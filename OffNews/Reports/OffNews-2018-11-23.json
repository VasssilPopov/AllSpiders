{"url": "https://offnews.bg/obshtestvo/maia-manolova-kam-slavi-trifonov-az-sam-po-dobra-kato-ombudsman-otko-692569.html", "text": "Аз желая да бъда омбудсман и да си върша работата. Мисля, че и хората желаят това. Нека всеки си върши работата честно.Така националният омбудсман Мая Манолова отговори на зрителски въпрос дали иска да бъде премиер на България в \"Шоуто на Слави\". Има такъв период в историята на партията, в която бях, БСП - нелегална дейност. Няма да правя нищо нелегално, ако реша да правя нещо, ще го обявя публично. Не знам защо е този страх какво ще правя - като реша, ще ви кажа, обясни Манолова. Защо бяхте различна като политик и сега като омбудсман - коя е истинската Мая Манолова, бе друг въпрос към омбудсмана. Това са различни дейности, различни ангажименти, обясни тя.Сегашната работа ми харесва повече. Приемам, че съм по-добра като омбудсман, отколкото като партиен политик. Никой не е еднакво добър във всичко. Ето, и вие сте по-добър като водещ, отколкото като журналист, обърна се Манолова към Трифонов. Защо ми казвате това, вие заяждате ли се с мен?, реагира Слави. Не, просто така го казах, да разведрим малко обстановката, обясни Манолова.  Да, в последните дни съм особено ведър, приключи темата Слави Трифонов. Не съм член на БСП, уточни Манолова в отговор на друг зрителски въпрос.Наричали са ме как ли не, това никога не ми е пречило да си върша работата, интересува ме оценката на хората, заяви Манолова по повод това, че от КТ \"Подкрепа\" са я определили като Батман на републиката. Както са тръгнали да ми пречат да си върша работата, може и по-рано, преди края на мандата ми като омбудсман, да взема решение да се върна в политиката, заяви още Мая Манолова. Тя отново отказа да съобщи кой й е подал сигнала за аферата Костинброд. Свърши се с фалшивите бюлетини, сега наред са секционните комисии - хората си гласуват, те си броят, заяви омбудсманът. Защо през 2014 казахте, че гласът на народа трябва да сечуе, после гласувахте против референдума на Плевнелиев и мажоритарния вот - да, така мислех тогава. Сега хората са казали \"да\" на мажоритарния вот, приключваме, \"да\" на електронното гласуване, приключваме, обясни Манолова промяната в позицията си. Институцията на омбудсмана дава повече възможности от всички останали. Мисля, че омбудсманът може да направи повече от президента за гражданите, измъкна се Манолова от въпрос защо е отказала да стане кандидат на БСП за държавен глава. А готова ли е да се върнете в БСП и да заеме поста на Корнелия Нинова - такъв въпрос пред мен не стои, обясни омбудсманът. Защо ви наричат сестра Галева, да не би да имате нещо общо с братя Галеви, попита гражданка чрез Слави Трифонов. Не, из публичното пространство се върти една снимка, която е фалшификат, обясни Манолова.  Пътувайки с влак онзи ден, хората в купето, работят в железниците, дадоха маса примери за съмнителни решения с покупки за мотриси, търгове, обществени поръчки..., даде пример за корупция Манолова. Тя призна, че са се опитвали да й влияят като обмудсман при работата й, свързана със закриване на арбитражните съдилища. Манолова обаче отказа да назове конкретно име.За протестите и цените на гориватаПротестите на хората са напълно справедливи, социалното бреме става все по-непосилно. Манолова даде за пример данъците, високите цени на горивата и социалната несправедливост. „Зададох моите 6 въпроса към властта за цените на горивата“, припомни тя. Според нея не е нормално в България при най-ниски производствени разходи бензинът да не е най-евтин. „Наслушахме се на отговори, че цените на петрола не се определят в България. То е ясно че ОПЕК не е в София. Истинският въпрос, на който държа, че трябва да се отговори, е има ли свободен конкурентен пазар? Има ли конкурентна среда?“, посочи Манолова. По думите ѝ отговорът, който трябваше да се даде е свързан с това има ли концентрация при собствеността на данъчните складове.„Какъв процент от капацитетът им се държи от един субект? Финансовият министър дава лицензите за данъчни складове. Той дължи отговор дали има концентрация на собственост? Според експерти, за да си внесеш от Румъния една цистерна с гориво, ако нямаш данъчен склад, ще ти излезе златна. Когато институциите мълчат, хората задават въпроси през протести. Моето впечатление е, че парламентът продължава поведението си в полза на големите срещу малките. Законът за търговия на горива направи невъзможно, ако си малка бензиностанция за съществуваш“, каза още Мая Манолова. ", "date": "2018.11.23", "title": "Мая Манолова към Слави Трифонов: Аз съм по-добра като омбудсман, отколкото като политик, Вие - като водещ, не като журналист"}
{"url": "https://offnews.bg/interviu/momchil-marchev-za-humannata-digitalnost-v-reklamata-i-pr-692553.html", "text": "Как те грабна дигиталният маркетинг?Аз ще си позволя малко ретроспективно да разгърна отговорите си по този въпрос.При мен стана така, че започнах с уеб дизайн, това беше всичко 2002 година в България. Правехме първите корпоративни сайтове, „редяхме тухлите и зидахме“ - уеб дишаше вече, но беше „мъничък“, макар и никога да не е бил плах, още тогава беше ясно, че ще е „море без дъно“. Примерно порталите бяха два – Дир и Гювеч (сега Вести) и не знаеха кога ще се гледа на тях като медии, просто подпомагаха сърча и каталогизираха, удовлетворявайки желанието и страстта на аудиторията за интернет преживяване и инфо. Появяваха се първите блогъри, символ на свободата на словото в нета и форумите като нова среда за комуникация и обмен на опит на теми от ежедневие до космос. Нацията свикваше, електронната търговия вадеше по някоя „свенлива моминска усмивка“ към потенциалните си таргети, появяваха се първите доставчици на payment услуги.Хванах се и със сърч маркетинг – SEO (оптимизация за търсачки) и в добавка, неминуемо и общо казано с  – импулсът беше каузален, трябваше да изпратим потребителите в сайтовете на своите клиенти, трябваше да се учим на таргетиране и успешни конверсии (CRO – оптимизация на конверсиите).Рекламата в нета не бе това, което е сега, стандартите се налагаха в крачка, водопадът бе отприщен, измервахме пулсът на мрежата, понякога „на око“ – мониторинг туловете и измерителите бяха малко и някак все недостатъчни (смее се). Локалната оптимизация при търсене Local SEO също навлязоха, заговори се за CRO (оптимизация на конверсиите) и ROI (Възвръщаемост на инвестициите). Заговори се и за Usability (Ползваемост на сайтовете).Какво последва ли? Медиите започнаха да се включват адекватно в Интернет, опитвайки се да разберат, че сам по себе си Интернет не е медия, а е среда.Относително по същото време........ дойдоха социалните мрежи и понесоха емоциите на хората в Мрежата. Смартфоните опънаха екраните като платно в „лятно кино“ и увеличиха резолюциите.Казано малко по научно - социалните медии бяха приети бързо, защото представят динамична, богата и мощна база от данни за разбиране на нагласите и поведението на хората. С над 3.5 милиарда души онлайн днес, възможността да се извлече дълбока и количествено измерима представа за световния социално-медиен пейзаж е значителна.Социалните мрежи засилиха ролята на формата Video for Web. От друга страна използваните и до този момент Rich Media Banners придобиха нова сила, поставени в нови медийни подложки / сценарии / схеми / среди.Появиха се мобилните приложения, а и риспонс дизайнът при сайтовете стана задължителен. Засили се ролята на UX дори и за SEO, камо ли да не е фактор за визия на сайт. Появи се понятието Rank Brain алгоритъмът на Гугъл, самообучаващ се, с изкуствен интелект задвижен.Така или иначе, в този момент се озовахме в един балансиран интернет живот с навлизане и налагане на добавящи стойност за потребителите дигитални модели, платформи, комуникация. Комуникацията всъщност се уплътни до степен да задоволява в пълнота потребностите на аудиторията, взе да има място за всички като в клубовете за нощен живот – на всеки му според желанията – профилирано, таргетирано по интереси. Нещо като кръжоците в училище и СИП и ЗИП.Така дойде думичката Digital Marketing, позната ни и до днес.Tа аз достигнах до нея, още докато тя се самоопределяше и самодоказваше. Дали се обремених по пътя, мисля не, беше забавно и обогатяващо преживяване с адреналин на всяка една извървяна стъпка.В съвремието ...Продължаваме с AMP, Instant Article за Вас издателите.Имаме IGTV – нова генерация видео в Инстаграм, Facebook Watch – видео по поръчка.Carousel Ad, Instant Experience, Facebook 360 – само на Facebook форматите за реклама са вече безброй, но нека не обременяваме читателите повече сега.Кога една агенция е Digital с пълен спектър от услуги и кога е успешна?Когато нейният бизнес се основава на принципа, че информираността, ръководена от ИТ, е възможна единствено когато човешките същества са в пряка връзка с технологиите и обърнати съзнателно към тях, а не обратното. Агенциите в ерата на Human digital трябва да са силни в посланието си в този аспект, да адаптират хората, да отварят света към Човека без да го манипулират и превръщат само и единствено в ретрограден консуматор.Да разгръщат информираност за цифровия пейзаж, използвайки подходящи гъвкави методи, за образование на клиентите, дори да извеждат на показ и навреме критична информация за „неуслужливи / нехуманни“ социални платформи / решения в Мрежата (в политически аспект и в зоната на ценностите и каузалността в човешкият организъм е още по лошо – борбата е за Вашия мозък читатели).Освен да продава, един бизнес има и социална, та и екологична отговорност, което е част от живота ѝ, добавената стойност е и в аналогов, и в дигитален смисъл отговорност. Ако една агенция в дигиталната ера не може да обезпечи превантивната онлайн репутация на клиента си, ако не може да „подготви почвата“, дори преди една корпорация да е стъпила офанзивно на даден пазар, то тя не е добра агенция за нея (не може да адаптира обществото за нуждата от имането на тази корпорация - край и с идеята brand awarness).Кажи ни за така важните бранд амбасадори и инфлуенсърите? Те ли са модерните глашатаи и лидери, вменяващи ни маниери и поведение в интернет среда? А хейтърите модерни ли са, нещо като нет вампири ли са, впили ли са се в средата Human digital, увреждат ли я или я коригират (дават все пак полезна обратна връзка)?Бранд амбасадорите, да „спазват коридорите“, казвам аз – особено когато стартират жизнения цикъл на един бранд от нулата. Има морал, има и вайръл похвати изкушаващи за феноменални, бързи успехи – но контролът е важен. Ако нямаш мощта да модерираш viral, не експериментирай! Евангелисткият, партизанският маркетинг и меме маркетингът също са нож с две остриета. Хейтърите като явление – да, важни са да ги отчетем. Тези, които могат да не се изкушават да спамят и произвеждат само лоши коментари „на килограм“, са си един вид инфлуенсъри – не им вярвайте, че просто и само „жлъчно“ тарикатеят, те продават продукти и услуги много успешно отдавна.Посланикът на марката олицетворява корпоративната идентичност – формира мнение и внушава с поведение, ценности и етика. Той се грижи за промоционалните и комуникационните стратегии, които ще укрепят взаимоотношенията между клиентите и продуктите и ще повлияят върху широката публика да купуват и консумират повече.Амбасадорът се отъждествява с инфлуенсър, когато и за двете позиции може да се каже - позитивен говорител, лидер на общественото мнение или влиятелен човек на общността (на точната фуния за маркетинг, не да се разпростира и в друга), назначен като вътрешен или външен агент за увеличаване на продажбите (на продукти или услуги и създаване на осведоменост за марката).И двете птици е по-добре да не са само „грабливи“ и комерсиални услужливи на корпорациите, за които работят, не бива и да фамилиарничат с клиентите и да „падат на всеки на нивото“ - трябва да има баланс. Между другото супер ефективни са за , опитайте.В България много журналисти се опитаха да влетят в нишата, PR-ите също. Някои успяха, но имаше и катастрофи. Има си специфика – комплекс от качества като инстинкти, технологично мислене, съотнесено към интернет средата като екосистема. Познания за четирите П-та и съвременните им допълнения, помните нали, среда казахме, да интернет добави много П-та.Ето малко исторически препратки:В началото на 50-те години на века проф. Нийл Борден от Harvard Business School дава набора от действия, влияещи на решенията на потребителите да купят. Така предлага термина „маркетинг микс” за съвкупността от тези действия.Проф. МакКарти от Michigan State University конкретизира в микса да се включат четири елемента: product, price, place and promotion, така известните четири П-та.В съвременния маркетинг, П-тата са вече 9 на брой, като дори се дискутира десето. Подробности намерих тук -  - като има ретроспекция на тази сложна житейска и профи проблематика. Казах и житейска, защото маркетингът е дисциплина едновременно близка и до науката, и до живота.Подобна е схемата и в  – помнете / повтарям, днес хора „борбата е за Вашият мозък“. Внимавайте за идеи и ценности вменявани Ви от информационни извори / брандове / инфо и новинарски сайтове тип „преоблякъл се Илия пак в тия“ - фалшиви нюз-потоци и ментални интернет манипулации „на килограм“.", "date": "2018.11.23", "title": "Момчил Марчев за хуманната дигиталност в рекламата и PR"}
{"url": "https://offnews.bg/ikonomika/plashtame-globite-na-kat-na-pos-terminal-v-patrulkata-692545.html", "text": "При нарушение на пътя глобите ще могат да се плащат и чрез ПОС-терминал на място. Това предвиждат промени в Закона за движение по пътищата, приети от парламента на първо четене днес.С поправките се намалява възможността нарушители чужденци да напускат страната, преди да са си платили наложените им санкции.От ГЕРБ също предложиха промени в Закона с движение по пътищата, които са свързани с въвеждането на ТОЛ системата от следващата година и електронната винетка. С поправките се отменя задължението на \"Автомобилна администрация\" да следи за плащането на таксите.Тази функция ще се извършва от мобилни екипи на АПИ, които ще имат правомощията да спират автомобили и да ги проверяват.От БСП обявиха, че са \"за\" въвеждането на ТОЛ системата, но не харесаха начина, по който се правят промените. Опозицията разкритикува и честото прекрояване на Закона за движение по пътищата, вместо да се изготви обещания нов закон.Той настоя и че трябва един орган да контролира нарушенията на пътя, а не да се създава поредният такъв.", "date": "2018.11.23", "title": "Плащаме глобите на КАТ на ПОС-терминал в патрулката"}
{"url": "https://offnews.bg/zdrave/sdruzhenie-rodilnitca-vnasia-petitcia-sreshtu-izpolzvaneto-na-otrech-692547.html", "text": " ще внесе в Министерство на здравеопазването  с над 15 300 подписа с искане за подобряване на родилните грижи в България и ще се срещне със заместник-министъра на здравеопазването д-р Бойко Пенков.Петицията ще бъде внесе на 26 ноември от 12:00 ч.Петицията беше стартирана след смъртта на родилката , починала поради приложен ѝ маньовър Кристелер в Сливенското родилно отделение. Маньовърът Кристелер, както и други медицински практики и интервенции, които отдавна са отречени от Световната здравна организация, все още се прилагат в България с вредни за родилките и за бебетата последствия.В петицията се настоява и за допълване на Наказателния кодекс със специален състав, въздигащ в престъпление насилието над родилки.На 01.03.2018 Сдружение „Родилница“ внесе  относно проекта на МЗ за нов медицински стандарт „Акушерство и гинекология“, в което поиска регламентиране на медицинските дейности, свързани с раждането, при съобразяване с препоръките на СЗО. До този момент подобна регламентация липсва.Исканията на сдружение „Родилница” са:1. Родилките да бъдат третирани с уважение и да бъде зачитано правото им на информирано съгласие;2. Да се въведат и спазват препоръките на СЗО и добрите практики в ЕС, като например: безплатно допускане на придружител, допускане на първи контакт с бебето, възможност на родилката да се движи и да избира позата си по време на раждането, избягване на опасни интервенции (например маньовъра Кристелер), отложено клампиране на пъпната връв, възможност родилката да пие вода по време на раждане и др.„Насилие над раждащи жени“ е термин, който се използва, за да обозначи насилие от медицинския персонал насочено към родилката. Много медицински лица не осъзнават или отричат, че техните действия или бездействие нанасят тежки физически и емоционални вреди върху жените, за които се грижат. Разказите на жени за преживяното от тях в болницата по време на раждане представят друга картина, в която физическото насилие и емоционалният натиск са често срещани.", "date": "2018.11.23", "title": "Сдружение 'Родилница' внася петиция срещу използването на отречени медицински практики при раждане"}
{"url": "https://offnews.bg/futbol/milan-niama-pari-za-iguain-692544.html", "text": "Звездният нападател на Милан Гонсало Игуаин няма да радва дълго феновете на \"росонерите\" с головете си, алармира \"Кориере дело Спорт\".Причината е, че на \"Сан Сиро\" имат проблеми с финансите и едва ли ще могат да си позволят да откупят правата на аржентинеца от Ювентус. През настоящия сезон Игуаин играе под наем в Милан срещу 18 милиона евро.В договора му има клауза за откупуване за 36 милиона в европейската валута, но в Милан може и да не се възползват.Все пак изпълнителният директор на \"росонерите\" Иван Газидис ще направи опит да убеди Ювентус да намали още повече цената, за да може Игуаин да остане, тъй като е важна част от състава на Милан.", "date": "2018.11.23", "title": "Милан няма пари за Игуаин"}
{"url": "https://offnews.bg/kultura/tihomira-metodieva-tihicha-pokazva-litcata-na-kalenite-v-ogan-dobrov-692542.html", "text": "Тихомира Методиева-Тихича изважда от анонимност доброволците, които рискуват живота си в спасителни операции, като показва лицата им чрез силно въздействащи фотографии. Нейният проект \"Калени в огън\" е сред отличените в конкурса  „Благотворителността през обектива“ и ще бъде представен в едноименната изложбата, която ще бъде открита на 26 ноември 2018 г. от 19 часа в галерия „Синтезис“, „ФотоСинтезис Арт Център“ на бул. “Васил Левски” №55 в София.Тихомира Методиева показва обикновени хора с необикновено хоби. Те рискуват живота си, за да помагат в ситуации, в които хората обикновено бягат - пожари, наводнения, земетресения и други бедствия. По професия са различни - адвокат, студент, заместник-кмет, здравен медиатор, певец, планински водач, автокранист, психолог, учител, таксиметров шофьор, експерт по комуникации, програмист, данъчен инспектор, железничар, счетоводител, журналист, рафтинг гид, пещерняк, водолаз... Свързва ги призванието да помагат.Самата Тихомира е доброволец - пожарникар, секретар на Националната асоциация на доброволците, фотограф, планинар, пещерняк, граждански активист, доброволец в археологически разкопки и майка на 17-годишна дъщеря. Но преди всичко Тихича е добър човек, в чийто свят има добри хора, както самата тя казва. Затова когато преди време , това не беше новина, а само пореден щрих от добрия свят на добрите хора, в центъра на който живее Тихомира.Освен \"Калени в огън\", още два проекта са отличени от конкурса и ще бъдат показани на предстоящата изложба.С „ВИЖ ТОВА или историята на кучето водач“ Борислав Трошев разказва за единственото по рода си училище за кучета водачи за незрящи в България, създадено от фондация “Очи на четири лапи”. Снимките са запечатали моменти от обучението на бъдещите четириноги помощници, от живота им в приемни семейства, както и от всекидневието на куче водач, което вече помага на човек с увредено зрение.Проектът на Добрин Кашавелов „ВОДА ЗА ХАИР“ представя бай Манчо - човек, посветил живота си на търсенето на вода и изграждането на чешми „за хаир“. Освен с дарбата си да открива и “чува” водата, родопчанинът от десетилетия помага на хората и по много други начини. Възрастният мъж всяка седмица се моли и еднакво почита и джамията, и църквата. Казва, че водата е жива и разбира всичко.", "date": "2018.11.23", "title": "Тихомира Методиева-Тихича показва лицата на 'калените в огън' доброволци в предстояща изложба"}
{"url": "https://offnews.bg/izvan-terena/minuti-za-smiah-s-provali-vav-fifa-19-video-692551.html", "text": "Най-играният футболен симулатор FIFA 19 предизвика истински фурор сред геймърите, благодарение на видимо подобрената графика и някои интересни нововъведения.Все пак няма игра, която да е идеална и без \"бъгове\" (дефекти/грешки). Много от тях обаче могат да бъдат доста забавни.Видеото, на което попаднахме този път е изпълнено с комични гафове, както на симулатора, така и на различни ситуации, които могат да се видят и на истинския терен.Благодарение на компютърната игра можем да видим и неща, които е трудно да си представим.", "date": "2018.11.23", "title": "Минути за смях с провали във FIFA 19 (видео)"}
{"url": "https://offnews.bg/kultura/parvi-kadri-ot-rimejka-na-tcar-lav-video-692548.html", "text": "\"Дисни\" пусна първи кадри от римейка на \"Цар лъв\". Филмът ще излезе през юли 2019 г. В него ще участват звезди като Бионсе, Доналд Глоувър, Чуетел Еджиофор и Сет Роугън.В разпространените първи кадри се вижда известната начална сцена от филма от 1994 г., в която бабуинът Рафики показва новородения Симба на животните в кралството. Муфаса е озвучаван отново от Джеймс Ърл Джоунс отново озвучава Муфаса, както и в оригиналния филм. На Доналд Глоувър е поверена ролята на Симба, а на Бионсе - тази на лъвицата Нала. Чуетел Еджиофор пък ще се превъплъти в ролята на злодея Скар.Очаква се римейкът на \"Цар Лъв\" да е едно от големите киносъбития през 2019 г.", "date": "2018.11.23", "title": "Първи кадри от римейка на 'Цар лъв' (видео)"}
{"url": "https://offnews.bg/112/zadarzhaha-petima-za-razprostranenie-na-porno-s-bebeta-i-detca-na-5-9-692552.html", "text": "Петима мъже са задържани за разпространяване на сцени със сексуална експлоатация на деца, съобщиха от МВР.В средата на ноември антимафиоти от отдел „Киберпрестъпност“ на ГДБОП са провели специализирана операция за противодействие на онлайн сексуална експлоатация на деца. При предприетите действия са установени и задържани петима мъже за притежание и разпространение чрез “P2P” мрежи в Интернет на материали, съдържащи брутални сцени на детска сексуална експлоатация.В хода на операцията са извършените претърсвания и изземвания в Стара Загора, София, Казанлък и Димитровград.По време на процесуално-следствените действия в пет жилища, обитавани от задържаните, киберекспертите са установили огромно количество /над 2 терабайта / видео файлове и изображения с брутални сцени на сексуално насилие над деца на възраст 5 - 9 години. На един от адресите – в Димитровград, в съдържанието на 30% от намерените видео файлове жертвите били бебета на възраст до 3 месеца. В процеса на работата по случая е изяснено, че мъжете са развивали дейността си в период от около и над 3 години.На адрес в ж.к. “Люлин“ в София, под наблюдението на СРП разследващите задържали 43-годишен, на когото по-късно е наложена постоянна мярка за задържане под стража. Изяснено е, че той целенасочено е създавал еротични обяви с лични данни на набелязаните от него деца. Дни след създаването на обявите, изпращал по Скайп линковете на обявите към жертвите си. Така изнудвал децата за срещи, като при отказ заплашвал да разпространи обявите им в социалните мрежи, пред родители и техни съученици.43-годишния стигнал и по-далеч в действията си за установяване на контакт с деца - неотдавна създал, заедно с още двама мъже от обкръжението си, НПО с благовидния предмет на дейност популяризирането на физическото възпитание сред подрастващото поколение.До момента, само през ноември, експертите от специализирания отдел „Киберпрестъпност“ в ГДБОП неутрализираха подобна дейност на 8 мъже във възрастовата група 40-50 г.", "date": "2018.11.23", "title": "Задържаха петима за разпространение на порно с бебета и деца на 5-9 години"}
{"url": "https://offnews.bg/obshtestvo/daritelska-kampania-nabira-sredstva-za-dashteriata-na-albena-ivajlova-692554.html", "text": "Близки на починалата журналистка Албена Ивайлова започнаха дарителска кампания, която да подпомогне отглеждането на невръстната ѝ дъщеря Али.По волята на майката детето ще бъде отгледано от вуйчо си. \"Кампанията е за едногодишна подкрепа на дъщеричката на Албена Ивайлова, наша приятелка и журналист, която почина след дълга борба с рака. Целта ни е да осигурим средства за продължаваща грижа, образование и топлина за Али, която майка ѝ би ѝ дала\", пишат инициаторите.Желаещите да помогнат могат да го направят чрез .", "date": "2018.11.23", "title": "Дарителска кампания набира средства за дъщерята на Албена Ивайлова"}
{"url": "https://offnews.bg/futbol/levski-startira-zimna-podgotovka-na-8-ianuari-no-ne-znae-kade-692549.html", "text": "Левски ще започне зимна подготовка на 8 януари 2019 година. Такива разчети е направил треньорът на тима Славиша Стоянович, пише \"Тема спорт\".Последният официален двубой на отбора за есенния полусезон е на 15 декември, събота, от 17:30 часа - тогава \"сините\" гостуват на Берое в Стара Загора. След него играчите ще бъдат разпуснати в почивка, която ще продължи повече от 20 дни.На \"Герена\" обаче все още не са уточнили къде ще карат лагер. През миналия сезон подготовката бе проведена в Малта, като дестинацията бе избрана лично от тогавашния треньор Делио Роси.Тогава обаче \"сините\" не успяха да изиграят добри контроли заради липсата на силни отбори, които също са решили да проведат част от заниманията си в тази страна.Сега вариантите пред сините са два - кипърският курорт Агия Напа или турският Анталия. Желанието на Стоянович е отборът да се готви на Острова на Афродита, но засега нищо не е уредено.Кипър дълги години бе предпочитана страна за зимен лагер от Левски. По времето на Станимир Стоилов \"сините\" винаги тренираха там.", "date": "2018.11.23", "title": "Левски стартира зимна подготовка на 8 януари, но не знае къде"}
{"url": "https://offnews.bg/sviat/cheshkoto-pravitelstvo-otcelia-vav-vot-na-nedoverie-v-parlamenta-692565.html", "text": "Чешкото правителство оцеля при вот на недоверие в парламента.Вотът се проведе по искане на опозицията, като целта му беше отстраняването на левоцентристкия премиер Андрей Бабиш заради разследване срещу него за измами с европейски субсидии за стопанство, което той прехвърлил на свои родини, в това число и на сина си Андрей Бабиш-младши, припомня Асошиейтед прес, цитирана от БТА.Неотдавна синът на Бабиш каза на репортери, че нарочно е бил държан в Крим, за да не бъде разпитван по случая с измамата. Бабиш отрича да е извършил нещо нередно и казва, че синът му е психически болен и че е бил в Крим доброволно.След разкритията, направени от сина на Бабиш, в Прага и на други места се състояха масови протести, призоваващи премиера да подаде оставка.На вота днес в парламента не бяха събрани необходимите 101 гласа от общо 200, за да бъде свалено правителството. Това се очакваше тъй като опозицията разполага с 92 места.Партията на Бабиш АНО и влизащата в управляващата коалиция Чешка социалдемократическа партия имат 93 мандата. Правителството разчита на подкрепата на Комунистическата партия на Чехия и Моравия, която има 15 депутати. По-рано тази седмица социалдемократите и комунистите отказаха да подкрепят вота на недоверие срещу правителството.", "date": "2018.11.23", "title": "Чешкото правителство оцеля във вот на недоверие в парламента"}
{"url": "https://offnews.bg/obshtestvo/otkriha-17-migranti-v-tovaren-vlak-v-plovdiv-692546.html", "text": "17 мигранти са открити тази сутрин в товарен влак в Пловдив. Сигналът е подаден около 6.20 часа. При проверка в товарния влак са открити 17 бежанци, от които 9 деца. По информация на областната дирекция на МВР в Пловдив заловените бежанци са сирийски граждани.По случая е образувано досъдебно производство.", "date": "2018.11.23", "title": "Откриха 17 мигранти в товарен влак в Пловдив"}
{"url": "https://offnews.bg/ikonomika/banka-viktoria-okonchatelno-se-vlia-v-investbank-692560.html", "text": "Дъщерната на фалиралата КТБ банка \"Виктория\" окончателно се вля в \"Инвестбанк\". Вливането е вписано в Търговския регистър на 21 ноември, съобщи БТА. ТБ „Виктория“ ЕАД е заличена поради прекратяването ѝ без ликвидация в резултат от вливането.С вписването на вливането всички права и задължения на ТБ \"Виктория\" преминават върху \"Инвестбанк\" като универсален правоприемник.\"Инвестбанк\" купи 100% от дъщерната на фалиралата КТБ банка \"Виктория\". Договорът между синдика на КТБ и банката с председател на Надзорния съвет Петя Славова бе сключен през април 2018.БНБ даде разрешението си за преобразуването в края на октомври. ", "date": "2018.11.23", "title": "Банка 'Виктория' окончателно се вля в 'Инвестбанк'"}
{"url": "https://offnews.bg/sviat/mej-proval-na-sporazumenieto-za-brekzit-v-parlamenta-shte-predizvika-692566.html", "text": "Британският премиер Тереза Мей предупреди, че провал на проекта за споразумение за Брекзит в Британския парламент ще породи по-голямо разделение и несигурност.Тези предупреждения Мей отправи по време на сесия въпроси-отговори със слушателите на Радио 5 на Би Би Си, съобщи БТА.В неделя на среща на върха в Брюксел ЕС и Обединеното кралство се очаква да финализират договора за Брекзит и политическата декларация за бъдещите отношения между двете страни. После Тереза Мей трябва да получи одобрението на парламента. Но това далеч не е гарантирано заради противопоставянето на редица политически партии и дори на депутати от нейната собствена партия.\"Това споразумение е доброто споразумение, което прилага на практика онова, за което гласуваха хората на референдума за Брекзит през юни 2016 г.\", каза Мей.\"Моята работа е сега да убедя в това хората в парламента\", допълни тя.\"Ако споразумението не мине там, ние ще се върнем там, където започнахме. Ние ще се озовем в ситуацията на още по-голяма несигурност и разделение\", предупреди Мей.Премиерът отказа да заяви дали ще подаде оставка, ако парламентът не приеме споразумението. Тя призна, че е разочарована от оставките на няколко министри, недоволни от проекта за договора. Мей сподели, че получава и послания в подкрепа на споразумението. Като израз на подкрепа тя разказа, че получавала цветя и дори кексче с нейния лик отгоре, направено от 9-годишно момиче.Тереза Мей отива утре в Брюксел за среща с председателя на Европейската комисия Жан-Клод Юнкер.", "date": "2018.11.23", "title": "Мей: Провал на споразумението за Брекзит в парламента ще предизвика по-голямо разделение"}
{"url": "https://offnews.bg/analizi-i-komentari/nso-kato-neobhodimost-da-obiasnish-vsichki-konspiratcii-692520.html", "text": "Охраната с НСО е необходимост, не лукс. Твърдението е на съпругата на президента, която наскоро отново стана главен герой  с лимузина на службата.В немного пространно пояснение в социалната мрежа Десислава Радева побърза да обясни, че тя всъщност изобщо не е била в колата, която на всичкото отгоре не била бронирана и не била част от ескорт (сякаш всичко това променя обстоятелството, че МВР е спряло автомобил на НСО) и заключава, че след тази случка вече е убедена и сигурна, че да ползва охрана и автомобил на НСО е необходимост. Защото:Едно е сигурно. Съпругата на президента в случая наистина е потърпевша. Но не от злите конспиративни сили.Спекулациите по поредния случай с НСО и съпругата на президента на пътя внушават „политически елемент“ и сговор заради цикличния му характер.И в двата случая наистина има нещо общо, но то не е личността на охранявания. Ако някой си направи труда да прегледа много внимателно видеото от инцидента, ще разбере, че в случая похвала заслужава именно пътният полицай. След като той, шофьорът на лимузината и личната телохранителка на ВИП-а, емоционално размахват ръце, се стига до едно действие, което обяснява цялата случка – шофьорът включва специалните светлини на автомобила. Тоест, досега те не са били включени.Без да знаем каква точно маневра на автомобила е искал да санкционира полицаят, законът ни дава ясно да разберем, че колите със специален режим на движение – на МВР, линейките, НСО и други, могат да извършат нарушение на пътя без да застрашават останалите участници в движението, но само при условие, че са включени специалните светлини. Ясно е, че в случая от тази седмица това условие не е било спазено, а това дава пълното основание орган на МВР да поиска проверка при съмнение за извършено нарушение. Толкова. Както и в първия случай с г-жа Радева. Както и в много други : статистиката показва, че за 2013 година НСО е имала 55 фиша за превишена скорост и 27 катастрофи, за 2014 година камерите на КАТ са ги щракнали 39 пъти, а до юли месец 2015 година - 26 пъти. Всички инциденти са регистрирани при пълна липса на обозначение на колите със специален режим и касаят само нарушенията за превишена скорост. Със сигурност процентът на хората, които биха определили НСО като \"отличник\" по пътна безопасност, е минимален, нали?.Така че нека в конкретния случай, искаме или не, да признаем, че е по-вероятно полицаят да си е свършил работата и съучастието му в конспирацията да бъде отложено във времето. Това обаче не е най-големият проблем. Проблемът и на президента, и на новия началник на службата, и на всички останали, които са привилегировани да се возят с автомобили на НСО, е фундаментален: службата е фасада, зад която се вършат беззакония, тя е порочно зачената структура, сираче на тоталитарното Управление за безопасност и охрана (УБО) при Държавна сигурност, подслонено под пагона на „военната чест“, паралелна  без аналог, в която началникът ѝ има личната привилегия да произвежда в офицерско звание служителите си и да притичва на крак, когато .Защото службата съвсем не е независим орган. Нали все пак е „служба“.Последното се доказа и от случая с личното посещение на новия началник Данчо Дяков при Волен Сидеров, за да се поинтересува колко точно депутатът се страхува за живота си. Посещение в пълен разрез със Закона за НСО. Същата констатация може да бъде направена и от обясненията на Десислава Радева, която „в присъствието на служители на НСО“ била „убедена“, че охраната ѝ е необходимост, не лукс.Тоест, „убеждаването“ да бъдеш качен в лимузина на НСО става на крака, а не чрез разписания в закона инструмент – специализирана комисия. И нещо повече: комисията решава дали да охранява членове на семействата на първите държавници „при конкретна застрашеност на лицето в мирно време“. Така пише в закона. Излиза, че ако го четем правилно, спрямо госпожа Радева е възникнала непосредствена и конкретна застрашеност само в качеството ѝ на първа дама, но не и преди това. Което е нонсенс.И за да продължим с четенето на закона, който явно нито в службата, нито охраняваните лица, независимо дали са членове на изпълнителната, съдебната власт или президентската институция четат – охраняваните лица могат да се откажат временно, частично или изцяло от охрана след подписване на декларация по образец, утвърдена от началника на НСО.Това, за което не можем да си затворим очите, е отказът от разграничаване. Вместо да направи опит да се дистанцира от евентуално неспазване на пътните правила, независимо дали е била в автомобила в този момент или не, съпругата на президента предпочита да заеме ролята на потърпевш, на оклеветен (до известна степен има това основание), на неразбрал.И ако все пак горецитираните аргументи са по-слаби от конспиративните теории, ето ви една за завършек: Ами, ако НСО всъщност \"охранява\", за да контролира?", "date": "2018.11.23", "title": "НСО като необходимост да обясниш всички конспирации"}
{"url": "https://offnews.bg/gimnastika/katrin-taseva-sabra-10-000-leva-za-blagotvoritelna-kauza-692525.html", "text": "Националката по художествена гимнастика Катрин Тасева събра 10 000 лева за лечението на бившия футболист Иван Тодоров от най-коварното заболяване. Грацията предложи на търг две свои безценни притежания - златният медал от Световната купа и бухалките, с които го е спечелила. Само за денонощие наддаването в импровизирания търг достигна до 10 000 лева и самата Катрин реши да сложи край. Съпричастността на хората към Иван Тодоров, който губи родителите си последователно през годината, е огромна. Само ден след като той публично поиска помощ бяха набрани половината от необходимите му за операция в Турция минимум 50 000 евро.Нова телевизия разказа подробно за съдбата на играча, както и за жертвата на Тасева.\"Футболистът Иван Тодоров ще трябва да се подложи на лечение в Турция, за което му е необходима сума от минимум 50 000 евро. След операцията обаче той ще се нуждае и от средства за последващо лечение и възстановяване.Тази година само за седем месеца той губи родителите си, а сега и собственият му живот е застрашен. Иван има нужда от помощ. Той е с диагноза злокачествен лейомиосарком на костта и меките тъкани, като последният му шанс да спаси крака и живота си е скъпоструваща операция. Семейството на Иван не може да си позволи средствата за интервенцията, затова той се обръща с зов за помощ към всички свои близки и приятели.Професионален спортист, обичан мъж, щастлив баща. За съпругата му Богдана Колева Иван е най-силният човек, който познава. Последната година от неговия живот обаче поставя на изпитание силата и на духа, и на тялото му. \"Ние имахме много труден момент в нашето семейство. За съжаление, тази година, буквално през няколко месеца, загубихме и баща му, и майка му. И двамата се бориха с рак, за съжаление и двамата не успяха да победят. За мен катализаторът на всичко това е стресът\", казва Богдана Колева пред Нова телевизия.За броени часове половината от сумата вече е събрана. Тя обаче ще набъбне многократно заради последващото лечение.В същото време, прочитайки публикацията на Иван Тодоров във \"Фейсбук\", доброто сърце на индивидуалистката от националния отбор по художествена гимнастика Картин Тасева проговаря.\"Много силно се трогнах. Първото нещо, което си помислих е това, че мога да направя някаква благотворителност с медала. Този медал е много ценен и много скъп, защото е първият ми златен медал и го спечелих пред родна публика. Мисля, че няма да усетя липсата му\", сподели Катрин Тасева.Грацията ни дава на търг златния медал от Световната купа в София, както и бухалките, с които го спечели. За по-малко от 24 часа националката събира сумата от 10 000 лв.\"Сумата за медала и бухалките достигна 10 000 лв. и мисля с тази сума да приключи наддаването\", написа рано тази сутрин Тасева.\"Жестът, който прави Катрин, е уникален. Аз като спортист знам какви усилия е положила, за да спечели този медал. Тази подкрепа, която получихме, на него му дадоха огромна увереност, а на мен - сила, да бъда до него, каквото и да се случва. Той иска чрез мен да каже едно голямо благодаря на всички, че го подкрепят. Искам да му кажа, че много го обичаме, аз нашето дете и приятелите ни. Вярвам, че ще се справи с всичко, което му предстои\", каза още Богдана Колева.Всичко започва като бучка в коляното. Лекарите казват, че е доброкачествена. Следват няколко операции, но след загубата на родителите му изследванията стават все по-лоши. Накрая идва диагнозата - злокачествен сарком на костта и меките тъкани.Всеки, който желае, може да се включи в набирането на средствата:Иван Венциславов ТодоровBG86CECB979010B6433100Централна кооперативна банка", "date": "2018.11.23", "title": "Катрин Тасева събра 10 000 лева за благотворителна кауза"}
{"url": "https://offnews.bg/politika/simeonov-za-trifonov-ne-mozhe-edin-gologlav-chalgar-da-se-izzhiviava-692514.html", "text": "\"Все пак не може един гологлав чалгар да се изживява като съдия в България и да раздава присъди.\"Това каза бившият вицепремиер и настоящ депутат от \"Обединените патриоти\" Валери Симеонов пред журналисти в парламента. Думите му идват след снощното интервю на главния прокурор  в \"Шоуто на Слави\", където водещият Слави Трифонов му задаваше въпроси на зрители.От участието на Цацаров се разбра, че по сигнала на депутата от БСП Елена Йончева за строителството на оградата на границата ДАНС са констатирали неправомерно завишаване на цената на строителните услуги. В момента е назначена експертиза, която да потвърди или отхвърли тези твърдения.Днес Симеонов обаче не спомена Трифонов поименно. \"А, не съм казал Слави Трифонов\", каза той, помолен да уточни дали говори за шоумена.На въпрос дали се притеснява, той обясни, че е бил идеолог на оградата, но не монтажник или областен управител.Според него дали това решение не е създало предпоставки за неизгодни договори, е работа именно на прокуратурата. \"Да си проверява и да си установява дали има такова нещо или няма\".Бившият вицепремиер каза още, че не е виждал споменатия доклад на ДАНС, но в него не е имало нищо ново. \"Всичко ще се провери, ще се установи. Не го приемам като факт. Затова се прави допълнителна проверка, втора експертиза\", уточни той.По думите му ДАНС не решава дали има престъпление. \"Аз съм контактувал с ДАНС и трябва да ви кажа, че нямам особено високо мнение за работата на агенцията\", добави той.Добави, че няма проблем да се правят проверки по всички теми, по които е бил активен. \"Дай боже да се правят проверки и да се установи има ли нарушение или няма\", каза още той.На въпрос дали открива връзка между думите на главния прокурор и това, че вече не е вицепрмеиер, Симеонов отговори: \"Господин Цацаров нищо не е казал за мен. Нито дума\".Симеонов обясни, че доколкото е имал контакт с областните управители, не е видял подобни завишавания на цените. \"Говоря за тези областни управители, които бяха по времето на предходното управление на ГЕРБ и сега\", уточни той. При неговите проверки установил, че на много места са извършени повече строителни дейности от тези, за които е било платено. \"Защото не навсякъде теренът може да се предвиди, не всички изчисления на проектантите бяха точни. И когато се правеше и самият изпълнител влагаше материали и труд, за да се завърши съоръжението. Защото наистина беше въпрос на национална сигурност\", подчерта съпредседателят на \"Обединените патриоти\".По думите му прокуратурата трябва да се намеси там, където има съмнения за злоупотреби и разминаване в цените. \"Аз нямам информация за такова разминаване\", каза той, но добави, че щом тече повторна експертиза, значи все пак има защо.Подчерта обаче, че не може да се наеме да каже дали е имало или не нарушения. \"Какво да ви кажа? Ако ви кажа \"не\" и се установи, че някоя фирма е взела повече пари, а не си е свършила работата, после ще кажете \"защо ни излъгахте\". Не мога да ви отговоря на такъв въпрос\", обясни той.", "date": "2018.11.23", "title": "Симеонов за Трифонов: Не може един гологлав чалгар да се изживява като съдия"}
{"url": "https://offnews.bg/sport/sarf-katerene-i-speleologia-vav-festivala-za-ekstremni-sportove-2018-692556.html", "text": "Фестивалът за екстремни спортове и приключения, който ще се проведе за между 3 и 5 декември в Аула “Максима” на УАСГ, тази година обхваща един изключително широк спектър от теми, сред които всеки с приключенския дух в сърцето си, ще може да открие по нещо за себе си. Организатор са магазини “Стената” с подкрепата на инициативата “София - европейска столица на спорта”. Събитието се провежда за 14-и пореден път в България.Тридневната  на  вече е ясна.Освен традиционните алпинизъм и катерене, които ще видим под формата на няколко блестящи филмови премиери и презентации на най-изтъкнати планински гидове от мeждународната организация IFMGA, през 2018 г. в програмата, за радост на почитателите на слънцето и морето, ще видим и още един красив сърф филм, продукция на еталона за отговорност към природата бранд Patagonia.Филмът Never Town ни пренася сред някои от най-дивите и красиви южни брегове на Австралия, горите на Тасмания и Виктория и е горещ апел за опазване на тези божествени земи от нарастващия натиск на урбанизацията и промишлената експлоатация на ресурсите. Още сърф ще видим от родните атлети Илияна Стоилова и Йоан Колев с тяхното уиндсърф предизвикателство WIND2WIN, а постиженията на родното мореплаване ще представя капитан Дончо Папазов.14-ото издание на Дните бележи и завръщането на спелеологията сред темите на фестивала. Дълги години изследванията на пещерите събират ревностни изследователи и предизвикват горещи дискусии на традиционния форум. Няколко новооткрити пещери в Турция ще са на фокус в разказа на Теодор Кисимов, който проучва нови пещерни формирования в компанията на добри другари.В допълнената и готова програма на Дни на предизвикателствата ще се насладим на още един филм за катерене от Чехия “From Hammer to Drill” - кратка история на халките от академика д-р Петр Шпек Сланина Ос. Както вече знаем, сред филмовите перли, посветени на катеренето в програмата, тази година са биографичният филм за обичания британски алпинист сър Крис Бонингтън и тоталният хит the Dawn Wall, за епичното изкачване на Томи Калдуел и Кевин Йоргесън в калифорнийския Национален парк Йосемити.Пътешествията винаги са били сред най-обичаните предизвикателства в цветната палитра на Дните. Наред с велосипедните странствания по целия свят на специалния гост тази година Тито Томази от Франция и на родния опит в континенталното колоездене на Яна Меламед и Вячеслав Стоянов с проекта Cycle For Recycle за прекосяване на Южна Америка с колело, отново ще видим една история по пътя на Инките, както и презентация на пътешественика на дълги разстояния Петър Ванев за похода по цялата Апалачка пътека.Не са забравени и феновете на зимните спортове - за тях са А Land Shaped By Women - спиращи дъха сърф и сноуборд импресии от Исландия през погледа на две сноуборд дами и фрийрайд филмът ZABARDAST на Жером Тонон.Новото тази година е, че дневната програма ще бъде изнесена в Клуб на пътешественика (ул. Сердика 19), където организаторите канят на 5 декември между 10 и 17 ч всички заинтересовани да се включат в дискусионните блокове с Тито Томази, Петър Ванев, Яна Меламед, гидовете от IFMGA Виктор Варошкин, Георги Пенев и Георги Георгиев - Черния. Традиционният уъркшоп на Академия Първа помощ също ще стане част от дневната програма в Клуба на пътешественика.За поредна година организаторите приветстват всички в своеобразната експо зона, разположена във фоайето на аула “Максима”, където посетителите ще могат да разпускат с напитки от бирения бар на Витошко лале и да разгледат продукцията на изложителите: производителите на екипировка за байк и катерене Omsight, многоцветните и практични бандани от TOTEM, специализираната приключенска и спортна литература на издателство Вакон, продукти за душата вкъщи и сред природата Soul Elements. Присъстващите ще могат да си набавят и най-новия фрийрайд календар на Виктор Троянов, да видят чорапите Skinners и Respro филтрите от Скади България, най-новият юбилеен брой на списание 360 и да се отбият в социалния кът, където да се запознаят и подкрепят каузите за опазване на реките и моретата на WWF, WIND2WIN и “Един ден на Витоша”. Юлиян Ангелов ще представи инициативата Must See Bulgaria. Магазини “Стената” ще присъстват със специален щанд на марката Deuter, където гост-консултант от компанията ще бъде на разположение на всички интересуващи се от продуктите на легендарната марка, съществуваща от 1898 г. - повече от век традиция в иновациите.Все още са налични тридневни билети на предварителна продажба от Bilet.bg (25 лв. възрастни) както и в магазини “Стената”, където всеки закупил билет участва в томбола за награди. В магазина са налични и предварителни детски билети на цена 13 лв.На място, на касата пред аула “Максима” ще могат да се закупят еднодневни билети по 10 лв. за възрастни и 5 лв. за деца, както и тридневни по 30 лв. възрастни/15 лв. деца.", "date": "2018.11.23", "title": "Сърф, катерене и спелеология във Фестивала за екстремни спортове 2018"}
{"url": "https://offnews.bg/futbol/balgaria-se-naredi-mezhdu-litva-i-gruzia-v-klasatciata-na-uefa-za-fear-692529.html", "text": "България зае незавидното 40-о място в класацията на УЕФА за спазване на принципите на феърплея през сезон 2017/18.С 55 изиграни мача българските отбори имат резултат 7,919, което нарежда страната ни между Литва (39) и Грузия (41).Ранглистата е базирана на феърплея на отборите във всички турнири под егидата на УЕФА на клубно и национално ниво между 1 юли 2017 и 30 юни 2018 година.Победители в трите категории са Финландия, Северна Ирландия и Фарьорски острови. Финландия спечели приза за първо място в класацията за феърплей с 8,596 точки.Северна Ирландия пък е с най-голям прогрес в рамките на един сезон, а Фарьорските острови взеха приза за най-добри фенове.Футболните асоциации на трите държави ще получат от УЕФА по 50 000 евро бонуси, които ще разпределят между клубовете.", "date": "2018.11.23", "title": "България се нареди между Литва и Грузия в класацията на УЕФА за феърплей"}
{"url": "https://offnews.bg/obshtestvo/stcenarist-na-slavi-kam-zhurnalistite-ima-li-razlika-dali-vi-plashta-692558.html", "text": "Та, уважаеми колеги, вие, дето ревете, кой от вас е задал какъвто и да е било остър въпрос в очите на Бойко Борисов или Цацаров и от това да е последвало нещо? Колеги, има ли разлика дали на едните плаща Пеевски, а на другите - Прокопиев? Техните пари ли ви правят “свободни”?Тези въпроси бяха зададени от личната страница на Слави Трифонов във Фейсбук към \"възмутените\" и \"разочарованите\" журналисти от интервютата му с главния прокурор Сотир Цацаров и премира Бойко Борисов.Оказа се обаче, че съобщението не е подписано от телевизионния водещ, а от неговия сценарист Тошко Йорданов, защото той нямал Фейсбук.В съобщението Йорданов уточнява, че \"Дългия е бил против да го прави, но го изнудил\".С жалката си некомпетентност възлагате вашите надежди и желания в “чалгаря” Трифонов, пише Йорданов до журналистите.\"Кой от вас е питал в очите Бойко за монопола на \"Лукойл\" и Вальо Златев? Кой от вас е предизвикал няколко разследвания на главния прокурор само от едно интервю? Когато направите нещо такова, тогава може и “плачът ви” да има стойност. Или така избивате комплексите за собствената си незначителност?\", пише той.", "date": "2018.11.23", "title": "Сценарист на Слави към журналистите: Има ли разлика дали ви плаща Пеевски, или Прокопиев?"}
{"url": "https://offnews.bg/sviat/zrelishtni-aresti-na-sarbi-v-kosovo-uvelichiha-naprezhenieto-na-fona-n-692562.html", "text": "Напрежението между Сърбия и Косово се повиши след зрелищни арести на четирима сърби в Северна Митровица за убийството на сръбския политик Оливер Иванович. Арестите се случват на фона на и така високото напрежение, породено от решението на Прищина да увеличи със 100 процента митата за сръбски и босненски стоки, след като Белград блокира членството на бившата си провинция в Интерпол. Лидерът на партия Гражданска инициатива Оливер Иванович бе убит през януари пред офиса на своята партия в Косовска Митровица.В рамките на разследването са извършени спецакции на четири места, като са арестувани четирима сърби. Трима от арестуваните са заподозрени за убийството на Иванович, като двама от тях са служители на косовската полиция. Четвъртият сърбин е задържан, защото не се подчинил на косовските албански спецполицаи.Според белградския ежедневник „Вечерне новости“ арестуваните са Неделко Спасоевич, Драгиша Маркович, Марко Рошич и Саша Чурич.По данни на изданието по време на спецакцията са се чули изстрели от автоматични оръжия и шокови гранати.Кметът на Северна Митровица Горан Ракич нарече акцията \"брутално малтретиране\" с очевидна цел, съобщи БНТ.Според полицията в Прищина обаче арестите са извършени след открити категорични доказателства. \"При арестите открихме доказателствен материал за разследването. Става дума за автомати \"Калашников\", ръчни гранати и дрон\", обясняват от косовската полиция.Ракич коментира, че народът е в бунтовно настроение от създалата се ситуация, която се влошава още повече заради недостига на стоки от първа необходимост след решението за огромното увеличение на митата за сръбски стоки. Косовските власти обаче настояват, че високите мита ще останат докато Сърбия не признае независимостта на Косово.Косовските сърби в северните общини са излезли на протести, които ще продължат до отмяна на митата и освобождаване на арестуваните. \"Няма да позволим на Прищина пак да използва брутална сила срещу невъоръжения сръбски народ\", каза Горан Ракич, като се зарече да направи всичко възможно да не се стига до сблъсъци.", "date": "2018.11.23", "title": "Зрелищни арести на сърби в Косово увеличиха напрежението на фона на търговска война"}
{"url": "https://offnews.bg/politika/tcvetanov-proverkata-na-goranov-pokazva-che-niama-chovek-kojto-mozh-692516.html", "text": "Започнатата проверка на министъра на финансите Владислав Горанов показва, че \"няма човек, който може да бъде защитен и да не бъде проверяван при постъпване на съответни сигнали\", коментира председателят на ПГ на ГЕРБ Цветан Цветанов пред журналисти в парламента днес.\"Това е нещо съвсем нормално, което е казал главният прокурор, и съвсем закономерно е всяка една информация, която постъпва с някакви данни, да бъде проверена, за да може да се спрат всякакви възможни интерпретации или спекулации\", допълни той.На въпроса дали е бил в течение на това къде живее Горанов и кой му е предоставил имота, Цветанов отговори, че не питал колегите си такива въпроси, защото не е \"в това си право\". Той коментира, че това го връща във времената, когато самият той е бил подложен на многократни проверки, и заяви, че е редно да се оставят компетентните органи да си свършат работата.\"Убеден съм, че и при Владислав Горанов, когато приключи проверката, той ще може действително да даде отговор на всичко това, което питате мен. Не смятам, че трябва в момента да интерпретираме или да създаваме новини.\"Председателят на ПГ на ГЕРБ отговори на въпроси и за назначението на дъщеря му в Световната банка, като заяви, че тя не е получила помощ от бившия европейския комисар от България и вицепрезидент на Световната банка Кристалина Георгиева.\"Моята дъщеря е кандидатствала както всички деца - когато завършат своето образование, кандидатстват, където преценят, че могат да се реализират\", подчерта Цветанов, като допълни, че по последни данни в Световната банка работят над 100 българи.Той също така изрази очакването си до 2019 г. България да бъде приета в Шенген по въздух.\"Смятам, че вече има много по-големи надежди България да се присъедини към Шенгенското пространство. На първа стъпка въздух, евентуално и вода, и на по-късен етап - и сухопътна граница. Убеден съм, че в края на сегашната комисия това нещо може да бъде факт.\"", "date": "2018.11.23", "title": "Цветанов: Проверката на Горанов показва, че няма човек, който може да бъде защитен"}
{"url": "https://offnews.bg/politika/demokratichna-balgaria-predlaga-da-glasuvame-po-poshtata-kato-v-sasht-692523.html", "text": "Два законопроекта за изменения и допълнение на Изборния кодекс - за електронно дистанционно гласуване и за гласуване по пощата, внесе Демократична България в парламента днес. Това съобщи лидерът на ДСБ Атанас Атанасов. Той уточни, че всеки от 240 депутати може да внесе текстовете като законодателна инициатива, на каквато Демократична България няма право. ГЕРБ, т.нар. патриоти, и БСП, които вероятно ще ги подкрепят, ще останат в историята като партиите, отменили електронното и машинното гласуване, подчерта Петър Славов. Той подчерта, че машинното гласуване е гаранция за честността на вота.Управляващите делегират всички права на \"Информационно обслужване\" да произвеждат машините за гласуване, все едно ЦГМ да произвежда колите, които паркират в София, коментира Славов. Машината на греши, тя дори дава възможност да се поправи сгрешена бюлетина, каза още той. Гласуването по пощата е практика от десетилетия по света, то е алтернатива за бг в чужбина, заяви Антоанета Цонева от Да, България. Тя допълни, че Демократична България предлагат и решение за българите във Великобритания - да се запази действащият в момента режим на гласуване за евровота, а не да се гледа на Великобритания като на трета страна. Гласуването по пощата да е като в САЩ, уточни Атанас Атанасов. Според законопроекта на Демократична България пощенското гласуване се произвежда на всички избори, сизключение на местните и се извършва чрез пощенски оператор или куриер. Избирателите гласуват единствено от свое име. Забранява се обявяването на междинни резултати от пощенското гласуване преди края на изборния ден.За да гласуват по пощата избирателите първо трябва да подадат заявление по образец на ЦИК чрез интернет страницата на комисията или с писмо до нея. В заявлението се посочват единния граждански номер и трите имена на избирателя; адреса, на който избирателят желае да получи бюлетината или бюлетините за гласуване;основанието за заявяване на пощенско гласуване. Възможните основания са:избирателят се намира в чужбина; настоящият и постоянният адрес на избирателя са в различни населени места; избирателят има увреждания, които сериозно затрудняват упражняването на правото на глас в секция;Заявлението се подава не по-рано от 2 дни след насрочването на съответните избори и не по-късно от 35 дни преди изборния ден. Централната избирателна комисия изпраща писмо на посочен от избирателя адрес, което съдържа бюлетина, два плика, информационна брошура и други материали, определени от Централната избирателна комисия. Изпращането се извършва не по-късно от 25 дни преди изборния ден, пише още в предложените промени на Изборния кодекс от Демократична България. ", "date": "2018.11.23", "title": "Демократична България предлага да гласуваме по пощата като в САЩ"}
{"url": "https://offnews.bg/politika/semejstvoto-mi-se-vavlicha-v-razduhvani-patnotransportni-skandali-obi-692561.html", "text": "Зачестилите раздухвани пътнотранспортни скандали, в които се въвлича моето семейство, няма да станат индулгенция на управляващите за техните безобразия. Това заяви пред журналисти президентът Румен Радев след представянето на Всеславянска антология на поезията в Централния военен клуб.Радев коментира случая, в който служител на МВР спря кола на НСО, в която се е возила първата дама Десислава Радева. След спирането на автомобила между двамата служители се разразил скандал. Радева обяви, че в този момент тя не е била в автомобила. „Има леко ПТП с екскортиращ автомобил от моята охрана. Екипът е действал изцяло според разпоредбите на закона и инструкциите за НСО. Може би ви прави впечатление, че много зачестиха тези ситуации. Сигурно си спомняте, че се внушаваше как съпругата ми „шпори“ мерцедес на НСО като някакъв автоджигит из булевардите на София. Спомняте си и режисурата в Харманли, която целеше да изкара баща ми автохулиган. Да добавим и последните случаи“, коментира Радев.„Винаги в тези ситуации се пуска някакво видео в мрежите, от общински камери при грубо нарушение на правилата за работа с подобна информация или от случаен свидетел с интересно минало. Мобилизират се министри да се хвърлят по студията. Нагнетява се медийна истерия. Сами можете да отгатнете кой е поръчителят на тези супер продукции“, каза още президентът. „Това може да има някакъв временен ефект, да се скрие разлома между управляващите и обществото, но това няма да трае дълго“, подчерта той.Радев коментира и изявлението на премиера Бойко Борисов, че чуждите инвестиции се повишават, като посочи, че това е пожелателно мислене в бъдеще време.\"Чуждестранни стратегически инвеститори отдавна не са се появявали в България, а много вече даже напуснаха страната\", каза той. По думите му Българската стопанска камара и други организации също констатират сериозни проблеми с инвестициите. „Споделят ги и представителите на чуждестранния бизнес, с които се срещам редовно. Определено има разлика между пропагандата в медиите и реалната ситуация на живота в България. Точно заради това хората протестират и тези протести няма да спрат, не защото медиите не ги показват, а защото техният корен е в бедността и несправедливостта. А точно тези проблеми управлението не може да реши. Напротив – то ги генерира!“, подчерта президентът.Попитан за отхвърленото от парламента негово вето върху по-високото данъчно облагане за старите автомобили, президентът беше категоричен, че този закон няма да има екологичен ефект, но ще има лош социален ефект.„Депутатите се направиха на разсеяни за една друга важна част от моето вето, която засяга Закона за митниците. С една внесена поправка след първо четене, която е извън обхвата на Закона за корпоративното подоходно облагане, става ясно, че трансформирането на митниците в териториални дирекции ще стане чрез закриване и прекратяване на трудовите правоотношения. Това излага на административен произвол служителите в митниците и това ще тежи на съвестта на нашите законотворци“, посочи Румен Радев.", "date": "2018.11.23", "title": "Семейството ми се въвлича в раздухвани пътнотранспортни скандали, обяви Радев"}
{"url": "https://offnews.bg/politika/goranov-v-obiasnitelen-rezhim-apartamentat-niama-obshto-s-domuschievi-692531.html", "text": "Министърът на финансите Владислав Горанов отрече информацията, че апартаментът, в които живее без да плаща наем е свързан с братя Домусчиеви или с бизнеса им. Имотът бил собственост на кръстника му.Темата за това къде живее Горанов беше повдигната, след като той декларира, че обитава 180 кв. метра апартамент в столицата без да плаща за него. Снощи в \"Шоуто на Слави\" главният прокурор Сотир Цацаров обяви, че ще започне проверка по случая, а днес тя беше разпоредена.Горанов обясни, че от изнесената информация не е съгласен само с това, че имотът е свързан с Домусчиеви.Финансовият министър обаче подчерта, че ако антикорупционният орган поиска от него да разкрие на кого е имота - ще го направи, защото е длъжен по закон.По думите на Горанов кръстникът му никога не се е възползвал от публични финанси. \"Затова съм решил, че няма конфликт на интереси\", добави той.Министърът обясни, че не знае защо темата излиза на дневен ред сега при положение, че не е тайна къде живее от 2012 година насам. Добави, че не знае дали от темата се търси политическа интрига.  Гованов обясни, че ако е имал притеснения е нямало да декларира тази информация.", "date": "2018.11.23", "title": "Горанов в обяснителен режим: Апартаментът няма общо с Домусчиеви, на кръстника ми е"}
{"url": "https://offnews.bg/obshtestvo/tcgm-i-kat-shte-podsetiat-shofiorite-da-ne-karat-v-bus-lentite-aktc-692536.html", "text": "Центърът за градска мобилност и „Пътна полиция“ в София започват съвместна акция от началото на декември срещу нарушителите, които се движат в бус лентите. За това са се договорили директорът на ЦГМ Христиан Петров с органите на реда. Това е поредната мярка за налагане на приоритет на градския транспорт. „Започнахме през лятото с кампанията „Всеки да си знае лентата“ с актьори от Младежкия театър. Тогава се брандираха автобуси, които да подсещат водачите, че трябва да уважават и пътниците в обществения транспорт. Сега с колегите от полицията ще ги подсетим, че правилата на пътя са за всички“, каза Петров.По разписание автобусите, които се движат по бул. „България“, трябва да изминават разстоянието между пл. „Ручей“ и Центъра по хигиена за 4 минути, но ако има автомобили времето се удължава тройно. По новата бус лента на бул. „Васил Левски“ разстоянието между ул. „Гурко“ и кино „Одеон“ трябва да се измине за 4 минути, но ако тя е блокирана, забавянето стига и до 10 минути. С 20 минути повече е времето от спирката на „Орлов мост“ до Окръжна болница за автобуси и тролейбуси, ако лентата на бул. „Цариградско шосе“ не е свободна.Всички тези забавяния, заради шофьори, които нарушават правилата, водят до това, че десетки пътници чакат на спирките много по-дълго или стоят затворени на едно място в обществения транспорт, коментира директорът на ЦГМ.Глобата за автомобил в бус лента е 50 лева. ", "date": "2018.11.23", "title": "ЦГМ и КАТ ще 'подсетят' шофьорите да не карат в бус лентите, акция от декември"}
{"url": "https://offnews.bg/obshtestvo/viasat-history-razkazva-misteriite-na-natcistkite-ubijstva-692464.html", "text": "Личният живот на лидерите на най-зловещите политически режими е бил заобиколен с тъмни мистерии, сред които и неразкрити убийства. За тях разказва поредицата \"Мистериите на нацистките убийства\", която телевизионният канал  ще покаже събота и неделя от 18:00.Документалният сериал излага фактите, представя доказателствата, изпитва теориите и се опитва да достигне до заключение. С помощта на архивни кадри, възстановки, реконструкции, най-известните експерти и историци и нови кадри от ключовите места, ще се докоснете до някои от най-големите тайни в историята.", "date": "2018.11.23", "title": "Viasat History разказва мистериите на нацистките убийства"}
{"url": "https://offnews.bg/bojni/vladimir-klichko-boksat-mozhe-da-zagubi-statusa-si-na-olimpijski-spor-692530.html", "text": "Бившият световен шампион в тежка категория Владимир Кличко е загрижен за несигурното бъдеще на бокса на Олимпийските игри в Токио през 2020 година.\"За първи път в историята на аматьорския бокс може да се случи най-лошото. Трябва да обединим усилията си, за да защитим мечтите на спортистите, които искат да променят живота си, като станат участници в предстоящите Олимпийски игри.Поради безпрецедентно нарушение в работата в организацията, боксът е изправен пред опасността да загуби своя статут на олимпийски спорт.Подкрепям националните боксови федерации в желанието им да се присъединят към световноизвестната организация WBA, която е една от пионерите на бокса.Освен това искам Международния Олимпийски Комитет да разглежда WBA като организация, която ще централизира спорта, докато продължи да защитава интересите на своите спортисти и фенове и да даде лиценз на WBA за предстоящите Олимпийски игри в Токио\", каза Кличко.Боксът е част от Игрите от 1920 година, но мястото му в Токио 2020 е поставено под съмнение, тъй като Международният олимпийски комитет предупреди Боксовата федерация (AIBA), че трябва да подобри управлението в организацията.", "date": "2018.11.23", "title": "Владимир Кличко: Боксът може да загуби статуса си на олимпийски спорт"}
{"url": "https://offnews.bg/obshtestvo/pochitame-sv-kniaz-aleksandar-nevski-chestito-na-imenitcite-692481.html", "text": "Православната църква чества днес деня на Свети благоверен княз Александър Невски. Имен ден празнуват Александър, Александра, Алекси и Алеко.Името е от старогръцки произход и означава „защитник на мъжете\". Св. Александър Невски е роден през 1220 г. Живял по времето, когато руските земи били под татарско владичество. Св. Александър бил княз на Новгородската област. По време на неговото управление шведският крал с многобройна войска се отправил на поход срещу Новгород. Княз Александър поел защитата на града си, като възложил всичките си надежди за победа на Бога. Двете армии се срещнали при р. Нева. Новгородският княз с Божия помощ удържал славна победа, за която бил наречен \"Невски\". По-късно св. Александър бил утвърден от татарския хан за велик княз Владимирски, Киевски и Новгородски. Тогава той станал единствен защитник на православната вяра и народа против татарите. Но св. княз действал не с меч, а с мъдрост и търпение. Св. Александър управлявал десет години и за това време направил много добри дела за вярата, Църквата и народа. Св. Александър Невски предал Богу дух на 14 ноември 1263 година на 44-годишна възраст. Бил погребан в съборната църква в манастира \"Рождество Богородично\", близо до гр. Владимир. На гроба му ставали множество чудеса. При император Петър Велики мощите на св. Александър били тържествено пренесени в Петербург и положени в построената в негова памет Александро-Невска лавра. ", "date": "2018.11.23", "title": "Почитаме св. княз Александър Невски, честито на имениците!"}
{"url": "https://offnews.bg/obshtestvo/do-11-gradusa-v-iuzhna-balgaria-692503.html", "text": "Днес ще има разкъсана облачност и слаб северен вятър. Над Централна и Източна България ще се покаже дори слънце, показва прогнозата на НИМХ.Ниска облачност или мъгла ще има преди обяд в низините и котловините.Минималните температури ще са между минус 3° и 2°. Максималните в Северна България - между 3° и 5°, а в Южна - от 6° до 11°.Атмосферното налягане ще е по-високо от средното за месеца.Над планините сутринта ще има значителна облачност, която през деня ще се разкъсва и намалява, а след обяд над масивите в източната половина на страната ще има и слънце. Ще духа умерен североизточен вятър, а в ниските части - южен. Максималната температура на височина 1200 м ще е около 5°, а на 2000 м – около минус 1°.Край морето облачността ще намалява до слънчево време. Ще духа умерен североизточен вятър. Максималните температури ще са между 5° и 8°.", "date": "2018.11.23", "title": "До 11 градуса в Южна България"}
{"url": "https://offnews.bg/obshtestvo/skulptura-ot-knigi-i-tikvi-pod-prozortcite-na-borisov-galeria-692534.html", "text": "Скулптура от книги и тикви бе издигната под прозорците на Министерския съвет по време на протестно литературно четене. Акцията бе организирана от интелектуалците Арман Бабикян, проф. Велислав Минеков и адвокат Николай Хаджигенов и \"невъзпитаните карикатуристи\". Идеята за нея възникна след заснетото интервю на Бойко Борисов пред Антон Хекимян. Камерата на bTV тогава показа празните рафтове на библиотеката в кабинета на министър-председателя, по които са наредени единствено снимки в рамки от срещите му.Сред специално подбраните заглавия бяха \"Пинокио\", \"Овчарчето Калитко\", \"Тайната на мутрите\", Конституцията, \"Петата планина\", \"Винаги има надежда\", \"Руският съсед\", \"Славното време\" и др.На събитието дойдоха още бившият служебен премиер Ренета Инджова, отец Дионисий и др.", "date": "2018.11.23", "title": "Скулптура от книги и тикви под прозорците на Борисов (галерия)"}
{"url": "https://offnews.bg/offtopic/da-pochetem-vmesto-premiera-pred-ms-prof-minekov-organizira-mastar-k-692505.html", "text": "Протестна инициатива \"Да почетем вместо премиера\" организират днес пред Министерски съвет интелектуалците Арман Бабикян, проф. Велислав Минеков и адвокат Николай Хаджигенов.На 15 ноември министър-председателят Бойко Борисов даде интервю за сутрешния блок на бТВ от кабинета си и за пореден път се видя, че на библиотеката му няма книги, а само снимки в рамки.Това предизвика искрено съчувствие от страна на интелектуалните среди у нас, а \"невъзпитаният\" карикатурист Христо Комарницки реши да помогне с благородната кауза като обяви фейсбук кампания \"Дари книга за библиотеката на Премиера!\".Веднага след обявяването на инициативата в социалната мрежа, заваляха предложения за това кои са най-подходящите издания за бившия пожарникар от Банкя.Водещата идея е \"Английски за начинаещи\", за да разбира нещо повече от \"Конгречулейшънс, Борисов\". Също и ново издание на любимия му роман \"Винету\", за който злите езици твърдят, че е единствената книга, която лидерът на ГЕРБ е чел.Днешното събитие е обявено като \"протестно-образователно чтение пред Министерски съвет на 23.11.2018г., петък от 10.30ч.\"Ето и официалната покана за него:", "date": "2018.11.23", "title": "Да почетем вместо премиера пред МС: проф. Минеков организира мастър клас за скулптура от тикви"}
{"url": "https://offnews.bg/sviat/politcai-otkriha-350-000-evro-skriti-v-peralnia-692506.html", "text": "Холандската полиция откри 350 000 евро, скрити в пералня, и арестува заподозрения за пране на пари.Сумата е била открита в жилище в западната част на Амстердам. Полицаите са проверявали къща за нерегистрирани жители, но намерили ценното \"пране\", съобщи Нова телевизия.На снимка, публикувана на уебсайта на холандската полиция, се виждат многобройните банкноти от предимно 20 и 50 евро, събрани в барабана на машината.Освен парите, в жилището са открити и брояч на банкноти, огнестрелно оръжие и множество мобилни телефони.", "date": "2018.11.23", "title": "Полицаи откриха 350 000 евро скрити в пералня"}
{"url": "https://offnews.bg/futbol/na-gerena-iablonski-si-tragva-idva-niki-m-692511.html", "text": "Чешкият централен защитник на Левски Давид Яблонски продължава да се дърпа за нов договор. 27-годишният бранител вече е провел разговори с ръководството на клуба, но те не са довели до желания резултат, твърди “Тема спорт”.Давид е поискал доста солидно увеличение на заплатата. Затова и до момента няма никакво развитие по преговорите. Яблонски има договор с тима от “Герена” до края на първенството. След малко повече от месец той ще бъде свободен да води разговори за бъдещето си с всеки клуб, който се интересува от него и да подпише предварителен договор, който да влезе в сила от лятото.През този сезон Яблонски има 12 мача в Първа лига, в които е вкарал 2 гола. През миналия той бе водещ реализатор на тима в елита с 9 попадения. Интерес към чеха има от страна на Лех (Познан), който обаче иска да го вземе от лятото и не е склонен да плаща трансферна сума.Заради неяснотата дали Яблонски ще преподпише, Левски вече търси централен защитник, който да бъде привлечен през януари. Причината е, че и другия от титулярите в тази зона - Холмар Ейолфсон, няма да играе повече през кампанията, защото лекува тежка травма. В момента в отбрана вместо исландеца действа Нуно Рейш, който в началото бе налаган като дефанзивен халф.Очаква се днес Левски да финализира преговорите с вратаря Николай Михайлов. 30-годишният страж, който е юноша на клуба, ще се завърне на “Герена” след повече от 12 години. За последно той пази на вратата на Омония (Никозия), но от лятото е без отбор.Той е желан от треньора на “сините” Славиша Стоянович, защото Божидар Митрев и Мартин Полачек не оправдаха доверието. Михайлов обаче в момента е с наднормено тегло и трябва да влезе във форма до началото на зимната подготовка. Очаква се на “Герена” да се завърне и Димитър Иванков, който да стане треньор на вратарите.", "date": "2018.11.23", "title": "На Герена: Яблонски си тръгва, идва Ники М."}
{"url": "https://offnews.bg/obshtestvo/na-5-mesta-shte-spira-vodata-v-stolitcata-692483.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Реконструкция на уличен водопровод на ул. „Метличина поляна“ в ж.к. „Гоце Делчев налага спиране на водоподаването от 10:00 до 20:00 часа на ул. „Метличина поляна“ от ул. „Деян Белишки“ до ул. „Боянски водопад“, ул. „Костенски водопад“ от ул. „Славовица“ до бул. „Гоце Делчев“, ул. „Силиврия“, ул. „Ясна поляна“, ул. „Химитлийски проход“, ул. „Чужденец“. При продължителност на строително-ремонтните дейности над 12 часа, ще има водоноска на пред бл. 114А.Монтаж на спирателен кран на ул. „Хаджи Димитър“ в село Лозен налага спиране на водоподаването от 09:30 до 19:00 часа на ул. „Могила“, ул. „Свети Спас“, ул. „Васил Левски“. При работа над 12 часа, водоноската ще е на ъгъла на ул. „Могила“ и ул. „Суходол“.Прекъсване на сградно водопроводно отклонение на ул. „Вискяр планина“ в ж.к. „Лозенец“ налага спиране на водоподаването от 10:00 до 16:00 часа на ул. „Вискяр планина“. Във връзка с подмяна на спирателен кран на ул. „Скакавица“ в кв. „Бояна“ се налага спиране на водоподаването от 09:30 до 15:00 часа на ул. „Орешарска“, ул. „Десислава“, по ул. „Герганица“ от ул. „Байкал“ до ул. „Орешарска“. При продължителност на строително-ремонтните дейности над 12 часа, дружеството ще осигури водоноска на ъгъла на ул. „Орешарска“ и ул. „Скакавица“.Пресвързване на уличен водопровод на бул. „Ломско шосе“ в ж.к. „Връбница“ 1 налага спиране на водоподаването от 09:00 до 19:00 часа на бул. „Ломско шосе“ от ул. „Лазарица“ до разклона за ж.к. „Обеля“ 2, бензиностанция „Петрол“. ", "date": "2018.11.23", "title": "На 5 места ще спира водата в столицата"}
{"url": "https://offnews.bg/112/vnimavajte-dzhebchii-debnat-v-mola-za-chernia-petak-692504.html", "text": "В деня на т.н. „черен петък” се очаква струпване на автомобилен поток край моловете и големите магазини, органите на реда съветват пътуващите да избират алтернативни маршрути.От полицията припомнят, че често големите търговски сгради, в които се концентрира събирането на много хора, са обект за извършителите на джебчийските кражби, които в повечето случаи се възползват от невниманието на клиентите и слабия контрол върху личните им вещи, за да отнемат пари, документи и мобилни телефони.Потенциални жертви обикновено са клиенти, чието внимание в момента е привлечено от други фактори.Експертите препоръчват в такива случаи да не се носят скъпи мобилни телефони, пари и документи във външните джобове или на лесно достъпни места и в никакъв случай вещите да не се оставят без надзор и пряк визуален контакт.От ГДНП напомнят на потребителите на интернет да не се доверяват на сайтове, на които не е посочено конкретно юридическо лице и ЕИК на фирмата. Засилена бдителност е необходима при пазаруване в новосъздадените сайтове. Особена бдителност е необходима, ако в сайт, представящ се за български, е посочена чуждестранна сметка за плащане, съобщава БГНЕС.", "date": "2018.11.23", "title": "Внимавайте: Джебчии дебнат в мола за Черния петък"}
{"url": "https://offnews.bg/futbol/shefat-na-slavia-opliu-roliata-na-sportnia-direktor-692510.html", "text": "Президентът на Славия Венци Стефанов се изказа доста остро по адрес на спортните директори в българския футбол.\"Изобщо не ми се говори за този пост. Това са едни хора... Ами в България те правят само едно - харчат парите на собствениците и спонсорите. Вместо да решаваме ние едно нещо, трябва да го решава друг човек и да взима нашите пари.Просто няма логика. Така е. Аз не виждам изобщо смисъл да имаме човек на този пост. Всичко си правим ние, собствениците - работим в школата, назначаваме треньори, създаваме и продаваме футболисти. Постоянно има хора, които искат да заемат този пост в Славия.Но аз отказвам подобни назначения. Не, защото няма смисъл от тези хора що се отнася до родната действителност. Това е самата истина. В България изобщо няма смисъл от човек на този пост\", заяви Стефанов пред \"Меридиан Мач\".", "date": "2018.11.23", "title": "Шефът на Славия оплю ролята на спортния директор"}
{"url": "https://offnews.bg/nashite-avtori/seks-sega-i-tuk-692527.html", "text": "Благодаря за вниманието.Става дума за ремонта на романтичната улица „Граф Игнатиев“. Темата е за контрола на контрола на контрола на ремонта на оня който прави контрола на оня който реди паветата. Тъй като материята е сложна, ще се опитам да внеса яснота.Бай Асан цъка павета на надница. Цъка ги как му дойде. Бай Асан е бояджия, ама сега цъка павета. За всеки случай той е лицензиран и има сертификат. Тоест, фирмата, за която работи байо, има. Бай Асан не го е@е какво прави, щото е на мизерна заплата. Бай Асан е безсмъртен, защото седи навън и реди павета - нещо, което преди са го правили затворниците. По-ниско бай Асен не може да падне, така че бай Асан, с риск да се повторя, не го е@е.Но системата е предвидила тази липса на секс и интерес. Тя не дава повече пари на бай Асан, за да вложи старание, а е измислила контролата.Бай Драган е стругар. Нает е по заместване. Бай Драган гледа какво прави бай Асан. Бръкнал си е в джобовете и си бара макарите. Тоест, извършва експертна оценка. Бай Драган чака бай Асан да си свърши работата и после двамата бичат ракия.Провеждат експертна среща. Ракията си е ракия, ама работата си е работа, затова изпълнителят на проекта (заради едни дришльовци, дето дращат в интернет) назначава контрол на контрола. Това е бай Благой. Бай Благой има два пъти по-големи макари. Драпа ги, но също има и афинитет към ракията. Работата не върви, ама ракията и заплатите вървят. Затова изпълнителят е принуден да назначи контрол на контрола на контрола. Този титан нека го наричаме условно бай Хой. Бай Хой нищо не прави. Бай Хой е фикция. Бай Хой е роднина. Получава заплата и бонуси. Бай Хой ваканцува, танцува и пцува.Бай Хой е гигаексперт по нищо, ама срещу много пари. Той е с ранг на депутат и затова не посещава Обекта. Проектът затъва. Някакви тъпи активни граждани бучат. Искат сметка за работата, ама тя вече е платена и изпита. Налага се да дойде и последната инстанция.Над Бай Хой е само дипломираният (в чужбина) експерт по лапаненап*шки. Тя е млада, току-що завършила или в последните курсове на висшето си образование, привлекателна (според прокуратурата това не е престъпление), склонна към удоволствия и почти с качества на вицепремиер. Щом се появи, всички започват да гледат само нея, дразнят се как може и забравят за некачествените ремонти. Вниманието е отбито.Срещу много пари имаме кофти ремонт, четири експертни оценки и вбесено е видиотено гражданство. Никой не се сеща да даде пари, за да се назначи читав плочкаджия. Явно е по-евтино или по-лесно за крадене. Едно от двете ще да е.Това е положението.Неприятното е, че парите за всичко това идват от данъците. Видяхте ли, че не ви лъжа? Наистина става въпрос за секс.", "date": "2018.11.23", "title": "Секс! Сега и тук!!!"}
{"url": "https://offnews.bg/futbol/mesi-i-ronaldo-sa-van-ot-igrata-za-zlatnata-topka-692518.html", "text": "Суперзвездите на Барселона и Ювентус - Лионел Меси и Кристиано Роналдо няма да попаднат дори сред тримата номинирани за наградата Златна топка тази година, пише британският \"Mirror\".Според изданието победител в анкетата ще бъде халфът на Реал Мадрид и хърватския национален отбор Лука Модрич.Негови подгласници се очаква да бъдат двама представители на световния шампион Франция - защитникът на \"белия балет Рафаел Варан и нападателят на Пари Сен Жермен Килиан Мбапе.Това означава, че и направилият феноменален сезон с Ливърпул Мохамед Салах също няма да намери място сред основните претенденти за най-ценния индивидуален трофей във футбола.Преди няколко дни френското издание \"L'Équipe\" също намекна, че Модрич, Варан и Мбапе ще са в тройката със специално видео, което беше публикувано.В него участие все пак взима и Роналдо, но акцентът е върху тримата изброени футболисти. Церемонията ще се състои на 3 декември.", "date": "2018.11.23", "title": "Меси и Роналдо са вън от играта за Златната топка"}
{"url": "https://offnews.bg/temida/komisiata-za-antikoruptcia-pogna-goranov-za-apartamenta-v-kojto-zhive-692522.html", "text": "Антикорупционната комисия проверява министъра на финансите Владислав Горанов по повод сигнала за апартамента, в който живее. Това става ясно от съобщение на прокуратурата, в което се правят пояснения по повод  в Шоуто на Слави в четвъртък вечерта.Според декларацията на министъра пред комисията за предотвратяване на корупцията и отнемане на незаконно придобито имущество той обитава 180 кв. апартамент в столицата без да плаща за него.В същото време от прокуратурата уточняват, че тази сутрин Сотир Цацаров е изпратил писмо до премиера Бойко Борисов, с което държи да се информира какви действия е предприело правителството по препоръки на прокуратурата по казуса \"Юлен\". Обвинител №1 обясни в четвъртък, че ако предписанията на държавното обвинение за спазване на концесионния договор не бъдат спазени от правителството и конкретно - на негови членове, ще започне наказателно преследване. В съобщение на държавното обвинение се припомня, че на 12 юни 2018 г. след извършена проверка на прокуратурата по надзора за законност главният прокурор е отправил предложение до министър-председателя за предприемане на конкретни мерки: предприемане на незабавни действия за изменение и допълнение на концесионния договор от 21.12.2001 г. с „Юлен“ АД за предоставена концесия с предмет особено право на ползване върху част от територия, изключителна държавна собственост – част от територията на Национален парк „Пирин“, община Банско, „Ски зона с център Банско“, при съобразяване с разпоредбите на действащото законодателство /включително и в частта относно определянето на концесионното възнаграждение/, както и започването на \"незабавни действия\" за осигуряване на пълно съответствие на ползваната от концесионера площ с тази по концесионния договор - 99.55 ха, съгласно Териториално устройствен план /ТУП/ на извънселищна територия „Ски зона с център гр. Банско“, индивидуализирана с координатите на точки от № 1 до № 252 в координатната система „1970г.“ по чупките на външната граница на ски зоната/.“От прокуратурата също така дават и подробности около обвиненията по случая \"ДжиПиГейт\", като се цитират и имената на двамата обвинени - Георги Василев и Владимир Лозанов.На 14.09.2018 г. във Върховна касационна прокуратура са постъпили два сигнала, съответно от заместник министър председателя г-н Томислав Дончев за нередности и съмнение за измами при усвояване на средствата от ЕСИФ (с приложена публикация от 10.09.2018 г. на сайта bivol.bg озаглавена „Гранд корупция с еврофондове и обществени поръчки през консултантски фирми“) и от г-н Атанас Чобанов – редактор на този сайт, с приложение на същата публикация.Материалите са изпратени по компетентност на Софийска градска прокуратура (СГП).На 08.10.2018 г. СГП е образувала досъдебно производство за:- престъпление по чл. 304а НК - за това, че в периода от 01.01.2014 г. до месец октомври 2018 г. в гр. София, предложил и дал подкуп на длъжностно лице, което заема отговорно служебно положение- престъпление по чл. 253, ал. 5 вр. ал. 1 НК- за това, че в периода от 01.01.2014 г. до месец октомври 2018 г. в гр. София извършил финансова операция или сделка с имущество, или прикрива произхода, местонахождението, движението или действителните права върху имущество, за което знае или предполага,, че е придобито чрез престъпление, като средствата или имуществото са в особено големи размери и случаят е особено тежък.На 08.10.2018 г., сезирана с идентичен сигнал, Специализираната прокуратура, също е образувала досъдебно производство за престъпление по чл. 321, ал. 3 вр. ал. 1 и ал. 2 НК – за това, че от неустановена дата до настоящия момент на територията на Република България образували, ръководили и участвали в организирана престъпна група – структурно трайно сдружение на три и повече лица, с цел да вършат съгласувано в страната престъпления по чл. 253, ал. 1 НК, за което е предвидено наказание „лишаване от свобода“ повече от три години, като групата била създадена с користна цел и в нея участва длъжностно лице.Поради идентичност на материалите, послужили като законен повод за образуване на двете досъдебни производства, същите са обединени (на основание чл. 217 НПК) и се наблюдават от Специализираната прокуратура.До момента са извършени множество процесуално-следствени действия:1. Разкрита е банкова тайна по отношение на членове от Съвета на директорите на „ДЖИ ПИ ГРУП“ АД, както и на самото дружество.2. С определение от 26.09.2018 г. на основание чл. 73, ал. 3 Закона за мерките срещу изпиране на пари (ЗМИП) Софийски градски съд е допуснал обезпечителна мярка „Запор“ върху сметки на основание чл. 12, ал. 3 ЗМИП /общ размер 14 млн. евро/. 3. Извършени са претърсвания и са иззети вещи, находящи се в банкови сейфове на лица, свързани с „ДЖИ ПИ ГРУП“ АД, както и на самото дружество. 4. Възложени са оперативно-издирвателни мероприятия на агенти на Държавна агенция „Национална сигурност“ (ДАНС). 5. Изискана е данъчна и осигурителна информация за лицата, посочени в журналистическия материал. 6. На 29.10.2018 г. като обвиняеми са привлечени лицата:ГЕОРГИ ВАСИЛЕВ - за престъпление по чл. 321, ал. 6 НК: за това, че от началото на 2014 г. до 07.10.2018 г. в гр.София се сговорил с Владимир Лозанов да вършат в страната и в чужбина престъпления, за които е предвидено наказание „лишаване от свобода“ повече от три години – такива по чл. 255, ал. 1 и по чл. 248а НК и чрез които се цели да се набави имотна облага - за престъпление по чл. 253, ал. 5 вр. ал. 4 вр. ал. 1 НК: за това, че на 21.09.2018 г. в гр. София извършил финансова операция – наредил банков превод от сметка при банка „Уникредит Булбанк“ АД с титуляр Георги Василев към негова сметка в друга банка в размер на 14 00 0000 евро, за която сума знаел, че е придобита чрез тежко умишлено престъпление – такова по чл. 255, ал. 1 и по чл. 248а НК като имуществото е в особено големи размери и случаят е особено тежък. Мярката за неотклонение на обв. Василев е парична гаранция в размер на 30 000 лв.ВЛАДИМИР ЛОЗАНОВ- за престъпление по чл. 321, ал. 6 НК: за това, че от началото на 2014 г. до 07.10.2018 г. в гр. София се сговорил с Георги Василев да вършат в страната и в чужбина престъпления, за които е предвидено наказание „лишаване от свобода“ повече от три години – такива по чл. 255, ал.1 и по чл. 248а НК и чрез които се цели да се набави имотна облага.Мярката за неотклонение на обв. Лозанов е парична гаранция в размер на 15 000 лв.Разследването касае множество проекти по различни програми, опериращи със средства, предоставени от Европейски съюз, както и длъжностни лица от различни институции, бенефициенти и други физически лица, които се намират на територията на цялата страна.На 31.10.2018 г. изложената по-горе информация е изпратена чрез Дирекция за защита на финансовите интереси на Европейския съюз (АФКОС) на ОЛАФ.", "date": "2018.11.23", "title": "Комисията за антикорупция погна Горанов за апартамента, в който живее без да плаща"}
{"url": "https://offnews.bg/medii/vmro-se-ambitcira-da-atakuva-falshivite-novini-692508.html", "text": "Медийната комисия в парламента ще разгледа предложенията на ВМРО за борба с , обявяват от партията. За момента те не са оформени като \"законопроект\", а са само \"идеен проект\".\"Войводите\" , а тази седмица ги представиха пред медийната комисия. На заседанието е решено въпросът да бъде обсъден на кръгла маса, на която да бъде поканен и .Какво предлага МВРОВсички онлайн медии да минат под регулацията на СЕМ, както е сега с радиата и телевизиите. Интернет медиите да бъдат регистрирани в специален държавен домейн - например Така СЕМ ще знае точно кои сайтове са под неговата регулация. За целта, смятат от ВМРО, трябва да има ясен критерий кой сайт е медия и кой не е. Сега законодателството не давало такова разграничение и националистите мислят, че са намерили отговора. Общото между медийните сайтове било, че имали възможността за сключване на договори за медийно отразяване на различни събития (например политическа реклама по време на избори), както и договори за търговска реклама. Втората част от това твърдение не отговаря на истината - търговска реклама може да има във всеки сайт, стига да има интерес от рекламодател. Другото основно предложение на МВРО е за излизането от анонимност на сайтовете с невярно съдържание. Знае се, че много от тях не публикуват данни за контакт, не е ясно кой ги притежава и списва. Националистите намират решение на това в новия европейски регламент за личните данни - GDPR. Как? GDPR задължава всяко предприятие, работещо с лични данни, да посочи поименно лице за контакт в случай на възникнал казус. Така потребителите ще знаят към кого да се обърнат директно, ако личните им данни не се третират добросъвестно. Много онлайн медии имат същото задължение, тъй като боравят с известно количество лични данни - например при регистрация на коментатори или защото се регистрира IP адресът на устройството на потребителя.   ВМРО предлага именно чрез тези лица за контакт сайтовете да излязат от анонимност. Същите хора да носят и отговорност при разпространяване на фалшиви новини.Как ЕС смята да се бори с феномена ", "date": "2018.11.23", "title": "ВМРО се амбицира да атакува фалшивите новини"}
{"url": "https://offnews.bg/izvan-terena/vzeha-masata-za-snukar-na-ronaldinio-692538.html", "text": "Без любимата си маса за снукър остана бразилската футболна легенда Роналдиньо. Тя беше конфискувана от властите в Бразилия заради неплатена глоба от 2 милиона евро.Наред с масата са отнети и други вещи на бившия футболист на Барселона - три скъпи автомобила и картина на популярния художник Андре Берардо. Глобата е наложена още през 2015 година заради нарушаване на екологичните стандарти при строителство, но Роналдиньо отказва да я плати, макар да разполага със средствата.Сметките му бяха запорирани, а в тях се оказа, че има само 6 евро. Затова се е пристъпило към конфискация на имуществото на носителя на Златната топка за 2005 година. Покрай колите, картината и масата за снукър, съдебните пристави са отнесли и джагата на Роналдиньо, както и няколко телевизора.", "date": "2018.11.23", "title": "Взеха масата за снукър на Роналдиньо"}
{"url": "https://offnews.bg/knigi/dori-si-poluchil-pravata-i-vlastta-na-vozhd-otkas-ot-vinetu-2-692519.html", "text": "Предлагаме ви откъс от новото издание на романа Винету 2 от Карл Май, предоставен ни любезно от издателство \"Сиела\".Карабината „Хенри“Обстоятелствата ми наложиха да се разделя с Винету, защото той трябваше да преследва убиеца Сантър, но тогава аз дори не подозирах, че ще изминат месеци, докато видя отново моя червенокож приятел и кръвен брат. И това стана така, защото събитията се развиха по съвсем друг начин, отколкото бях очаквал.Ние – Сам Хокинс, Дик Стоун, Уил Паркър и аз, стигнахме след продължителна и изморителна езда устието на южния приток на Ред Ривър, наричан от Винету Боксо де Начиточес. Тук очаквахме да заварим някого от апачите, но за съжаление, тази надежда остана напразна. Вместо очаквания пратеник намерихме на уговореното място труповете на двамата търговци, които ни бяха дали сведения за селото на кайовите. По-късно успях да науча, че са били застреляни от Сантър.Тъй като не намерихме никакъв знак от апача, не знаехме къде се намира, и следователно не можехме да го последваме. Ето защо се отправихме към Арканзас, за да се доберем по най-краткия път до Сент Луис. Искрено съжалявах, че няма да се видя с приятеля си, но с нищо не можех да променя нещата...След дълго пътуване една вечер се озовахме в Сент Луис. Първата ми работа беше да посетя моя стар познат мистър Хенри. Когато прекрачих прага на работилницата му, той седеше до лампата край струга си и не можа да чуе шума от отварянето на вратата.При тези думи аз седнах на края на струга, както бях правил това често преди. Той скочи от стола си, гледа ме известно време втренчено като замаян и после извика радостно:После старият Хенри ме сграбчи в обятията си и така ме притисна към гърдите си, че дъхът ми секна.Хенри продължи да говори в този дух доста време и аз направих няколко напразни опита да го прекъсна. Той ме прегръщаше постоянно и се радваше страшно много, че е бил причината да отида в Дивия запад. Най-сетне успях да го накарам да ми разкаже какво знаеше от Винету за преследването на Сантър.Престъпникът пътувал с кануто толкова бързо, че успял да стигне до устието на южния приток едновременно с търговците, въпреки че те бяха напуснали селото на Тангуа значително по-рано. Понеже бил принуден да се откаже от златото на Винету, той се стремял по всякакъв начин да се добере до необходимите му парични средства. Търговците със своите стоки му били добре дошли. Сантър застрелял нищо неподозиращите хора вероятно из засада. После си плюл на петите заедно с мулетата им. Всичко това Винету разбрал от следите, които били оставени на онова място.Убиецът се бил нагърбил с нелека задача, защото не е проста работа да преведеш самичък толкова товарни животни през саваната. Подобно нещо е свързано с големи трудности. Освен това Сантър трябвало да бърза, защото знаел, че е преследван.За нещастие на апача, настъпили няколко дъждовни дни и всички следи били заличени, така че Винету не можел да се осланя на очите си, а разчитал вече само на предположения и изчисления. Вероятно било Сантър да посети някое от околните поселища, за да продаде заграбената плячка, и ето защо апачът нямал друг избор, освен да обиколи всички тези селища едно след друго.Едва след няколко дни на безплодно търсене той попаднал отново на следите му във факторията4 на Гейтър. Сантър бил ходил там, продал всичко, купил хубав кон и се отправил по тогавашния път край Ред Ривър на изток. Винету наредил на придружаващите го апачи да се върнат в родните си земи, защото само щели да му пречат, и продължил преследването сам. Имал достатъчно златни зърна у себе си, за да може да живее по-дълго време на изток... Вождът не изгубил дирите на Сантър от факторията, а ги проследил в усилена езда чак до Сент Луис. Оттук Сантър се бил отправил към Ню Орлиънс. Бързината, с която се движел Винету, била причината да пристигне преди мене в Сент Луис. Заръчал на Хенри да ми каже, ако искам, да го последвам към Ню Орлиънс, но не ме съветвал да предприемам това пътуване поради нарастващата несигурност в Юга. Америка се намираше пред прага на Гражданската война5. Винету беше добавил още, че във всички случаи ще остави по-късно известие при мистър Хенри за мястото, където бих могъл да го намеря.Какво трябваше да направя? Да чакам в Сент Луис? Не. Никой не можеше да каже кога щеше да пристигне известие от Винету. Да го последвам в Ню Орлиънс? Самият той не ме съветваше да върша това. Като немец, който не споделя възгледите за робството на разбунтувалия се Юг, нямах намерение излишно да си навличам подозрението на робовладелците и да се излагам на усложнения, чийто изход не можеше да се предвиди. Да се върна при родителите си в моето отечество, които се нуждаеха от подкрепа? Това беше може би най-разумното. Но...", "date": "2018.11.23", "title": "Дори си получил правата и властта на вожд (откъс от Винету 2)"}
{"url": "https://offnews.bg/politika/garnevski-kam-ninova-shte-te-pazim-kato-rohko-iajtce-da-ubiesh-piavit-692532.html", "text": "Как няма да не те пазим, г-жо Нинова, ние те пазим като рохко яйце. Само ти си тази, която много бързо най-после ще ликвидира тази пиявица, впита в тялото на българския народ, наречена Българска социалистическа мафия. С тези думи депутатът от групата на ГЕРБ Спас Гърневски се обърна към лидера на БСП Корнелия Нинова в петъчната декларация на ГЕРБ. Той също обвини БСП в подбуждането на народа към протест с обещания за \"фалшива визия\" и изрецитира своя версия на стихотворението на Христо Смирненски \"Червените ескадрони\", в което призова представителите на БСП да се върнат в Кремъл. Според него България е социална държава, тъй като президентът и депутатите от БСП не вършат нищо, а взимат заплата.Неговата декларация бе отговор на декларацията на говорителя на ПГ на БСП Елена Йончева. В нея тя заяви, че от партията ще организират петиция за провеждането на независима проверка на пътната настилка на магистралите в лицензирана европейска лаборатория. Целта е да се установи дали в действителност има пропуски в качеството на получения краен продукт.По думите ѝ от партията на социалистите вече са внесли искане за такава експертиза в Агенция \"Пътна инфраструктура\", но отговор все още няма.\"Фактът, че има толкова голям отпор за независима проверка говори за страх от констатиране на нередности. Проверката не оронва престижа на българските строители. Независимата експертиза помага на строителите, принудени да работят в обстановка, при която се констатират редица нередности по цялата верига на инвестиционния процес“, допълни тя.Йончева подчерта, че некачествените пътища представляват пряка опасност за българските граждани и призова всички българи, които настояват за независима експертиза, да подпишат.", "date": "2018.11.23", "title": "Гърневски към Нинова: Ще те пазим като рохко яйце да убиеш пиявицата Българската социалистическа мафия"}
{"url": "https://offnews.bg/politika/sled-zaplaha-ot-tcatcarov-ekoministerstvoto-promenia-kontcesiata-za-s-692526.html", "text": "Правителството ще преговаря с концесионера на ски зоната в Банско - \"Юлен\" АД, за да бъде променен концесионният договор.Това съобщи министърът на околната среда и водите Нено Димов на брифинг, след като  обяви готовност за повдигане на обвинения на членове на правителството заради бездействието им по случая.Цацаров припомни, че в резултат на проверката на прокуратурата е изпратено предложение до Министерския съвет за незабавни действия, с които да \"приведе концесията в съответствие с концесионния договор, да ограничи концесионната площ до размера, който е по договор и да защити интересите на държавата по отношение на концесионното възнаграждение\".Той уточни, че към концесионния договор ще се добави отговорност при неизпълнението му, а концесионната такса ще бъде \"съществено увеличена\" - в момента тя е около 300 хил. лв.Във връзка с искането на Цацаров да бъде осигурено пълно съответствие на ползваната от концесионера площ с тази по концесионния договор, Димов отговори, че това \"не е направено до момента, защото е изключително трудно да се определи коя е тази зона\".Той обясни, че в договора са цитирани 3 различни територии, които концесията да обхваща, и не е ясно коя от трите е имал предвид концедентът.Нено Димов каза още, че е поискал от БНБ да му бъде съобщено кой е действителният собственик на фирмата \"Юлен\" АД, но регулаторът му отговорил, че няма това правомощие.", "date": "2018.11.23", "title": "След заплаха от Цацаров: Екоминистерството променя концесията за ски зоната в Банско"}
{"url": "https://offnews.bg/obshtestvo/vreme-e-za-zazimiavane-na-vik-instalatciite-692540.html", "text": "С настъпването на зимния сезон „Софийска вода” напомня на клиентите си, че ВиК инсталациите и водомерните шахти в имотите е необходимо да се обезопасят срещу замръзване.С понижаването на температурите рискът от замръзване на тръбите се увеличава . При необитаемите имоти, водата трябва да бъде спряна, а инсталацията източена. Вратите и прозорците на неотопляемите помещения е желателно да са уплътнени и плътно затворени, а таванът на сградата - добре изолиран. Най-добре е външните чешми да бъдат изолирани, като се използват материали, които не поемат влага и не могат да замръзнат.Водомерните шахти в имотите също трябва да се зазимят, чрез поставянето в тях на чували със стърготини, а капакът трябва да е дървен и добре изолиран.Поддържането на водомерния възел против замръзване е ангажимент на клиента. Независимо от мястото, на което е разположен общият водомер – в части на етажната собственост, водомерните шахти или в други помещения, където той е монтиран, не бива да се допуска температурата да пада под нула градуса. При липса на такива условия, трябва да бъде добре изолиран.С цел предпазване на водопроводните инсталации от замръзване, следва да се източи инсталацията/тръбите/; да се провери изправността на спирателните кранове; да се подсигури, по възможност, водомерът да е в помещение, в което температурите не падат под нула градуса или да е добре изолиран;да се зазимят водомерните шахти, като бъдат добре топлоизолирани;да се спре водата към всички външни чешми; да се махнат всички маркучи.", "date": "2018.11.23", "title": "Време е за зазимяване на ВиК инсталациите"}
{"url": "https://offnews.bg/futbol/50-000-fenove-na-boka-podkrepiha-futbolistite-predi-derbito-s-rivar-pl-692541.html", "text": "Привържениците на Бока Хуниорс сътвориха страхотна обстановка преди финалния реванш срещу големия съперник Ривър Плейт в най-престижния южноамерикански клубен турнир Копа Либертадорес.Близо 60 000 запалянковци изпълниха до краен предел трибуните на клубния стадион \"Ла Бомбонера\" за откритата тренировка на Бока преди историческия мач.Феновете на тима създадоха атмосфера като за голям мач и по този начин надъхаха своите любимци за реванша. Извън стадиона имаше огромни опашки, тъй като не всички успяха да влязат и да видят заниманието на футболистите.Реваншът между двата тима е в събота, след като първият двубой завърши наравно 2:2. Головете на чужд терен няма да се зачитат, а при ново равенство и евентуални дузпи след това.", "date": "2018.11.23", "title": "50 000 фенове на Бока подкрепиха футболистите преди дербито с Ривър Плейт (видео)"}
{"url": "https://offnews.bg/politika/karakachanov-politcaite-ne-presledvat-ninova-a-tia-tiah-692539.html", "text": "Вицепремиерът Красимир Каракачанов отрече органите на реда да са следили лидера на БСП Корнелия Нинова. От вчера тя се оплаква, че е под наблюдението на униформените при обиколките ѝ из страната. \"Това бяха двама полицаи с една патрулка... Следвали. Те не са я следвали, те бяха там - на практика тя ги следва\", коментира пред журналисти силовият вицепремиер. По думите му Нинова не е следена и във въпросно село, където е била, има засилено полицейско присъствие заради това, че там имаше случаи на чума по дребните преживни животни. Каракачанов коментира и процедурата за избор на нов тип боен самолет. \"Не мога да се подам на натиск, защото има ясна рамка, гласувана от Народното събрание. Цифрата от 1,5 млрд. лева е определена. Способностите, които трябва да имат самолетите, са ясно определени в проекта за инвестиционен разход\", каза още той.На въпрос дали препоръката на американския посланик България да закупи Ф-16, той коментира: \"Да кажеш, че американският самолет е най-добър е реклама. Същото го казват и шведските колеги, и италианците. Всеки си рекламира стоката\".Каракачанов коментира, че за него е важно най-накрая да се види дали предложените цени отговарят на определената в бюджета сума. Ще обърнат внимание и на способностите на самолетите.На въпрос дали е възможна промяна в цената на изтребителите, той уточни: \"Би ми се искало цената да е надолу от 1,5 млрд. лева. Ако възникне хипотезата, че трябва да се увеличи цената за самолетите, това означава да започнем цялата процедура отначало и да загубим една година\". ", "date": "2018.11.23", "title": "Каракачанов: Полицаите не преследват Нинова, а тя тях"}
{"url": "https://offnews.bg/analizi-i-komentari/po-dobre-ot-smiana-na-sistemata-e-prosto-stiga-692543.html", "text": "Слави може и да се е отказал от девиза си „Няма такава държава, но има такъв народ”, както го подозират разочарованите му фенове, след като е способен да направи сговорчиво интервю с шефа на държавата – премиерът Борисов. Народът обаче не се е отказал – лозунгите на протестите пак са „Народът срещу партиите” и „Смяна на системата”. Разбира се, за граждански чувствителното ухо те звучат като музика от банциг. Защото какво по-зловещо от държава без партии – живели сме в такава, а по-добра система от парламентарната демокрация така и не е измислена. Народът пък е само една абстракция – красива в устата на поетите и удобна в устата на политиците.Тези лозунги обаче нямат особено значение, могат да са всякакви, достатъчно е, например, „Долу!”, „Стига!” или „Идваме!”, защото хората излизат на улицата, за да изразяват недоволството си, а не за да предлагат решения. Това е работа на друг, който има компетентността да го направи и засега мълчи. Очакването е по-скоро протестите да затихнат, жертва на собствената си обърканост, на професионални манипулатори и на приближаващата зима. И е много вероятно точно така да се случи, но проблемът ще си остане до следващата криза и до следващата пролет. И той е във все по-отчетливата потребност от смяна, но не на системата, а на политическите поколения в нея.Вярно, че в световен мащаб тази смяна сякаш дава негативен резултат, защото според наблюдателите вкара в политиката първото поколение, което не помни Втората световна война и затова е готово да се поддаде на антилиберални настроения и кресливи национализми, така че ситуацията започна да напомня 30-те години на миналия век. У нас обаче е обратното – в политиката най-после може да навлезе първото поколение, което не помни комунизма и не носи неговите травми и зависимости. Поколение, което няма нужда да се справя с миналото си, за да предложи визия за бъдещето... То, най-малкото, ще сложи край на политически фарсове от типа на така наречените Обединени патриоти, проявили като по учебник недъзите на предишното поколение: враждебна реч, агресивност, психопатичност, мутренска предистория, ДС принадлежност, всичко за продан, включително и националната идентичност, кремълски връзки, антиевропейски нагласи, лош вкус и възпитание и пр. Протестите още от 2013-а са именно срещу това.Тази седмица имаше премиера книгата-албум на художника Христо Алексиев - „София една като никоя”, с пощенски картички и снимки от 1879 до 1920 година, чието съдържание и оформление я прави като никоя друга. На пръв поглед тя е изцяло политически неангажираната, но като ни показва каква е била София преди да дойдат комунистите, ни кара да се замислим каква щеше да бъде, ако не бяха идвали и развитието ѝ не беше прекъснато от съветски период. Визуалният разказ разкрива, че още тогава във всички аспекти на всекидневието – архитектура, бит, мода, маниери, човешка мяра и т.н., тя се е състояла като европейски град. После сме загубили тази своя принадлежност, за да ни се налага сега наново да се присъединяваме към Европа. И това не е поредното разделящо послание, а напротив – образите в книгата набавят общи места на памет, които всеки има основание да припознае като част от собствената си култура, не предизвикват „война на памети”, за разлика от комунистическото наследство или от националистичните прочити на историята.", "date": "2018.11.23", "title": "По-добре от 'Смяна на системата' е просто 'Стига'"}
{"url": "https://offnews.bg/politika/rashidov-zhenata-na-ilia-pavlov-e-vesela-vdovitca-a-men-narichat-mu-692564.html", "text": "\"Бях приятел на Илия Павлов без да съм работил в \"Мултигруп\". Жена му е само една весела вдовица, а мен всички ме наричат \"мултак\" без да са съм работил за него\". Това заяви председателят на комисията по култура и медии Вежди Рашидов пред БНТ. Той коментира изказването си в парламента: \"Олигарсите се изградиха при Беров. Знаете, че бях приятел сИлия Павлов, ходил съм на вечери в Боровец. Ако напиша книга, ще стане страшно, така че се молете да не живея дълго\".\"Кой създаде олигарсите - не е честно човек от една партия, която много години управляваше държавата, да хвърля думи срещу една много по-нова, по-млада партия\", подчерта той. Рашидов коментира и закона за осветляването на собственици на медии, внесен от депутата от ДПС Делян Пеевски и приет с мнозинство в парламента.\"Няма нищо по-нормално от това да се знае кой какво притежава, медиите са бизнес. В България медии се правят, за да бъдат финансирани. Нищо лошо не казвам, такава е ситуацията\", каза той.Рашидов отговори и на въпроси за българските медии и свободата на словото. \"Америка за България\" ме вкараха в някакъв списък. Една посланичка имаше. На прием й казвам: \"Много моля с тези финансирания, не купувайте журналисти, не разединявайте българската държава\", обяви Рашидов. Той допълни, че и той ако платял на някои вестници, можел да напише цели статии.\"Утре мога по всички турски медии -11 млн тираж излиза, да врътна едно интервю\", подчерта той. Председателят на комисията по култура каза още, че е гледал интервюто на премиера Бойко Борисов в \"Шоуто на Слави\", но го гледал само заради Борисов, тъй като не е почитател на тази форма на шоу и предпочитал да слуша Моцарт. ", "date": "2018.11.23", "title": "Рашидов: Жената на Илия Павлов е весела вдовица, а мен наричат \"мултак\", без да са съм работил за него"}
{"url": "https://offnews.bg/knigi/izleze-novo-izdanie-na-vinetu-2-indianetcat-ot-plemeto-apachi-i-pora-692517.html", "text": "През 2016 г. по книжарниците се появи ново издание на една от най-обичаните класически приключенски истории: „Винету” от германеца Карл Май. Сагата за най-популярния индиански персонаж в литературата и неговия верен германски приятел Олд Шетърхенд продължава и във втората част от трилогията, като вече и „Винету 2” се радва на преиздание в луксозен формат с твърди корици, дело на художника Дамян Дамянов.Кръвните братя Винету – индианец от племето апачи, и германецът Олд Шетърхенд, известен като Поразяващата ръка, продължават ожесточената си безкористна борба срещу несправедливостта в Дивия запад, изправяйки се пред куп нови опасности във „Винету 2”. За техните доблестни дела ще се говори дълго край огньовете между Мисисипи и Скалистите планини, а освен добре познатата Сребърна пушка на Винету и Мечкоубиеца на Олд Шетърхенд, по трънливия път за борбата срещу злото важна роля ще изиграе карабината „Хенри” на Поразяващата ръка.Карл Май (1842–1912) е известен почитател на индианската тематика, която е широко застъпена в голяма част от неговите произведения. Автор на над 80 разкази, романи и стихове, Карл Май е любим писател на няколко поколения на Стария континент, особено в Германия и Източна Европа. Вдъхновение Май черпи от творбите на Фридрих Герстекер, Майн Рийд и други популярни имена в световната литература. Освен трилогията „Винету”, сред известните му произведения са „Олд Шетърхенд“, цикълът романи, свързани с Ориента, „Под сянката на падишаха“ с главни герои Кара Бен Немзи и Хаджи Халеф Омар, и др.Интересен факт е, че Карл Май пише за живота на индианските племена в Северна Америка, без да е посещавал континента – той отива там за първи път едва през 1908 г. – цели 15 години след публикуването на трилогията „Винету” – и не стига по-далеч от Бъфало, щата Ню Йорк. Темата за християнските ценности и човешките добродетели е широко застъпена в творбите му, които и до днес вълнуват малки и големи по света.", "date": "2018.11.23", "title": "Излезе ново издание на Винету 2 - индианецът от племето апачи и Поразяващата ръка пак громят лошите"}
{"url": "https://offnews.bg/politika/bsp-signalizira-evropejski-poslanitci-za-politcejshtina-sreshtu-opoz-692528.html", "text": "Лидерът на БСП Корнелия Нинова изпраща писмо до всички европейски посланици. С него тя ще сигнализира за полицейщина, авторитаризъм и ограничаване на правата на опозицията и на граждани, които имат искания към правителството у нас.\"Това е сериозно посегателство срещу демократични права на български граждани\", каза Нинова пред журналисти в парламента. Думите ѝ идват след като  са протичали под полицейско наблюдение. \"Чух, че това било заложено заради сигурността ми, защото ме пазят. Това е нелепо, няма нужда да ме пазят от Баба Дора или от хората\", добави тя.Нинова отново подчерта, че от БСП не са искали да има полицейско присъствие на срещите им в страната. Тя обясни, че все още няма официален отговор от органите на реда защо се е налага да има униформени при посещенията ѝ. \"Получихме индиректен отговор от Цветан Цветанов, че това се правело с оглед на запазване на моята сигурност. Благодаря, няма заплаха за сигурността ми, каза още тя. ", "date": "2018.11.23", "title": "БСП сигнализира европейски посланици за 'полицейщина' срещу опозицията"}
{"url": "https://offnews.bg/nashite-avtori/cheren-petak-bial-kotarak-692515.html", "text": "Здравейте. Казвам се Диана. На трийсет и две навършени години съм. Няма да ви кажа всичко за себе си, само най-важното.И така, живея с родителите си, но това няма да продължи вечно; все някой ден ще се изправя лице в лице със съдбата, която може и да мирише зле, знам. Закусвам кафе с цигари. Закусвам по няколко пъти на ден. Вечер обичам да си угаждам – с парче гауда и бутилка червено френско вино. От най-евтиното, разбира се. Работя за малко пари, в свободното време чета. Не се разхождам гола из апартамента, а нося няколко ката стари пуловери и плетени чорапи. Летните жеги не ми понасят, затова живея само през преходните сезони – пролетта съм я отредила за енергични начала, а есените за романтика. В сърцето ми има любов, в живота – само приятелство.Обичам и старите филми, и много ме е яд, когато някой въздиша по американски комедии или политиканства. С Бергман изпитах чистота и спокойствие, а с Вим Вендерс, освен насладата, почувствах и лекота, и освобождаване. Гледам и други филми, не отричам. Хареса ми „Бохемска рапсодия“ и се разграничих от хулите, макар и основно защото не исках да плюя.И ето ме – тази средностатистическа единица, която може да се превърне във ваш клиент, стига да я поставите в правилната таргет група. Тя може да получава вашите оферти и мейли с промоции, тя ще купува вашите продукти целогодишно и ще се връща във вашия магазин с удоволствие.И Черният петък е перфектното време да я приобщите към вашата общност с някоя свежа промоцийка.Бих разгледала колекцията ви от вълнени жилетки за дами. И го правя, но освен че са намалени до 115 лева най-евтината, изглеждат тънки и съставът им е съмнителен. И няма номера за трийсет и две годишни – хикс ес размерът не би побрал целия натрупан физически, интелектуален и емоционален багаж.За сметка на това бих купила някоя книга от поредицата модерна класика на онова издателство. Или поезия – ако намалят Пабло Неруда и Жак Превер, защо не? По-добре това, отколкото да си купя ваучер за маникюр или грим.Разберете, имам нужда от коронки, а не от избелване на зъбите!И не, онази рокля с принтове с дядо Коледа не ми харесва. Освен това, вместо да се редя на опашка сред истеричните кукли в мола, ще поканя онзи приятел – дето е само приятел – и ще му изпека баница. Ще пусна джаз и ще си поговорим – нещо простичко и топло.Сигурно се сещате, че щом живея с родителите си, вероятно най-често майка ми готви. Точно така. Не си правете труда да ме зарибявате с повехнала пилешка пържола, опакована от смугъл, зле платен работник.Че го имаме, някога казваха само кинорежисьорите.А днес, освен че всички го имат, всички се и маскират, при това не като добри самаряни, а като вампири и чудовища. Днес всички подаряват или най-малко споделят червени сърчица, а статуси на чист български език се пишат в най-краен случай. Който дръзне да проговори за родните традиции, бива наречен „патреот“ и изобщо изверг. На това аз му казвам „обратно отразен фашизъм“.Съдещият винаги греши. Да осъждаш е противно и издава дребнава душевност и липса на каквото и да било усещане за толеранс, хармония, дори естетика. Бергман и Вендерс не осъждат. Затова са велики.Та, мисля си отново за Черния петък. Какво още да откраднем от Запада и колко още да се откажем от смисъла? Който започва да убягва на по-будните. Това ли е – да купуваме, да купуваме, да купуваме? Да ползваме, да консумираме, да употребяваме и сменяме?Впрочем, все по-некачествени стоки.Защо за Коледа не подарим споделено време, добра дума и топла усмивка на близките си, вместо да изкупуваме регалите с китайски пластмаси и полиестерни дрехи? Защо вместо Черен петък не организираме Тиха събота? В която да спим до късно, да почетем, да се разходим с приятели и да поговорим за важните неща.Защо празниците и специалните дни стават все по-жестоки, все по-задължаващи и приканващи към харчене за боклуци? Вече не гледаме навътре, нито наоколо. Гледаме в дисплеите – предимно емотикони и грабни-сега-оферти. Взираме се в пространството на кифленските пози и евтините вицове и търсим харесване, когато сами не знаем какво да харесваме.И докато тук ние си бърборим, в провинцията хората страдат от тежки заболявания. Пръстите на някои от тях се разлагат заради диабета, гледката не е никак красива. Други не могат да съберат двеста и петдесет лева за операция на става, а едва ходят. С времето на възрастните им става все по-трудно да отопляват стаите, в които преживяват самотните си дни, а в малкото останали заводи работниците остават без черен дроб, взривове ги осакатяват или зъбите им окапват.Няма Черен петък, на който можем да купим здраве – за нас и за всички нуждаещи се. Но аз познавам хора, които помагат и те именно, ако бяха повече, биха направили мястото хубаво и за онези, които страдат. Белият котарак на нашето нещастно, жестоко време.Белият котарак, който се появява от време на време и светва в сумрака, за да покаже, че има и друго.Казвам се Диана и съм на трийсет и две. Ще бъда кратка. На Черния петък ще купя неповече от три книги. Ще приготвя вечеря и ще нахраня онзи, който през целия ден е работил на студено и мокро. Не се нуждая от нищо повече от кори за баница, няколко яйца и две кофички кисело мляко. Не бих се презапасила с ненужни вещи, които да подаря за Коледа. Не бих участвала в тази пластмасова истерия. Ценното не е на промоция. Но и не е скъпо, когато го носиш в сърцето.„Ако хвърлиш петдесет стотинки на улицата, не знаеш кой ще ги намери. Много е възможно да ги вземе човек, който няма нужда от тях. Затова – дай ги на някой нуждаещ се.“ Тази мисъл ми харесва. Защото вярвам, че все още има хора, които се нуждаят от моите думи.И ще напиша приказка, в която ще разкажа за Белия котарак. Ама не по Кустурица, а онзи, който прикляква край старата жена с очилата и тихо преде. От неговата предяща поема може да не ви заболи. Но той нищо друго не може да направи.Дори мишките са изчезнали в този забравен край на света.", "date": "2018.11.23", "title": "Черен петък, бял котарак"}
{"url": "https://offnews.bg/obshtestvo/na-25-mesta-v-sofia-shte-izgrazhdat-zariadni-stantcii-za-elektromobili-692512.html", "text": "На 25 места в София ще бъдат изградени 50 зарядни станции за електрически автомобили. СОС откри процедура за провеждане на конкурс за отдаване на части от имоти - публично общинска собственост, за поставяне на зарядните станции, за срок от 5 години. Според зам.-кмета по транспорта Евгени Крусев в момента в столицата има регистрирани 350 изцяло електрически автомобили. Спечелилият конкурса ще взима такси на клиентите на станциите, за да си покрие първоначалната инвестиция. Все още обаче не е уточнено как ще се плаща - за време на зареждане или за количество електроенергия, допълни Крусев. Станциите трябва да работят денонощно. Местата им са съгласувани с ЧЕЗ, уточни зам.-кметът. До края на годината ще бъдат пуснати и първите 20 електробуса, които бяха закупени за градския транспорт.", "date": "2018.11.23", "title": "На 25 места в София ще изграждат зарядни станции за електромобили"}
{"url": "https://offnews.bg/ot-vas/za-primer-trotoarite-sa-za-kolite-692537.html", "text": "Поредният сигнал за \"образцово\" паркиране в София изпрати читател на OFFNews.Автомобил \"Мерцедес\" е качил гумите си на тротоар, като по този начин напълно пречи на пешеходците да преминат.Мястото на паркирането е ул. \"Калина Малина\", в близост до кръстовището с бул. \"Шипченски проход\" и зала \"Универсиада\" в столичния квартал Гео Милев.Един нарушител да Ви покажа. Не стига, че има тротоар само от едната страна (от другата е паркинг на блок), ами и нагъл.., съобщава читателят, изпратил снимките.", "date": "2018.11.23", "title": "За пример: Тротоарите са за колите"}
{"url": "https://offnews.bg/tenis/dzhokovich-samouverenostta-mi-naddelia-692521.html", "text": "Сръбската суперзвезда Новак Джокович коментира тежките моменти, през които премина в началото на годината и увереността, която му е била нужна, за да преоткрие най-добрия си тенис.\"Дори когато бях далеч от най-добрата си форма, някъде около Индиън Уелс, Маями, началото на сезона на клей, че ще отнеме време, за да си върна обичайното ниво. Вярвах в процеса, въпреки че ми бе много трудно в този момент.В крайна сметка самоувереността ми надделя, като голяма заслуга имат и хората от екипа ми, които съставиха дългосрочната стратегия за завръщането ми. Имахме цели.Както вече съм споменавал, US Open бе една от тях, надявах се там да съм във върхова форма и да покажа най-добрия си тенис. Това обаче се случи още по-рано – по време на сезона на трева. Нещо, което беше повече от добре дошло.Сега със сигурност има значими подобрения в играта ми, в начина, по който се чувствам на корта, подходът ми – по-уверен съм, по комфортно ми е. Годината бе фантастична\", каза Джокович.Припомняме, че сърбинът стартира сезона извън Топ 20, след като дълго време се бореше с контузия, но го завърши като номер 1.", "date": "2018.11.23", "title": "Джокович: Самоувереността ми надделя"}
