{"url": "https://offnews.bg/obshtestvo/ekoaktivisti-blokiraha-krastovishteto-na-popa-v-zashtita-na-pirin-671968.html", "text": "Десетки граждани излязоха тази вечер на протест в центъра на София срещу решението на правителството да разшири ски зоната в Национален парк „Пирин” и да позволи изграждането на нов лифт, съобщи бТВ.С възгласи „Оставка” и „Пирин не е баница” те блокираха кръстовището на Попа с искане за екооценка на промяната на плана за управление на парка. По-късно демонстрантите тръгнаха към Орлов мост.Според тях зад подкрепената от местни кметове инициатива за втори лифт над Банско прозира желание да бъдат изсечени и продадени вековни гори.Нов протест ще има на 4 януари, като междувременно еко организациите ще продължат борбата си в Брюксел и в съда.Веднага след правителственото решение природозащитниците заявиха, че ще протестират по време на европредседателството.Експертът в организацията \"Световен фонд за дивата природа\" Катерина Раковска обяви, че организацията ще обжалва решението пред Върховния административен съд, след като то бъде официално публикувано, тъй като за сега имат информация за решението само от медиите. ", "date": "2017.12.28", "title": "Екоактивисти блокираха кръстовището на Попа в защита на Пирин"}
{"url": "https://offnews.bg/sviat/buntove-vav-venetcuela-sotcialistat-maduro-ostavi-stranata-bez-svinsk-671972.html", "text": "Стотици венецуелци в бедни части на Каракас излязоха на протест срещу недостига на свинско за традиционните коледни ястия, предаде Ройтерс. Това е последният признак на социалното недоволство по време на тежката икономическа криза.Социалистическото правителство на президента Николас Мадуро обеща да осигури субсидирано месо за венецуелците в края на четвъртата година рецесия в страната, която е член на ОПЕК. В много райони обаче това не се случи и недоволството преля.Местни медии и потребители на Туитър публикуваха снимки на стотици хора, които са излезли на улиците на Каракас късно вечерта и горят боклуци, като се оплакват за неосъществилите се доставки на свинско.Някои групи продължаваха да протестират тази сутрин. Потребители на социални медии кръстиха движението \"революцията на свинското\".Мадуро твърди, че чужди страни водят икономическа война срещу неговото правителство. Президентът направи изявление по телевизията, в което обвини Португалия, че не е доставила свинско навреме за Коледа.Друг високопоставен представител заяви, че Вашингтон, който наложи санкции на венецуелското правителство, е оказал натиск върху Лисабон.Той добави, че ще поиска информация от посолството на своята страна във Венецуела, за да изясни ситуацията.Засега няма отговор от САЩ.Мадуро често обвинява опозицията, САЩ и други чужди страни за икономическата и социална криза, довела до недостиг на основни продукти, хиперинфлация и разпадаща се инфраструктура.Освен протестите за свинското по време на коледните празници в цялата страна имаше демонстрации и пътни блокади, изразяващи недоволството от недостига, високите цени и прекъсването на електричеството. 28 души бяха арестувани за грабежи в южния щат Боливар.Критици обвиняват за ситуацията неправилния икономическия подход на правителството, всеобщата корупция и неефективността, както и продължаващото близо 20 години управление на левите политически сили.\"И със, и без саботаж, никой няма да отнеме на хората коледното щастие\", заяви Мадуро късно вечерта в сряда.", "date": "2017.12.28", "title": "Бунтове във Венецуела. Социалистът Мадуро остави страната без свинско за Коледа"}
{"url": "https://offnews.bg/futbol/i-poslednite-futbolni-nagradi-za-godinata-otidoha-v-madrid-671973.html", "text": "Кристиано Роналдо, Зинедин Зидан и Реал (Мадрид) са победители в последните раздадени тази година футболни награди - Globe Soccer Awards.Това се случи в поредното осмо издание на церемонията, която се организира от Европейската асоциация на футболните агенти и от Европейската клубна асоциация.Роналдо беше избран за номер 1 при футболистите, като останалите номинирани бяха Лионел Меси (Барселона), Неймар (Пари Сен Жермен), Джанлуиджи Буфон (Ювентус), Килиан Мбапе (Пари Сен Жермен), Серхио Рамос (Реал Мадрид) и Пауло Дибала (Наполи).Самият Роналдо не присъства на церемонията в Дубай, а наградата му беше връчена от легендата на Ювентус Алесандро дел Пиеро.\"Не се притеснявайте, имам достатъчно място за нови и нови трофеи. За мене това е една много специална награда, защото я прибавям към останалите в тази толкова специална година, заяви португалецът.Със спечелените пет трофея през 2017-а Реал (Мадрид) стана отбор на годината. Наставникът на \"белия балет\" Зинедин Зидан пък логично е треньор номер 1.Останалите награди, които бяха връчени на Globe Soccer Awards:най-силно първенство: Примера дивисионагент на годината: Жорже Мендешза цялостна треньорска кариера: Марчело Липинай-добър треньор на арабски национален отбор: Ектор Купер (Египет)най-добър арабски национален отбор: Саудитска Арабиянай-вълнуващ край на кариерата: Франческо Тоти (Рома)за цялостна кариера: Карлес Пуйол (Барселона)най-добър изпълнителен директор на годината: Вадим Василиев (Монако)най-добър съдия: Феликс Брих (Германия)най-добър съдя в Азия: Ришван Ирматов (Узбекистан)", "date": "2017.12.28", "title": "И последните футболни награди за годината отидоха в Мадрид"}
{"url": "https://offnews.bg/obshtestvo/chng-ot-gardian-naj-korumpiranata-darzhava-s-ksenofobi-vav-vlastta-sh-671953.html", "text": "Ще звучи музика, ще гърмят фойерверки в нощта срещу 1 януари когато България, най-бедната и най-корумпираната държава в Европа, ще поеме ротационното председателство на Съвета на ЕС, пише британският \"Гардиън\" в статия от днес.За илюстрация на материала със заглавие \"Корупционен облак виси над България, която поема председателството на ЕС\" е избрана снимка на българския министър-председател Бойко Борисов.\"Повече от десетилетие след присъединяването на България към ЕС, остават отворени въпроси за борбата с корупцията, а присъствието на крайнодесни партии в правителството предизвиква тревога. Според индекса за възприемане на корупцията на \"Прозрачност без граници\" България категорично е най-корумпираната страна в ЕС\", пише изданието.Според него България е достигнала до етап на установяване на държавна корупция, т. нар. \"превзета държава\".Докладът на организацията му очертава опустошителна картина на корупцията от върха до дъното на обществото.Повече от 20 на сто от българите или 1,3 милиона души, се смята, че са участвали в корупционна сделка, като плащане или получаване на подкуп, но в същото време само 72 съдебни дела са завършени през 2015 г., пише \"Гардиън\".Изданието посочва, че хората, ангажирани с антикорупцията в България посочват като пример \"българското дъщерно дружество на \"Лукойл\", енергийната компания, собственост на Кремъл, която доставя 100% от вноса на петрол в България\".В статията се посочва, че това е  най-голямата българска компания, която се е сдобила с монопола си благодарение на няколко последователни правителства в София, които са приели закони, които обезсърчават конкуренцията.\"Гардиън\" определя като мрачна приказка забавянето на разследването на краха на КТБ, четвъртата по големина банка в страната до 2014 г., която изглежда се е разпаднала от вражда между богатия собственик и български политик.Британската медия отбелязва и че България и Румъния вече повече от 10 години остават обект на специален мониторинг, тъй като все още не могат да покрият европейските норми за правова държава.Цитиран е и анонимен старши служител в Европейската комисия, който отхвърля спекулациите, че мониторингът за България и Румъния може да бъде прекратен по политически причини.\"Гардиън\" все пак отбелязва, че Брюксел не иска разправии със София, тъй като не възприема България за \"проблемна страна\".\"България не е изправена пред санкции за нарушаване на върховенството на закона, като Полша, нито се противопоставя на квотите за бежанци, като Унгария. Нито пък се нуждае от спасителни мерки за милиарди евро, като Гърция\", пише изданието.Според \"Гардиън\" от европейска гледна точка най-неприемливо изглежда участието на \"ксенофобския коалиционен партньор \"Обединени патриоти\" в управлението\". Припомня се, че лидерът на НФСБ и вицепремиер Валери Симеонов бе признат за виновен по съдебно дело за реч на омразата, в която сравни жените от ромския етнос с улични кучки.Посочва се и, че министърът на отбраната Красимир Каракачанов е призовал външните граници на Европа да бъдат защитавани чрез \"силата на оръжията, ако е необходимо\", за да бъдат спрени бежанците.", "date": "2017.12.28", "title": "ЧНГ от Гардиън: Най-корумпираната държава с ксенофоби във властта ще председателства ЕС"}
{"url": "https://offnews.bg/futbol/ilian-iliev-napusna-vereia-i-poe-cherno-more-671958.html", "text": "Първа треньорска рокада беше извършена в Първа лига преди началото на зимната подготовка. Нервите на наставника на Верея Илиан Илиев явно не са издържали и той напусна тима от Стара Загора, за да поеме Черно море.Варненският тим е един от най-стабилните финансово у нас, а в последните шест месеца проблемите с парите във Верея станаха пословични. От Черно море обявиха, че са постигнали договорка с Илиев чрез официалния си сайт. Досегашният временен наставник Емануел Луканов пък ще продължи работата си като директор на ДЮШ.В същото време от Верея благодариха на Илиев и щаба му за съвместната работа и му пожелаха успех на новото място.\"Искаме да изкажем нашите най-искрени благодарности към Илиан Илиев, Петър Костадинов и Боян Пейков, че бяха част от проекта Верея и за прекрасната работа, която свършиха през есенния полусезон на Първа професионална лига.Благодарим Ви от сърце, господа!Пожелаваме Ви много успехи в новото предизвикателство, което приемате и сме сигурни, че в сърцата Ви ще остане съвместната ни работа в ПФК Верея. Успех!!!\", се казва в официалната страница на ПФК Верея.Верея е на 6-о място в първа лига, на 6 точки пред следващия Черно море (Варна).", "date": "2017.12.28", "title": "Илиан Илиев напусна Верея и пое Черно море"}
{"url": "https://offnews.bg/ikonomika/prirodniat-gaz-poskapva-s-2-75-parnoto-ne-671959.html", "text": "Природният газ поскъпва с 2,75% от 1 януари, реши Комисията за енергийно и водно регулиране днес. Така цената на синьото гориво след Нова година става 352,65 лв. за 1000 куб. м. без ДДС.От „Булгаргаз“ поискаха увеличение на цената с 2,83 на сто от началото на следващата година.В новата цена са включени компонента за услугата „обществена доставка“ по в размер на 4,76 лв./1000 nm3, както и компонента \"задължение към обществото\" от 1,35 лв./1000 nm3. Според КЕВР увеличението на цената на природния газ с няма да доведе до повишаване на цените на топлинната енергия до края на отоплителния сезон. Поскъпването няма да се отрази и на цената на електроенергията за потребителите.", "date": "2017.12.28", "title": "Природният газ поскъпва с 2,75%, парното - не"}
{"url": "https://offnews.bg/sviat/armiata-na-spasenieto-prisvoila-ot-bezdomnitci-bileti-za-kontcert-na-p-671957.html", "text": "Дъщерята на лидерът на Армията на спасението в Австралия е получила дарени на организацията билети за концерт на легендата на \"Бийтълс\" Пол Маккартни, предназначени за бездомни хора.Седемте билета първоначално били дадени на бездомни хора от фен на \"Бийтълс\", но четири часа преди шоуто на 5 декември двама от притежателите им са ги върнали в офиса на организацията, съобщава \"Гардиън\".\"Не са могли да присъстват и ги върнаха\", заяви Брендън Нетъл - лидер на организацията в Австралия.\"Бяха върнати в последната минута, а един от мениджърите взе решение да ги даде на дъщеря ми\", допълва той. \"Това абсолютно нямаше нищо общо с мен\", категоричен е Нетъл. \"Мениджърът е обикалял други бездомни хора и служители на доброволни начала, но не е успял да намери хора за тях, защото е било много късно\", обяснява се той.Армията на спасението ще възстанови на дарилият ги всички седем билета, продължава Нетъл, като добави, че билетите за концерти не са подходящо дарение за бездомни хора.\"Бездомните хора имат нужда от покрив над главата си, а не билети за Пол Паккартни\", категоричен е лидерът на Армията на спасението.", "date": "2017.12.28", "title": "Армията на спасението присвоила от бездомници билети за концерт на Пол Маккартни"}
{"url": "https://offnews.bg/obshtestvo/dezhaviu-prirodozashtitnitci-otnovo-blokiraha-orlov-most-671970.html", "text": "Природозащитници блокираха преди минути Орлов мост в столицата.Причината затова е днешното решение на правителството на Бойко Борисов за промяна на плана на управление на природен парк \"Пирин\", с което се изразява подкрепа за строителството на втори кабинков лифт в Банско.По-рано днес екоактивистите се събраха на Попа и там също спряха движението.От няколко природозащитни организации вече обявиха, че ще организират мащабни протести по време на българското председателство на Съвета на ЕС и че ще поискат Брюксел да стартира наказателни процедури срещу България. Паралелно с това правителственото решение ще бъде атакувано в съда.", "date": "2017.12.28", "title": "Дежавю: Природозащитници отново блокираха Орлов мост"}
{"url": "https://offnews.bg/sviat/erdogan-nareche-asad-terorist-a-siria-otvarna-ne-ni-se-barkajte-otd-671934.html", "text": "Турският президент Реджеп Ердоган нарече сирийския държавен глава Башар Асад \"терорист\", който е убил близо 1 милион сирийци и обяви, че сътрудничеството с него е невъзможно. Изявлението бе направено днес по време на посещение на турския президент в Тунис. В отговор също днес Външното министерство на Сирия предупреди Ердоган да не и опитва да се меси във вътрешните работи на страната.Министерството осъди изявленията на турския президент и подчерта, че Ердоган \"прави отчаяни опити да оправдае неограничената подкрепа, която Анкара е оказала на бандитски формирования, извършили престъпления срещу сирийския народ\". Според сирийското външнополитическо ведомство Турция \"носи основна отговорност за страданията на сирийците от терористични банди\".Сирийското външно министерство посочва още, че \"политиката на президента Ердоган ще има катастрофални последици за Турция и нейния народ\".\"Ердоган живее с илюзията на миналото, той забравя, че Османската империя отдавна е рухнала и съседните на Турция държави не са вилаети. Свободните народи имат право сами да правят своя избор и да вземат решения в защита на националния суверенитет\", напомнят от министерството.", "date": "2017.12.28", "title": "Ердоган нарече Асад терорист, а Сирия отвърна: Не ни се бъркайте! Отдавна няма Османска империя"}
{"url": "https://offnews.bg/futbol/smiah-na-ostrova-evertan-pusna-flanelka-s-fenove-na-livarpul-671971.html", "text": "Английският Евертън стана за смях на Острова, след като пусна в клубния онлайн магазин фланелка с принтирана снимка от 1969 година и клубната емблема.На кадъра се виждат препълнени с фенове трибуни, като естествено се очаква това да са именно привърженици на \"карамелите\". Наблюдателни любители на футбола обаче откриха, че снимката е на легендарната трибуна \"Коп\" на \"Анфийлд\", където играе градския съперник Ливърпул и хората на снимката са именно привърженици на този тим, а не на Евертън.Дори беше уточнено, че въпросният кадър е от мача между Ливърпул и Лийдс. Социалните мрежи завряха и закипяха от подигравки по адрес на Евертън, както и от възмущение, че се краде историята на Ливърпул.От Евертън свалиха от продажба въпросният артикул, а сега вероятно ще трябва да връщат пари на вече закупилите си го. Скандалът идва седмица преди поредното издание на дербито на Мърсисайд на 5 януари за ФА Къп.", "date": "2017.12.28", "title": "Смях на Острова - Евертън пусна фланелка с фенове на Ливърпул"}
{"url": "https://offnews.bg/kultura/pochina-bojko-trifonov-edin-ot-osnovatelite-na-grupa-atlas-671962.html", "text": "Почина музикантът Бойко Трифонов, първият певец на група „Атлас”.Той е и сред основателите на легендарната група, създадена през 1985 г.Групата дава началото си като трио от Петър Писарски, Бойко Трифонов и Силвия Райновска, което изпълнява кънтри музика. Много скоро след началото към „Атлас“ се присъединяват Петър Даскалов, Румен Александров и Енил Енчев. Те организират първия кънтри клуб в София в Младежкия дом до кино „Петър Берон“, но след едно предаване по радио „Свободна Европа“ са принудени да преустановят сбирките.През лятото на 1985 година Петър, Бойко и Силвия Райновска дават началото на група „Атлас“. Насочват се към навлизащия по това време в България ню уейв. Към триото много скоро се присъединяват Румен Александров – бас китара, Енил Енчев – хармоника и Петър Даскалов – ударни инструменти.През втората половина на 80-те „Атлас“ взима сериозно участие в „ню уейв вълната“, надигаща се с „Тангра“, „Клас“, „Нова Генерация“, „Ревю“ и други групи. През 1988 година музикантите свирят на първия български рок фестивал. ", "date": "2017.12.28", "title": "Почина Бойко Трифонов - един от основателите на група Атлас"}
{"url": "https://offnews.bg/volejbol/svetovni-zvezdi-biagat-ot-stojchev-pri-gibona-671961.html", "text": "Трансферен слух взриви волейболните среди в Италия и Русия. Според информация от италианските медии, цитирани от Спортал, звездите на гранда Модена Ървин Нгапет и Бруно Резенде от следващия сезон ще преминат в руския Локомотив (Новосибирск).Скандалът между българския наставник на Модена Радостин Стойчев и Нгапет е провокирал звездата на Франция да приеме офертата на клуба, който е воден от националния ни селекционер Пламен Константинов - Гибона.Очаква се след това Радостин Стойчев да намери достатъчно силни заместници на Ървин Нгапет и на Бруно Резенде, като вече се говори и за връщането на Матей Казийски от Япония в Италия.От своя страна воденият от Пламен Константинов Локомотив (Новосибирск) ще се опита да се противопостави на хегемонията на Зенит (Казан) в шампионата на Русия и Шампионската лига.Днес Локомотив допусна поредна загуба именно от Зенит в руската Суперлига. Тимът на Гибона отстъпи в Новосибирск с 0:3 (21:25, 19:25, 21:25).", "date": "2017.12.28", "title": "Световни звезди бягат от Стойчев при Гибона"}
{"url": "https://offnews.bg/obshtestvo/wwf-iskat-da-stroiat-varhu-48-ot-pirin-shte-izsekat-vekovni-gori-671969.html", "text": "Днес, дни преди началото на европейското председателството на България, Министерски съвет реши да прескочи Закона за защитените територии и европейската директива за природните местообитания и да допусне мащабни строителство и сечи в Пирин. Това се казва в официалната позиция на световната екоорганизация WWF по повод правителственото решение за втора кабинка в Банско.Според природозащитниците промяната в действащия план за управление на националния парк се приема без да се оцени какво въздействие ще има това върху природата и пейзажа на планината, перспективите за диверсификация и растеж на местната икономика и състоянието на обекта от световното наследство на ЮНЕСКО.Това се случва след напълно формалното провеждане на обществено обсъждане и липсващо отразяване на резултатите от него, се казва в позицията на WWF България.Ето и още от позицията на организацията:", "date": "2017.12.28", "title": "WWF: Искат да строят върху 48% от Пирин, ще изсекат вековни гори"}
{"url": "https://offnews.bg/politika/kazahstan-otkriva-pochetno-konsulstvo-vav-varna-671932.html", "text": "Казахстан открива консулство във Варна. Разрешение за това даде днес Министерският съвет, който определи за почетен консул Иван Иванов.Иван Иванов е дипломиран инженер от Висшето военноморско училище „Никола Вапцаров“ и магистър по „Корабни двигатели и механизми”. Той е предприемач, собственик на дружества в сферата на разработването и ремонта на хидротехнически съоръжения, пише във визитката на правителствената прессужба.Към момента Казахстан има функциониращо почетно консулство у нас със седалище в Благоевград.Консулският окръг на варненското консулство ще обхваща територията на областите Габрово, Велико Търново, Русе, Търговище, Разград, Шумен, Силистра, Добрич и Варна.", "date": "2017.12.28", "title": "Казахстан открива почетно консулство във Варна"}
{"url": "https://offnews.bg/zvezdi/naj-golemite-izdanki-v-sotcialnite-mrezhi-za-2017-snimki-671951.html", "text": "Известните личности няма как да избягат от медийното внимание ден и нощ. Папараците само чакат да засекат \"жертвите си\" без грим, пияни или в друг неудобен момент и превръщат живота им в ад. Но понякога, и то доста често, се случва самите звезди да станат за смях без чужда подкрепа. Ето и някои от най-запомнящите се издънки в Холивуд от отминаващата си година:4. Криси ТийгънТийгън влезе в полезрението на жълтите медии, след като в Интернет излезе нейна снимка от финала на Super Bowl, на която се вижда част от гърдите й. Скандалът беше бързо потушен, след като асистентката на Тийгън я уведомила за издънката. Актрисата се извини публично и обясни, че се е провалила пред близките и семейството си.3. Серена УилямсРакета номер 1 в женската ранглиста публикува без да иска снимка на бременното си коремче по-рано, отколкото искаше да сподели. Уилямс пусна снимка в социалната мрежа Snapchat и написа през екрана седмицата, в която е. След издънката, тя обясни, че е натиснала грешното копче и снимката се е публикувала сама. 2. Боу УоуРапърът публикува снимка на частен самолет и скъпи коли със заглавието, че ще пътува до Ню Йорк. Няколко часа по-късно потребител на социалната мрежа пусна снимка, на която се вижда как Боу Уоу се вози в пътническа класа до Ню Йорк. Рапърът стана за смях, но отказа да потвърди информацията.1. Ким КардашиянРиалити звездата е известна със скандалите. Тази година има 3 сериозни издънки, които самата тя публикува в Интернет пространството, кои й печелят титлата \"Царица на скандала\":1.1. Свещта с лика на Ким Кардашиян върху лицето на Исус Христос. Госпожа Кардашиян - Уест предизвика невероятна буря от негативни коментари, тъй като последовалите й в социалните мрежи сметнаха действията й за непристойни и нахални.1.2. Снимката на Ким след терористичния акт на концерта на Ариана Гранде в Манчестър. На снимката се вижда Ким, заедно със сестра си Кендъл и Гранде да се забавляват заедно. Коментарите бяха насочени върху това, че риалити звездата иска да набере още популярност на гърба на жертвите. 1.3. Рекламната кампания на новата козметична колекция на KKW (Kim Kardashian West). На снимката Ким е с кожа, много по-тъмна от нейната. Звездата предизвика расистки скандал, а впоследствие се извини официално.", "date": "2017.12.28", "title": "Най-големите издънки в социалните мрежи за 2017 (снимки)"}
{"url": "https://offnews.bg/obshtestvo/i-prirodozashtitnitci-shte-protestirat-po-vreme-na-evropredsedatelstvo-671960.html", "text": "И природозащитниците заявиха, че ще протестират по време на европредседателството. Причината - решението на Министерския съвет, което даде зелена светлина за строежа на втори лифт в Банско на територията на Природен парк \"Пирин\".Експертът в организацията \"Световен фонд за дивата природа\" Катерина Раковска каза за \"Хоризонт\" по БНР, че организацията ще обжалва решението пред Върховния административен съд, след като то бъде официално публикувано, тъй като за сега имат информация за решението само от медиите. Тя допълни, че ще има нови протести, освен днешния пред НС, и ще се постараят те да са по време на председателството ни на Съвета на ЕС.В същото време жители на Банско блокираха път Е-79 с искане кабинета да позволи изграждането на линията, което да намали огромните опашки на сегашниякабинков лифт и цялостно да подобри условията за ски туризъм.Министър-председателят в същото време заяви, че вторият лифт в курорта ще бъде започнат, след като бъде одобрен подробен план за управлението на природния парк. Според управляващите решението за втори лифт е в полза на икономиката и природата. Борисов се опита да успокои природозащитниците, обещавайки, че всяко инвестиционно намерение, което ще се прилага в Пирин, ще минава и на екологична оценка и оценка за съвместимост, както и всички необходими и указани в закона действия.Приемането на спорното решение за природния парк разтресе отношенията в коалиционното правителство. Лидерът на Патриотите Валери Симеонов, който бе радетел на разширяването на ски зоната в града, заяви преди време, че дори \"не иска да вижда премиера Борисов\". По време на домакинството ни на Съвета на Европа се очаква на протест да излязат и служители на МВР.", "date": "2017.12.28", "title": "И природозащитници ще протестират по време на европредседателството заради втория лифт в Банско"}
{"url": "https://offnews.bg/obshtestvo/bansko-shte-ima-vtori-lift-671935.html", "text": "На Банско ще бъде построен втори лифт, но за строежа ще бъде изготвена оценка за въздействие върху околната среда и оценка за съвместимостта. Това заяви на брифинг в Министерски съвет екоминистърът Нено Димов.Докато МС заседаваше днес, под прозорците на властта имаше и протест на екоактивисти, които не искат да се строи на Пирин без ОВОС. Демонстрация \"за\" втори лифт имаше пък в Банско. \"Отваряме възможността за инвестиционен интерес за втора кабинкова линия и решаваме един проблем, който чака от дълго време. Това е добър сигнал за развитието на ски спорта в Банско и в България като цяло, има и икономически измерения\", съобщи министър Нено Димов пред журналисти.\"Той добави, че ако има инвестиционно намерение, не очаква проблеми с изграждането на втори лифт, защото ще има процедура по обществено обсъждане. Каквото и инвестиционно намерение да има, какъвто и проект да бъде зададен, той ще мине през всички екологични процедури\", категоричен бе Нено Димов.Вицепремиерът Валери Симеонов заяви, че е доволен, че красивата българска природа ще е достъпна до все повече туристи.\"Нека да се поздравим с този успех\", коментира той.\"И ние искаме да спасим природата на Пирин, може би от псевдоеколозите\", отчете вицепремиерът.", "date": "2017.12.28", "title": "Банско ще има втори лифт"}
{"url": "https://offnews.bg/kultura/turisas-s-parvi-kontcert-u-nas-prez-proletta-671933.html", "text": "Дългоочакваното първо гостуване на финландските метъл герои \"Turisas\"  ще се състои на 6 май 2018 година от 19:00 часа в столичния клуб \"Mixtape 5\". Билетите ще са в продажба от 28 декември в 12:00 часа онлайн в мрежата на Евентим, а някои от местата, на които можете да ги намерите, са Бензиностанции OMV , Technopolis, Български пощи, Orange, Usit Colours, магазин Яко, магазини На Тъмно, Office 1 Superstore, билетен център НДК, Дворец на културата и спорта – Варна, Пловдив – билетна каса пред общината.Първите 40 билета ще са на цена от 40 лева, а след изчерпването им до деня на събитието ще се продават по 45 лева. В случай на останали места, в деня на шоуто и на място в клуба входа ще е 50 лв.Предстои обявяването на допълнителна информация.Организаторите препоръчват навременното закупуване на билети и спазването на реда в клуба.", "date": "2017.12.28", "title": "Turisas с първи концерт у нас през пролетта"}
{"url": "https://offnews.bg/sviat/studena-valna-blokira-patishta-letishta-i-feribotni-linii-v-evropa-i-671936.html", "text": "Студена вълна блокира пътища и летища в Европа и САЩ.Във Великобритания днес бяха отменени над 100 полета на лондонските летища Станстед и Лутън. На Станстед тази нощ 300 пътници останаха блокирани заради отменени полети, включително от и до София.Местни медии описват положението на летището като \"пълен хаос\" заради проблемите с презаверяването на билети и дългите опашки. Днес снеговалежите прекъснаха и полетите са възобновени, но се очакват закъснения на някои полети.Поради силни бури в Йонийско море Гърция спря движението на кораби и фериботи от пристанищата Патра и Игуменица. Без фериботна връзка са островите Корфу, Кефалоня и Закинтос. Засега морският трафик в Егейско море към гръцките острови е без проблеми, но се очакват в следобедните часове силни бури и там, което вероятно ще прекъсне част от връзките.Пътна полиция съобщава за забрана за движение на тежкотоварни автомобили от утре. Още от днес е увеличено присъствието на полицейски екипи. Очаква се силен трафик по цялата пътна мрежа.Според прогнозите студеното време със сняг и дъжд в Гърция ще продължи до събота.Студена вълна парализира не само Европа. Някои американски щати, като Охайо, също бедстват, а Канада е скована от рекордна студена вълна. Части от Япония също са блокирани, а нивото на снега там надхвърля метър.В американските градове Интернешънъл Фолс и Хибинг в щата Минесота бяха измерени рекордно ниски температури - в Интернешънъл Фолс бяха измерени минус 37 градуса. Това постави нов рекорд, предишният беше минус 32, от 1924 г.В Хибинг температурата падна до минус 28 градуса, подобрявайки стария рекорд от минус 27 градуса от 1964 г.Град Ери в щата Пенсилвания беше затрупан от над метър и половина сняг.В България пък прогнозата за времето е за предимно хубаво време с положителни температури. Според Националния институт по метеорология и хидрология при БАН до 3 януари времето максималните температури ще са между 5 и 12 градуса, като най-топло ще е идния понеделник.Само в неделя средната минимална температура ще е под нулата - минус 1, а в останалите дни ще се движи от 2 до 4 градуса.Единственият ден с валежи до 3 януари ще е идния вторник, но те ще се са от дъжд, а не от сняг.", "date": "2017.12.28", "title": "Студена вълна блокира пътища, летища и фериботни линии в Европа. Измериха минус 37 градуса в САЩ"}
{"url": "https://offnews.bg/temida/prokuraturata-se-samosezira-za-vlachenoto-kuche-v-buzovgrad-671938.html", "text": "Районната прокуратура в Казанлък се е самосезирала по случая с влаченото от кола куче в Бузовград, съобщиха от държавното обвинение. Започнало е разследване за проявена жестокост срещу гръбначно животно. То се води от разследващ полицай.Дадени са указания за разпит на свидетели. Разпоредено е да се установи какви прояви на жестокост са били извършени спрямо животното, кои лица и с какви действия са осъществили деянието.Указано е да се назначи ветеринарно-медицинска експертиза с оглед установяване на вида травматични увреждания, причинени на кучето, както и дали след това е имало реална опасност за живота му, трайно увреждане и какво е то, засегнати ли са били жизненоважни органи и как е преживяло животното травмата, като по този начин ще се установи дали деянието е извършено по жесток и мъчителен начин”, пише в съобщението.За случая от 25 декември съобщи Нова телевизия. Сигнал за жестокостта към кучето са подали и свидетели на случката. Собственикът твърди, че е вързал кучето за теглича на колата, защото го предупредили, че е много лошо и хапе.", "date": "2017.12.28", "title": "Прокуратурата се самосезира за влаченото куче в Бузовград"}
{"url": "https://offnews.bg/obshtestvo/kraj-s-molbite-kam-administratciata-za-preizdavane-na-zagubena-trudova-671937.html", "text": "Българските граждани вече няма да са принудени да се молят на администрацията за преиздаване на изгубена трудова книжка.Досегашните молби се заменят със заявления-декларации, които ще подаваме в съответната инспекция по труда по местоживеене. Формалната промяна направи Министерският съвет, който днес прие промени в Наредбата за трудовата книжка и трудовия стаж.В документа ще пишем кой е загубил документа (служителят или работодателят) и ще посочваме данни за работодателите си.", "date": "2017.12.28", "title": "Край с молбите към администрацията за преиздаване на загубена трудова книжка"}
{"url": "https://offnews.bg/turizam/kmetat-na-bansko-obeshta-da-otrezhe-samo-tolkova-darveta-kolkoto-e-ne-671965.html", "text": "Днешното решение на Министерски съвет ще подпомогне Банско да се превърне в целогодишна туристическа дестинация. Това каза министърът на туризма Николина Ангелкова на извънреден брифинг в зимния курорт след като правителството даде карт бланш за втори кабинков лифт там.В събитието участваха комисарят по регионална политика на ЕК Корина Крецу и кметът на общината Георги Икономов.И коментира, че изграждането на втори кабинков лифт ще даде възможност за по-екологичен транспорт до планината през цялата година. Кабинетът одобри изменения на съществуващия план за управление на Национален парк „Пирин“ в частта с норми и режими, с което ще се разреши подаване на инвестиционно намерение, заяви министърът.Тя посочи още, че всяко бъдещо искане като изграждане на втори кабинков лифт или съпътстваща инфраструктура, следва да премине всички процедури, като ОВОС и други свързани с действащото европейско и национално законодателство.От тук насетне всичко е в ръцете на местните хора и най-вече на концесионера, така че Банско да продължи да се развива като туристически център, каза още министърът.Ангелкова благодари на премиера Бойко Борисов за подкрепата, както и на министъра на околната среда и водите Нено Динов.Тя допълни, че е от изключително значение да има баланс между развитие и спазване на екологичните правила, както и да се запази природата на Банско, с която той е известен.Еврокомисарят коментира, че курортът е прекрасна дестинация и в момента има много туристи от Сърбия, Македония, Румъния, Турция, както и посетители от Великобритания, Германия.Решението касае Банско, но има отношение и към ски туризма, а зад него стоят и всички кметове от област Благоевград, каза Георги Икономов.Той допълни, че всяко инвестиционно намерение ще минава през всички необходими екологични оценки и ще бъде гарантирано спазването на законодателството. И бе категоричен, че няма да се отреже нито едно дърво повече от необходимото.", "date": "2017.12.28", "title": "Кметът на Банско обеща да отреже само толкова дървета, колкото е необходимо"}
{"url": "https://offnews.bg/sviat/kitaj-sazdade-magistrala-koiato-proizvezhda-tok-i-topi-snega-prez-zim-671930.html", "text": "Китай показа първата си магистрала, която топи снега и леда през зимата и произвежда ток.В официалния профил на информационната агенция \"Синхуа\" в Туитър бяха публикувани снимки от магистралата, която се намира в провинция Шандун, Източен Китай.Тя е покрита с фотоволтаични панели, които приличат на парчета стъкло. Благодарение на специалната настилка годишно може да се произвежат 10 млн киловатчаса електричество.Китайската агенция пише, че магистралата е \"първата\" в света. Фотоволтаичен път - само за пешеходци и велосипедисти, беше завършен в Холандия през 2014 г. Соларни панели са инсталирани по някои шосета в Германия и Италия, а Франция стартира петгодишен проект за строежа на фотоволтаичен път с дължина от 966 км.Следващата стъпка на китайците ще бъде тази магистрала да зарежда електрическите автомобили, които се предвижват по нея.", "date": "2017.12.28", "title": "Китай създаде магистрала, която произвежда ток и топи снега през зимата"}
{"url": "https://offnews.bg/ikonomika/340-000-klienti-na-chez-plashtat-smetkite-si-za-tok-onlajn-671944.html", "text": "Над 340 000 битови клиенти на „ЧЕЗ Електро България“ АД предпочитат да плащат безкасово сметките си за електроенергия. Те използват банките, интернет, терминални устройства или мобилния си телефон, като най-предпочитаните начини за безкасово разплащане са по интернет и директния дебит на банките, съобщиха от компанията.Броят на осъществените безкасови транзакции за периода януари – ноември е 3 741 000, с което достигна 23% от общия брой плащания през тези месеци. От тях 1 045 498 плащания са извършени по банков път. За посочения период се регистрира и ръст от 13% при интернет плащанията – над 184 000, спрямо миналата 2016 г.Безкасовите начини на плащане спестяват време и усилия на потребителите и ги правят независими от мястото и работното време на касите. Използването на тези услуги би могло да спести и редица неудобства на клиентите по време на зимните отпуски, особено в периода на новогодишни празници, когато несъзнателно може да се пропусне срокът за плащане на месечната сметка.През последните години устойчиво нараства броят на клиентите на „ЧЕЗ Електро България“ АД, които предпочитат да бъдат обслужвани от разстояние. Компанията предлага разнообразни начини за безкасово плащане - по банков път чрез директен дебит, банкомат или платежно нареждане, по интернет чрез интернет банкиране, системите на ePay.bg, ОББ, Icard.bg и Транскарт или директно през сайта на ЧЕЗ, с sms през системите на ePay и Icard.", "date": "2017.12.28", "title": "340 000 клиенти на ЧЕЗ плащат сметките си за ток онлайн"}
{"url": "https://offnews.bg/ikonomika/balgarinat-prodalzhava-da-trupa-pari-v-bankite-darzhim-nad-70-miliard-671942.html", "text": "Българинът продължава да трупа пари в банките.Към края на ноември на депозити държим не 10, а 70,946 милиарда лева, показват данните на БНБ, цитирани от БНР.Те са равни на 72,3% от прогнозния БВП.Годишното увеличение е с 5,3%.Депозитите на нефинансовите предприятия са 21,631 милиарда лева (22% от БВП). За година са се увеличили с 12,2 на сто.Намаляват депозитите на финансовите предприятия - с 28,3% на годишна база и достигат 2,583 млрд. лева (2,6% от БВП).През ноември депозитите на домакинствата и нетърговските организации, обслужващи домакинствата са 46,732 млрд. лева (47,6% от БВП). Те са с 5,1% повече от миналата година.Кредитите за неправителствения сектор в края на ноември са 53,252 млрд. лева (54,3% от БВП) спрямо кредити за 52,986 млрд. лева през октомври (54% от БВП), като нарастват на годишна база с 4,2% (спрямо ноември 2016 година).Кредитите за нефинансови предприятия се повишават към края на ноември с 1,3% на годишна база и достигнат 31,409 млрд. лева (32% от БВП).Кредитите за домакинства и НТООД са в размер на 19,787 млрд. лева (20,2% от БВП), като спрямо ноември 2016 година те се увеличават с 6,4%. От тях жилищните са за 9,410 млрд. лева и нарастват на годишна база с 6,8%, а потребителските са 7,834 млрд. лева, с 6,7% над ноември 2016 г.Кредитите за финансови предприятия, са 2,056 млрд. лева (2,1% от БВП) - с ръст от 37,1% за годината.", "date": "2017.12.28", "title": "Българинът продължава да трупа пари в банките. Държим над 70 милиарда лева там"}
{"url": "https://offnews.bg/sviat/kitaj-razreshi-na-turistite-ot-53-strani-6-dneven-bezvizov-prestoj-671940.html", "text": "Китай обяви, че удължава до 6 дни (144 часа) правото на безвизов транзитен престой в столицата Пекин, както и в Тиенцзин и Хебей, за гражданите на 53 страни.Според агенция Синхуа пътниците, пристигащи със самолет, влак или кораб през един от шест посочени гранични пункта, могат да останат до 6 дни и да посетят туристически и исторически обекти в тези три района при условие, че притежават валиден пътнически документ и билет за продължаване на пътешествието си.Досега такова разрешение се получаваше само за три дни. Тридневната възможност остава в сила за 16 други града, сред които и Шанхай.Според ДПА от новата придобивка могат да се ползват страните от шенгенската зона на ЕС, както и САЩ, Бразилия, Мексико, Чили и Аржентина.", "date": "2017.12.28", "title": "Китай разреши на туристите от 53 страни 6-дневен безвизов престой"}
{"url": "https://offnews.bg/kultura/manifest-13-razlichni-roli-i-samo-edna-kejt-blanshet-671945.html", "text": "Може ли публичното афиширане на различни изкуства да бъде приложено в съвременното общество?Филмът \"Манифест\" е реверанс към най-вълнуващите и страстни артистични демонстрации на ХХ век, от футуристите и дадаистите до поп-арта, артистите от „Fluxus”, Ларс фон Триер и Джим Джармуш. Поредицата художествени „изживявания” са поверени на Кейт Бланшет, която представя игровите компоненти на тези артистични декларации и тяхната политическа значимост.Лентатадебютира като арт-изложба на мулти-екранно пространство през 2015 година, а сценаристът и режисьор Джулиан Роузфелд впоследствие го превръща във филм, вдъхновен от думите на важни личности от историята на ХХ век.Световната премиера на „Манифест” беше в програмата на \"Сънданс\" - фестивалът за независимо кино, в началото на 2017 година. Неповторимите превъплъщения за пореден път доказват, че за Бланшет не съществува невъзможна роля. Този път те са 13 на брой и всяка от тях, освен че представя на света различно артистично верую, е своеобразно упражнение по стил. Заедно с автора на филма и негов режисьор, двамата създават нещо наистина уникално, неподвластно на описание или жанрови квалификации.", "date": "2017.12.28", "title": "'Манифест': 13 различни роли и само една Кейт Бланшет"}
{"url": "https://offnews.bg/ikonomika/eto-kak-reshiha-za-vtorata-kabinka-v-bansko-stenograma-671964.html", "text": "Днес правителството даде зелена светлина за строителството на втора кабинка в зимния курорт Банско, а различни екоорганизации веднага обявиха, че ще започнат протести по време на председателството ни на Съвета на ЕС, което започва на 1 януари.Как се стига до спорното решение разкрива стенограмата от заседанието на Министерски съвет, публикувана от информационната служба на правителството.Ето пълният ѝ текст:Точка 13Проект на Решение за приемане на промяна на Плана за управление на Национален парк „Пирин“, приет с Решение №646 на Министерския съвет от 2004 г.БОЙКО БОРИСОВ: Нено Димов!НЕНО ДИМОВ: Уважаеми господин министър-председател, уважаеми колеги, това е процедура, която е започнала през 2013 година и на практика е за изменение на Плана за управление на Национален парк „Пирин“, която цели отпушването на възможността за инвестиционни предложения, която до този момент, всъщност, не съществува.Точката през 13-та година е приета на Висш експертен съвет и през февруари е утвърдена от министъра на околната среда и водите, но поради промяна на правителството тогава не стига до заседание на Министерския съвет, след което се взема решение да се изчака новият план за „Пирин“, който е изработен, но през месец март тази година влиза в съдебна фаза и е обжалван. Ноември 17-та година кметът на Банско с писмо иска от мен да завърша процедурата, която е започната през 13-та година, с което аз рестартирах тази процедура и до 22 декември беше срокът за съгласуване с министерствата и за обществено обсъждане. Бяха получени 4801 становища, от които 3304 подкрепят промяната, 1497 не подкрепят промяната.На практика в момента предлагам за приемане изменението на плана в тази посока.Благодаря.БОЙКО БОРИСОВ: Валери Симеонов!ВАЛЕРИ СИМЕОНОВ: Уважаеми господин министър-председател, уважаеми колеги, апелирам към гласуването на тази точка, тъй като това е една изключително наболяла тема, свързана с обществените очаквания не само на Пиринския край, но и на цялата общественост.До момента България изключително изостава с изграждането на съоръжения, свързани с планински туризъм. Виждате, че точката е от 13-та година. Искам да припомня, че 15-та година беше образувана Междуведомствена работна група с наше участие и под ръководството на министър Ивелина Василева, която също потвърди необходимостта и подкрепи така формулирания текст, свързан с евентуалната промяна, която ще гласуваме днес, на Плана за управление.Известни са ми настроенията на част от екологичните организации против една такава промяна, но смятам, че ние сме достатъчно отговорни и съвестно подхождащи към темата хора и в качеството си на постовете, които заемаме мисля, че сме готови във всеки един момент, в случай, че има забележки от страна на Европейската комисия, да коригираме евентуално част от решението, ако това е необходимо, въпреки че аз съм убеден, че дотам няма да се стигне. Все пак искам да припомня, че в този момент, когато отвън на жълтите павета има около 50-60 човека, пътят за Гърция е блокиран от над 1500 човека. Всъщност тези митинги са само една малка част от тези три - четири хиляди човека – най-големият митинг, който е от чакащи да се качат и да се възползват от възможността да се спуснат по нашите чудесни писти в ски зона Банско.Така че, ако протестите са епизодични и са свързани със заседание на Министерския съвет, чакащите, основно чужденци, които трупат негативи за нашата родина, са в пъти повече.Ние сме длъжни в името на интересите, както казах, на хората и в името на интересите на българската икономика да приемем това решение.Благодаря ви предварително.БОЙКО БОРИСОВ: Друг?Приемаме точка 13.Точка 15Проект на Решение за предприемане на спешни действия по реда на екологичното законодателство при инвестиционно намерение за изграждане на нова туристическа кабинкова линия в Ски зона БанскоБОЙКО БОРИСОВ: Министерският съвет възлага на министъра на околната среда и водите, при наличие на инвестиционен интерес за изграждане на нова туристическа кабинкова линия в Ски зона Банско и съпътстващата я инфраструктура, да предприеме спешни действия за съгласуване по реда на екологичното законодателство на всички необходими планове и инвестиционни предложения.Каракачанов!КРАСИМИР КАРАКАЧАНОВ: Уважаеми господин министър-председател, уважаеми колеги, всъщност това го има и в програмите и на ГЕРБ, и в програмите на „Обединени патриоти“, има го и в общата ни програма за управление. Аз се радвам, че с тази точка показваме на обществото, че коалицията не само е единна, изпълнява си програмата, защото това е един действително наболял проблем от години, обществото го очаква и по този начин, задължавайки екологичния министър, ние отговаряме и на обществените очаквания. Така че, мисля, че тази точка също трябва да бъде приета, за което благодаря на всички колеги.БОЙКО БОРИСОВ: Друг? Кралев?КРАСЕН КРАЛЕВ: Нашата позиция винаги е била в подкрепа на взимане на решение за разширението на съоръженията, които ще улеснят и зимния туризъм, и зимните ски спортове. На мнение сме, че и километрите писти, с които разполагаме, и съответните съоръжения и инфраструктура към тях като лифтове, влекове са крайно недостатъчни с оглед капацитета, който бихме могли да имаме като държава за развитие на зимните спортове, зимния туризъм. Така че, категорично подкрепяме и двете решения, които бяха предложени. Изключително належащо е да се отвори процедурата, спазвайки всички нормативни уредби, спазвайки европейското и българското законодателство, ние да можем да изградим този необходим брой и съоръжения и писти, който да удовлетворява потребностите и на българския туризъм.БОЙКО БОРИСОВ: И в този ред на мисли да ни запознаеш със състоянието на държавния лифт „Заека“ на Витоша.КРАСЕН КРАЛЕВ: Съоръжението ски влек „Заека“, който е на Витоша, е преустановил работата си преди около осем години, тъй като вследствие на буря са изтръгнати финалните четири стълба, като част от тях са изтръгнати заедно с бетона и с части от скалата, което не позволява възстановяването им на същото място. За да се възстанови влекът, трябва да се направят редица процедури. Освен това, ние не разполагаме със съоръжения като ратраци, които да поддържат пистите и за да се извърши реконструкция. Разбира се, такава би могла да бъде извършена, но, първо, трябва да направим цялостен технически анализ на състоянието на съоръжението, прединвестиционно проучване да бъде направено, на база на което да се актуализира Планът за управление на Природен парк „Витоша“, защото трябва тези стъпки да се изместят, примерно, с 20 метра встрани, което налага изменение на трасето.БОЙКО БОРИСОВ: Едва ли еколозите ще са против това.КРАСЕН КРАЛЕВ: Аз смятам, че би трябвало да го подкрепят. И още повече, че когато се направи инвестиционният проект, на база на това решение може да дадем точната оценка колко ще струва и лифтът. Актуализацията на Плана за управление на Витоша може да мине, защото в момента е във фаза на разглеждане. Тоест, тази поправка, която на нас ни е необходима, би могла да бъде в това изменение включена.БОЙКО БОРИСОВ: Аз предлагам на колегите да ти възложим да го вкараш в плана за управление. Ако не можеш или няма държавно предприятие, което да го стопанисва, да го дадем на общината, да имат общински предприятия, да го вкараме при Красимир Вълчев децата да се обучават по програми, да ходят да карат ски и да ползват тази природа на Витоша. Така че, да ни дадете план, а не държавното съоръжение с паднали стълбове, със скъсани въжета да чакат кога ще се пребие някой там. Предложете ни вариант – държавно, общинско, на Министерството на образованието и науката, на спорта, съвместно…КРАСЕН КРАЛЕВ: Моето предложение е да започнем процедура и в момента, когато е ясна цялата стойност и на проекта, ще имаме решение, ще ви го предложим.БОЙКО БОРИСОВ: Ето, сега по празниците, в София децата вместо да отидат да карат ски – нямаме съоръжения.Горанов!ВЛАДИСЛАВ ГОРАНОВ: Понеже лифтовете са транспортни съоръжения, да включим и Московски в цялата работа.БОЙКО БОРИСОВ: Понеже се включваш в дискусията, Министерството на финансите да обезпечи изцяло финансово проекта.КРАСЕН КРАЛЕВ: За което сме много благодарни.БОЙКО БОРИСОВ: Мисля, че с тези приети две точки днес решаваме два проблема.Първият, за втори лифт на Банско, за който и зелените, и ние, и туристите, и браншът, и спортистите са убедени, че липсва и затова ние взимаме днес политическо решение, по което Министерството на екологията най-спешно да действа. Сиреч, спорът има ли нужда, няма ли или какво мисли правителството или членове на правителството по темата – с днешното решение категорично казваме, че това правителство е за спешно и бързо изграждане на втори лифт в Банско.Планът за управление на Пирин, този план е започнат, трябва да се довърши, днес ние го довършваме. В този план няма нищо, което касае строителство, няма керемиди, няма тухли, няма хотели, няма сгради, няма каквото и да било. И специално тук се обръщам към екоорганизациите, че всяко инвестиционно намерение, което ще се прилага в Пирин, минава на екологична оценка, оценка на съвместимост и всички необходими и указани в закона действия. Сиреч, не може да се направи една колиба, не хотел – една колиба, без да мине съответната процедура по екологичното законодателство. Така че, лично аз истински се надявам и тези, които ще се радват, или тези, които мислят, че нещо нередно се прави, да се обединим върху две неща – природата, дърветата, парка Пирин – ще ги пазим така, както трябва. А в самия закон е казано, ако за лифта се отреже дърво, колко нови дървета трябва веднага да бъдат засадени. Така че, и това е отрегулирано в закона.Не виждам никъде, където би могло да бъдем уязвими. А ако това, което Валери Симеонов каза – ако някаква препоръка има от Комисията, ние винаги сме се съобразявали с тях. Но от това, което предлагаме днес, няма нищо, което да застрашава околната среда, тъй като, ако има инвестиционно намерение, както включително е и за държавния лифт „Заека“, виждате също започва процедура да се направят всичките тези оценки.Това са двете неща, които всички трябва да отстояваме. Просто различен беше пътят, по който искахме да стигнем до това решение, което всички подкрепяме – за втория лифт в Банско.Приятна работа на всички.", "date": "2017.12.28", "title": "Ето как решиха за втората кабинка в Банско (СТЕНОГРАМА)"}
{"url": "https://offnews.bg/nashite-avtori/iz-delnitcite-na-edin-lud-ianuari-mart-2017-g-671949.html", "text": "1 януариНастъпи краят на второто ни психеделично пътешествие под ръководството на нашия национален психомасажист. С какво ще запомним това управление? С каквото и предишното: Византийщина във вътрешната политика, волунтаризъм в икономиката, „правешко” хитруване във външната политика, популизъм и демагогия в социалната сфера, простащина в културата… На едно място в „Кланица пет“ Вонегът нарича героя си Розуотър „големият кух мъж, пълен с доброжелателен въздух“. Чудя се дали приляга за нашия случай. Как мислите, а? Всъщност, не ми отговаряйте. Ще видим на изборите след три месеца как мислите и дали изобщо мислите.5 януариДимитровградската ясновидка Стоянка Митева открила офис в Хасково. На тържеството присъствали над 200 души - политици, бизнесмени, журналисти, лекари… Госпожата била нещо като официалната врачка на елита. При нея ходели министри, политици, депутати... За какви ли не работи я питали. „Примерно, вика госпожата, идва една министърка да ме пита дали може да забременее и как от... министър-председателя?!?“Преди години стана известно, че министърка от НДСВ иска да забременее от царя. Явно, за да се сдобие с младенец с кралска кръв, да се сроди с английската кралица, с шведския крал и с другите европейски аристократи. Но тази, дето искала Бойко да я ашладисва, не я разбираме. Що ѝ е тоя банкянски дамазлък?12 януариАло, пенсиите! Приятели от Фейсбук ми обърнаха внимание на факта, че някои от вас ежедневно си сменят профилната снимка във Фейсбук. По броя на лайковете си избирали снимка за надгробната плоча. Представяте ли си? Не надеждата, суетата умира последна. 16 януариДепутатът от БСП Манол Генов рекъл пред един вестник: „БСП излиза от задкулисието и тръгва на борба с бедността.“Зер досега е била в задкулисието? Ужас! С Пеевски заедно?!Не може да е казал това!Обаче го е казал: „БСП е достатъчно мъдра партия и този път ще успеем да излезем от задкулисието…“Този път! Миналия път не успя, по-миналия също, но този ще успее…17 януариМарешки вика по телевизора: „Плащах си на Велева за медиен комфорт.“ Тя, естествено, отрича. Давал бил пари за реклама, не за спокойствие. Кой, вика Марешки, нормален човек ще дава пари за реклама в „Епицентър“, кой го чете този сайт, че да му плащам?!... Плащал съм - комфорт, не плащам - няма комфорт.“Като спрял да плаща, Малария се присетила за едно дело за хулиганство на Марешки от 2014 г. и го свела до знанието на обществеността.Свидетелството на Марешки превръща Малария Велева в рецидивист. Преди няколко години Ахмед ага я нарече „Мадам В.“ И в мило писмо изложи горчивите изводи на човек, отказал да си плаща за медийния комфорт.И тази госпожа имаше нахалството да каже за сайта „Редута“, че „в него работят хора, които никога не се били оперативни журналисти, а анализите им се базират на косвени доказателства и странни вътрешни усещания за логиката на политическите събития у нас.“На нас това! Дето имаме общо над 100 г. работа в ежедневници?! Ако оперативната журналистика е да причакваш бизнесмените зад ъгъла и да ги изнудваш, да, не я владеем. 23 януариВалери Симеонов наговори едни простотии по телевизора… „Радев е човек без биография. Тоя е просто един шофьор на самолет… абсолютно случайно попаднал в политиката и не може да ми дава акъл за нищо… Радев е един човек дошъл от никъде, а и ми доведе в НС една дълга жена със себе си. Какъв е тоя? Каква е тая дълга жена?! Какво прави тя тук?!\"Ако сте забелязали, анатомично компактните много се дразнят на дългите. Все едно са пораснали за тяхна сметка. Деси наистина е дълга, но какво от това. Важното е да е човек. Жената е много важна за успехите на един мъж. Погледнете например Григор Димитров. Докато спортуваше с Шарапова кариерата му циклеше. Откак се хвана с Никол Шерцингер, не могат да го спрат. Тука мога да продължа и за разликата между руското и евроатлантическото влияние, но не искам да политизирам.Проблемът при Радев е, че за него ще се грижат три жени. Освен тази дългата има и две широки. Дано да е мъж за три жени, иначе ще му вземат здравето.25 януариИзлезе поредният доклад на ЕК за това как се справяме с правосъдието и вътрешния ред. Не се справяме. Оценката е тройка с дуфалак. Даже тоя път липсва и куртоазното „има политическа воля…“ Десет години нямаше резултати, но имаше воля. Сега и нея няма. 6 февруариЗачетох се в предизборните лъжовници на БСП и ГЕРБ. И трябва да ви кажа, че и двете партии са много обещаващи.Червенушките например така са се увлекли, че ни обещават да ни направят 8 млн. и нито един да не е беден. Нещо повече – нито един да не е и болен. Малко само ме съмнява, че тези неща и още много други ни ги обещават при записан в програмата им 3% икономически ръст. Разбира се, те може би разчитат да ликвидират контрабандата, да преборят корупцията, да се справят със сивата икономика. Но тогава възниква друг въпрос – защо им е властта?ГЕРБ са даже и още по-обещаващи. Което е естествено. При тях има надграждане. Това, което обещават днес, щяло да се надгражда над това, което обещаха на предишните избори. А то хич не беше малко. Освен това обещаното е ресурсно обезпечено. Горанов обещава БВП да нарасне с трийсетина процента и ще стане 120 млрд. лв. 9 февруариГЕРБ представиха вече официално програмата си. Мотото на кампанията им ще е: „Да превърнем страховете на хората в надежди за нацията!“ По форумите и из Фейсбук ги скъсаха от бъзици. Но лично ние, напук на очакванията, останахме встрани от това увлечение. Щото такава концентрирана простотия не е нещо, с което трябва да се шегуваме. Трябва да ревем, с глас да ревем! Тия хора са ни управлявали на два пъти и се готвят да ни потретят!Защо, бе, Господи, какво сгреших? Единственото ми прегрешение е, че съм българин и живея между българи, но за това не е нужно нарочно наказание. В случая престъпление и наказание съвпадат напълно. 10 февруариАнтон Тодоров се похвали, че е включен в депутатските листи на ГЕРБ като представител на гражданската квота. И разхвали премиера така, както и Малария Велева не го е хвалила.За Борисов се изписали много глупости, а той всъщност бил много начетен и интелигентен. Много добре познавал руската литература. Основният проблем при Борисов бил в това, че по интелектуални теми никой не разговарял с него, за да разбере колко е подготвен.Изглежда, че външният му вид не предполага интелекта и богатата душевност, които носи. Има такива хора. Както казваше героят на Достоевски, „Мене и за идиот ме смятат, кой знае защо…“13 февруариНа вниманието на Тръмп обществото, лично копие за Борислав Цеков, Лупи, Пупи и останалите тръмпанари: Говорителят на Белия дом Шон Спайсър съобщи: „Президентът Доналд Тръмп даде ясно да се разбере, че очаква руското правителство да намали насилието в Украйна и да върне Крим… Позицията на САЩ за продължаване на санкциите срещу Москва остава непроменена.“Някой май е на път да си загуби патрона. Чуваме слухове, че на последното си заседание Тръм обществото взело решение да изключи Тръмп, но не мога нито да потвърдя, нито да отрека. Един софийски гражданин (името му се пази в редакцията) станал неволен свидетел как Волен Сидеров и съпругата му Деница яли, пили и се веселили в кръчма в центъра на столицата и накрая си тръгнали без да платят. Всъщност, не се веселили. Деница ревала през цялото време. Сидеров изглеждал видимо пиян и ѝ крещял, че е тъпа. А тя през сълзи му отговаряла: \"Тъпа съм, че ти посветих най-хубавите си години…\"Не е честна Деница. И той ѝ посвети много работи. Извинете, но да посветиш последните си оргазми на една жена не е малко. Освен това ѝ посвети апартамент, посвети ѝ рождени дни в Париж, Венеция, Варадеро, стотици вечери в луксозни ресторанти… И да бъде така добра да не се прави, че сега е открила сложните му душевности.14 февруариДепутатът-патриот Димитър Байрактаров напуска НФСБ на Валери Симеонов. \"Моят морал ми говори, че нещата са много, много гнили.“Моралът ми проговори… И не е чудно. Не е първият случай нечий морал да реши да говори точно когато го турят на неизбираемо място в листата.Байрактаров потвърди общественото подозрение, че патриотите се гласят да управляват, независимо кой ще спечели на изборите: „Единият лидер води тайни разговори с ГЕРБ, другият - с БСП, а третия не могат да го намерят…\" Изобщо тези са като онази набожна бабичка, която всеки ден палела по една свещ пред иконата на св. Георги и пред иконата на Дявола, като си казвала, че е добре човек да има приятели навсякъде… 22 февруариПри представянето на листите на ГЕРБ Борисов много се забавлявал. Пускал шега след шега, коя от коя… Е, хуморът е въпрос на вкус. \"В последния момент, вика, Нинова се отказа да е водач на листата в Благоевград, като разбра, че Пеевски ще е там. А дебат между Нинова и Пеевски щеше да е музика за ушите и щеше всичко да се разбере кой, кога, къде, защо…“Връзката Пеефски-БСП не може да се оспорва. Обаче! Научаваме, че в последния си ден кабинетът „Борисов“, през Министерство на икономиката, е продал на „Булгартабак” сградата на “Музея на виното” на бул. „Цар Борис III” №134, ако и тя да е в забранителния списък за приватизация.За да не се чудите откъде накъде реформаторът Лукарски гази закона в полза на Пеефски, ще напомня, че в едно интервю банкерът-беглец Василев каза, че Пеефски имал толкова министри в кабинета, колкото и Борисов. И спомена поименно Лукарски.1 мартГерджиков каза, че щял да даде по 40 лв. на пенсиите. \"Това, вика, е една традиция през последните години“. Така е. Това е една сравнително нова традиция, чието начало се постави от г-н Борисов. Тя замени старата традиция да се увеличават пенсиите.3 мартЗа Трети март не знам какво да кажа. Питам се, ако един празник разделя нацията, може ли той да е национален празник. Ако искате, помислете и вие.Трети ден се чудя дали да ви съобщя една новина, защото е малко по-така… Но пък от друга страна е медицинска и образователна и нямам право да я крия от вас. Още повече, че може да се окаже единственият начин да повишим интелекта на нацията. Учени от университета в Ню Йорк изследвали сексуалните практики на хиляди жени между 25 и 55 г. и се открили курелация между нивото на интелигентност и оралната любов. Жените, които я практикуват, имат по-добра памет и концентрация, по-постоянни са, по-уверени и по-спокойни, с по-здрав сън. И IQ-то им, естествено, е по-високо.Подозираме обаче, че е възможна и обратната зависимост. Че умните жени правят повече орална любов. Също е възможно, не ли?Да. И в Библията е казано. В началото бе словото и веднага след словото… Само един случай съм имал без слово в началото и не беше хубаво…9 мартБорисов разправя при Хъкмакян, че още като 16-годишен имал досие в службите, в което досие с червен флумастер било подчертано, че е „внук на враг на народа и не трябва да му се дават никакви ръководни постове“. Без да оспорваме истинността на твърдението в цялост, имаме известни съмнения по отделните му компоненти. Даже по повечето. Всъщност, по всички. Първо, не е внук, а правнук. Убит е прадядо му! (Горкият прадядо, дали си е представял, че Бойко ще го разнася като Хамлет черепа от телевизия в телевизия?! Ама нема как, тоз прадядо трябва да неутрализира един дядо комунист и един баща полковник…)Това досие влиза в сериозен конфликт на интереси с посетнешната история на протагониста – школата за запасни офицери, Симеоново, бързата кариера в пожарната, партийното членство…Най-тъжното е, че така ще си отиде някой ден тоя човек и ние няма да знаем почти нищо за него. Ни един журналист не се поинтересува, да поразучи това-онова. Всички работят по автобиографията му и многобройните ѝ преработени и допълнени издания.16 мартЕкатерина Захариева вика, че ГЕРБ ще пише нова конституция. Което обяснява защо Борисов беше против реформите в правосъдието. Защото той не обича да се работи на парче. Щом трябва реформа, почваме от конституцията.Голям таш… пардон, майтап. Борисов ще пише нова конституция. Борисов, който още не е чел старата. Е, как бе, батко ще пишеш точно ти конституция? С кой? С Цецко, с Цецка? Дали не е по-добре да оставите тази работа на някой, който знае как да я свърши? Напълно сме съгласен с Христо Иванов. На Борисов му се пада вече да пише мемоари. В Банкя, под магнолията на чист въздух. Проблемът е, че не може да си го позволи. При него властта и свободата са така обвързани, както при никой друг. 17 мартКорнелия яко захапа турската тема: \"Днес въпросът на въпросите е за целостта и суверенитета на България и за сигурността на българския народ. Турция размахва пръст и заплашва цяла Европа. Турски министър призовава да се гласува за ДОСТ. Турски посланик участва в агитация за ДОСТ, а турски кмет иска турският език като официален у нас…“А Борисов се ослушва като прасе кога пикае зад листник… Ако не броим турското мекере Местан, той единствен няма полезен ход в тази ситуация. Миналото го застига, няма как.По някакви причини, за които е допустимо да се досещаме, Борисов не е в състояние да се репчи на Ердоган. Христо Иванов не пита бадева Цацаров що е ходил в Турция и какво са му показали. Изобщо Иванов задава едни безотговорни въпроси за участието на „Булгартабак“ в контрабанден канал за цигари и дали двама потенциални премиери били замесени… Те си имат отговори, но не е Цацаров човекът, дето ще ни ги съобщи. 20 мартВалери Симеонов вика по телевизора, че семейството му било двучленно и карало месеца с 1000-1200 лв. А Каракачанови карали малко по-нашироко - с 1200-1500 лв. Пенсиите, тия са по-зле от вас, бе! Щото вие, като свършите паретата, може да се заключите дома и да мажете циганска баница до пето число. А те трябва да ходят, да се виждат с хора, да черпят с кафета и, не дай Боже, обеди… И как става това с 20 лв. на ден?Като го гледам Каракачанчето на снимките как ги е надиплил три ката гуши и се сещам какво казва народът за шията и туршията…Лъжци и лицемери! Толкова са се откъснали от живота на нормалните хора, че не умеят и да излъжат смислено. Абе, тъпанар, кажи, че живееш в рамките на депутатската си заплата, какво се правиш на набожен!21 мартНинова вика: „Трети път партньорство с ДПС няма да има“. Щото от партньорствата с ДПС червените после дълго ги боли задникът, с извинение.Но не съм сигурен, че ще стане както го разправя Нинова. Може да се наложи по необходимост да ги потретят. И затова Доган се прави на новия Левски. Прави се, че е претърпял… как се казваше, дето и Пеефски го беше претърпял… Едно ново ДПС и един нов Доган, барнат в патриотичен каяфет, родолюбец, който поставя общата родина над общия етнос. Но постигането на тази цел зависи изцяло от опазването на целостта на електоралния феод. Доган може да струва нещо с 30-40 депутати зад гърба си. Без тях е нула. Книжен тигър, при това пиян…27 мартМинаха и изборите. Сещам се за едно заглавие от преди много години в „Медиапул“. В перифраза към днешния ден ще звучи така: ГЕРБ претърпя победа. Демек, победата е Пирова.Нинова успя да загуби почти спечелени избори. Прояви се като една от ония жени, които с приказките си не на място и време, готов го развалят. („Иване, знаеш ли, че таванът е за боядисване…“)Fly, Нинова! Fly! Fly out!Всъщност, големите бели птици не летят.Какво нещо е природата. Синът ѝ математически гений, тя две и две не може да събере. 28 мартВалери Симеонов предлага тройна коалиция между патриотите, ГЕРБ и БСП. Идеята е добра, артък даже. Но, ако двете големи партии, които ще имат общо 170-175 депутати, се коалират, за чий дядова им е да им се мотат тези трима патриотично настроени синове на лейтенант Шмид из краката? 29 мартСтефан Апостолов, син на кмета на Симитли Апостол Апостолов, влиза в НС като депутат от ГЕРБ. Когато Методи Бачев съобщи че Апостолов е содомизирал Борисов („Кметът на Симитли е е**л Бойко Борисов\"), си помислихме, че тоя кмет не го чака нищо хубаво. Ама на, било му на късмет, та че и на цялото семейство. Апостолов, естествено, отрича. Но дали актът е консумиран, изобщо не е важно. Важното е, че му тръгна име. И хората си викат: „Брей, тоя е таковал най-големия!“ И си викат още: „Значи и синът му е от сой.“ И му дават рекордна преференция от 6637 гласа и го вкарват в НС от последното, 22-ро място, в листата на ГЕРБ за Благоевград. Няма друго обяснение. Преференциите са за бащата. Брилянтен пример как последните стават първи с едно просто действие…", "date": "2017.12.28", "title": "Из делниците на един луд (януари – март 2017 г.)"}
{"url": "https://offnews.bg/izvan-terena/pike-se-snima-s-ovechkin-kojto-otnovo-e-ostanal-bez-zab-671963.html", "text": "Защитникът на Барселона Жерар Пике избра Ню Йорк за посрещане на празниците. Футболистът е в американския мегаполис със съпругата си Шакира и децата и си организира богата културно-спортна програма заради ограниченото време.Испанският национал се появи първо на мача от НБА между Ню Йорк Никс и Филаделфия. Два дни по-късно той беше и на трибуните на двубоя от НХЛ между Ню Йорк Рейнджърс и Вашингтон.След срещата той успя да се запознае с капитана на Кепитълс Александър Овечкин, който отново демонстрира екстравагантен външен вид.Руснакът се беше издокарал с шарен клин и отново му липсваше един от предните зъби. Високите заплати в НХЛ явно са оправдани предвид честото посещение на стоматолог.", "date": "2017.12.28", "title": "Пике се снима с Овечкин, който отново е останал без зъб"}
{"url": "https://offnews.bg/temida/prokuraturata-protestira-poskapvaneto-na-vodata-v-burgas-iambol-i-vra-671947.html", "text": "Върховната административна прокуратура (ВАП) внесе в съда протест срещу решението на КЕВР за увеличение на цената на водата в Бургас, Ямбол и Враца - градовете, където се предвижда сметките за вода да бъдат най-завишени.В Бургас предвиденото увеличение е 6,8%, в Ямбол - почти 18%, а във Враца 11%.Според държавното обвинение решението е прието в нарушение на Закона за водите, тъй като не е съгласувано с ВиК асоциациите по места, в които влизат държавата и общините. Според закона това е задължително, казва ВАП.От ВАП са установени съществени нарушения на административно-производствените правила, тъй като КЕВР се произнася по бизнес-планове, чиито окончателни редакции не са съгласувани от съответните асоциации по ВиК, съобразно правилото на чл.198в, ал.4, т.5 от Закона за водите. Спазването на цитираното нормативно изискване е безусловно задължително, вкл. в случаите, в които след първоначалното съгласуване в бизнес-плановете от асоциациите по ВиК, от оператора на ВиК услуги се внасят корекции, променящи одобрените параметри. По този начин от КЕВР са пренебрегнати повелителни правни норми с цел да се осигури вземането на решения за удовлетворяване на исканията на посочените ВиК оператори, заявиха от прокуратурата.Комисията на енергийно и водно регулиране даде зелена светлина за увеличаването на цената на водата в цялата страна, като на места повишаването е драстично. След намесата на омбудсмана Мая Манолова увеличението бе преизчислено, но отново запази високи стойности в някои населени места.", "date": "2017.12.28", "title": "Прокуратурата протестира поскъпването на водата в Бургас, Ямбол и Враца"}
{"url": "https://offnews.bg/kultura/na-93-g-si-otide-avtorat-na-muzikata-ot-cheburashka-i-krokodilat-g-671941.html", "text": "Владимир Шаински - авторът на музиката от емблематичните за детството на хиляди души анимационни филми \"Чебурашка\" и \"Крокодилът Гена\", е починал навръх Коледа на 93 години.Композиторът е издъхнал след дълго боледуване от рак в болница в Сан Диего, Калифорния, съобщи БНР.Роден е на 12 декември 1925 г. в Киев, а до началото на хилядолетието работи в Москва. По-късно се мести в Израел и САЩ.Има 3 брака и също толкова деца. Автор е на музиката на над 300 популярни и детски песни, много от които станали хитове в Русия и бившия СССР.", "date": "2017.12.28", "title": "На 93 г. си отиде авторът на музиката от 'Чебурашка' и 'Крокодилът Гена'"}
{"url": "https://offnews.bg/analizi-i-komentari/tam-kadeto-separatizmat-otslabva-darzhavata-671931.html", "text": "Гласуването за местен Парламент в Каталуня даде . Които на практика повтарят тези от референдума. Изводът е, че каквото и да правят отсега нататък в Мадрид, в Барселона няма да се примирят с друго бъдеще, освен на независима държава. Но в момента и кралското семейство, и дясноцентриският кабинет на Мариано Рахой просто спасяват честта на короната и управляващите партии. И отлагат неминуемата развръзка. Без обаче да са в състояние в перспектива да я избегнат.Трябва веднага да се отбележи, че навремето създаването на Партия «Сюдаданос» (граждани), ръководена от етническия каталонец Алберт Ривера, се оказа изключително печеливш ход, от страна на политическия елит в Мадрид. Харизматичният млад партиен лидер и най-вече неговата подопечна знойна красавица Инес Аримадас почти напълно заеха опразнената ниша в каталонското политическо пространство. Логично беше Народната партия да я опразни, след като доминираното от нея коалиционно правителство се компрометира с кървавите репресии срещу искащите независимост местни жители. Макар че, както стана ясно, те са малко повече от половината от имащите право на глас. Юнионистите засега остават сериозна политическа сила. Този път, вместо за Народната партия, те гласуваха за «Сюдаданос».Левите на практика изцяло подкрепиха независимостта. Това обяснява и много слабия резултат на Испанската социалистическа работническа партия и стоящите по-наляво от нея партии и коалиции. За сметка на местните левичари. Евродепутатката от испанската Обединена Левица Майте Мола се опита да постави на преден план острите социални проблеми и противоречия в испанското общество, измествайки националните на втори план. Но както стана ясно за втори път в течение на 3 месеца, подобни гледни точки са много далеч от испанската реалност: почти е сигурно, че левите и десни републиканци в Каталуня ще се обединят и ще подновят процеса на отделяне от Кралството и създаване на нова, независима държава. Естествено, много ще разчитат и на подкрепата на имигрантите от Магреба, които щедро приемат. Без да си дават сметка, че те за в бъдеще ще се окажат нож с две остриета за страната. Защото са носители на конфликтен потенциал. Техният ислямистки екстремизъм, както видяхме, логично прераства в тероризъм.Независимата, изолирана от ЕС Каталуня няма да има достатъчно силови потенциал, за да се справи с терористичната заплаха и с цялостния натиск на арбското мюсюлманско население. То ще увеличава бързо числеността си: както чрез възпроизводство, така и с наплив на мигранти.Доказателство са неотдавнашните ислямистки атентати на централната столична артерия «Ла Рамбла» и в околностите на Барселона. Те свариха местните и централни сили за сигурност неподготвени. Макар че случилото се в Мадрид и околностите му през 2004г. трябваше да служи за урок и на двете столици – централната и регионалната. Урокът е пренебрегнат.От Ислямска държава са избрали именно Барселона и Каталуня неслучайно: автономната област (бъдеща независима държава) и нейната столица се превърнаха в символ на европейския туризъм. А според разбиранията на ислямистите - на греха. Барселона е европейската столица на хедонизма, с претенции за световна. Точно това я направи цел №1 за ислямистите. Атентатите, рано или късно, трябваше да се случат. В пълно съответствие с доктрината на салафизма за пълно отрицание на земните удоволствия, които не са угодни на Аллах. В името на задгробния живот, правоверните трябва да ликвидират колкото се може повече неверници, за да заслужат ислямския рай. И разбира се, да загинат в бой. За тях няма значение дали ще изпълнят мисията си в Кралство Испания, Република Каталуня, или в друга държава.На предпоследните парламентарни избори там голям успех постигнаха местните леви партии. Включително местната организация на «Подемос» и сепаратистки настроените крайно леви републиканци. На фона на победата на десните центристи в Испания като цяло и на крайния им успех да създадат правителство, «каталонският въпрос» придоби нова острота и засили напрежението между Мадрид и Барселона, още в навечерието на отминалия референдум за независимост. То нарасна и по време на току-що проведеното гласуване за местен Парламент. Определен принос за това има крайно-лявата барселонска кметица Ада Колау – твърд опозиционер на управляващите в испанската столица (лидер на Движението на измамените вложители). С цел да увеличи числеността на противниците на унитарната испанска държава, тя (в съгласие с двамата лидери на автономията – бившия Артур Мас и следващия Карлес Пучдемон, намиращ се в изгнание) засели и даде гражданство на много имигранти от Магреба. Въведе изучаването на арабски език в училищата, разположени в имигрантските квартали. В резултат, етническата дребна криминална престъпност нарасна скокообразно.На пресконференция, след атентатите, кметицата обяви мерките, предприети от кметството, в сътрудничество с испанската полиция и Националната Гвардия, за превенция на тероризма. Тя смята да постави полицаи на всички места в подопечния й град, които според нея и нейните експерти по антитероризъм, могат да бъдат уязвими за следващите джихадистки атаки. На този етап обаче това е невъзможно. Най-вече, поради напрежението, възникнало между централните и местните органи на реда (мосос де ескуадра), по време на референдум за независимост. Те влязоха в стълкновения, в дните след гласуването и не е ясно как биха могли да работят заедно. А и едва ли в близко бъдеще засилено полицейско присъствие по гарите, спирките, централните улици и площади, ключовите туристически обекти ще може да спре джихадистите-самоубийци.Това, което се кани да прави крайно-лявата кметица, у нас се нарича «след дъжд качулка». Ние виждаме, че терористите-самоубийци никога не удрят на едно и също място: ако разгледаме предните атентати в Испания, ще видим, че те бяха в столицата Мадрид и нейните околности. Следващият път, атаката може да бъде във Валенсия, Севиля, Сарагоса, или друг голям град, който привлича като магнит туристите от цял свят и дава възможност за съчетаване на полезното с приятното: запознаване с богатата испанска история и магнетична култура, плюс пълно разпускане: отдаване на чисто човешките слабости. Които толкова дразнят ислямистите.", "date": "2017.12.28", "title": "Там, където сепаратизмът отслабва държавата"}
{"url": "https://offnews.bg/obshtestvo/dva-protesta-za-pirin-dnes-ministerski-savet-reshava-za-vtoria-lift-671913.html", "text": "На последното си заседание за годината Министерски съвет трябва да вземе решение за съдбата на Пирин - ще има ли втори лифт и по какви правила ще се строи.Под прозорците на властта в София от 8:30 часа се провежда протест в защита на Пирин - екоактивисти са срещу ново съоръжение в планината и искат да се изготви оценка за въздействие въху околната среда на евентуален строеж.Хора от Банско и региона пък отново се готвят да блокират главния път за Гърция с искане да има строителство. Според тях вторият лифт е важен за развитието на туризма и ще привлече нови посетители.Общественото обсъждане за промяната на плана за управление на „Пирин“ приключи в петък преди Коледа. Министерството на околната среда и водите вече трябва да е обработило получените становища и днес екоминистърът Нено Димов да даде отговор.", "date": "2017.12.28", "title": "Два протеста за Пирин днес - Министерски съвет решава за втория лифт"}
{"url": "https://offnews.bg/sviat/loshoto-vreme-otmeni-poleti-ot-london-do-balgaria-671910.html", "text": "Стотици хора са блокирани на Летище \"Станстед\" в Лондон заради лошото време във Великобритания.Поради леда и снеговалежа на Острова, много самолети не са излетели от летището, съобщи Нова. Между тези самолети има и полети до България - самолетът от Лондон, който трябваше да пристигне на Терминал 2 на Летище \"София\" в 3.30 часа, е бил отменен.Има информация за отменени полети и от Летище \"Лутън\", намиращо се в град Лутън, Англия. От там също има полети до България.През днешния ден има още полети от \"Станстед\" и \"Лутън\" до България, но все още не е ясно дали лошото време ще се отрази на тях.", "date": "2017.12.28", "title": "Лошото време отмени полети от Лондон до България"}
{"url": "https://offnews.bg/sviat/stotitci-evakuirani-zaradi-avaria-v-disnilend-671909.html", "text": "Авария и спиране на тока наложи евакуацията на стотици хора в парка „Дисниленд” в Калифорния.Това предизвика истински хаос в известния увеселителен парк и доведе до огромни опашки от чакащи хора.Засегнати са били влакчето, което превозва посетителите между отделните атракционни, зоната, посветена на Мики Маус и Странаta на фантазията, посветена на приказките.Причина за голямата авария е дефект с електрически трансформатор. Елетроподаването е било възстановено около час по-късно.„Дисниленд” е бил препълнен от посетители за празниците.", "date": "2017.12.28", "title": "Стотици евакуирани заради авария в Дисниленд"}
{"url": "https://offnews.bg/nauka/poliarnitcite-ni-snimat-s-dron-lednitcite-na-livingstan-montirat-i-ma-671912.html", "text": "След няколкодневна снежна буря днес продължи изпълнението на проектите Националната програма за полярни изследвания, съобщи проф. Христо Пимпирев от базата ни на остров Ливингстън.За пръв път, не само в Антарктида, но и извън България, беше монтирана мареографска станция за целогодишен запис на колебанията на морското ниво, което е количествен показател за климатичните промени. Получените резултати за глобалното затопляне ще бъдат интерпретирани от доц. Борислав Александров. Поставянето на станцията на 3.5 м под повърхността на Южния океан, при силен ледоход, изискваше голям професионализъм от логистичния екип и водачите на лодки Зодиак, коментират от базата ни.Започна предаването на данни в реално време от сеизмичната станция, изградена близо до ледник Перуника. Това ще позволи на гл. ас. Гергана Георгиева и физика Васил Гурев да проследят динамиката в движението на топящите се ледници в условията на променящия се климат.Заснемането на ледената повърхност с дрон от физика Олег Василев ще представи фотограметричен модел на ледниците на остров Ливингстън за следене на тяхното движение и определянето на степента на затопляне на климата в западна Антарктида.Гл. ас. Милка Елшишка откри много нови представители нематоди в замръзналата почва (пермафрост). Тяхното изучаване ще позволи да се определи адаптацията на тези безгръбначни към климатичните промени.Проф. Николай Цанков изследва промените, които настъпват в кожата в суровия антарктически климат и тяхната профилактика.", "date": "2017.12.28", "title": "Полярниците ни снимат с дрон ледниците на Ливингстън, монтират и мареографска станция в океана"}
{"url": "https://offnews.bg/sviat/atentat-v-kabul-posred-tceremonia-za-38-ata-godishnina-ot-savetskata-i-671915.html", "text": "Най-малко 40 души бяха убити, а 30 - ранени при взривове край шиитски културен център и афганистанска медия в Кабул, Афганистан, предадоха Би Би Си и АФПМишената е бил центърът. В него в този момент се е провеждала церемония, отбелязваща 38-ата годишнина от съветската инвазия в Афганистан, съобщи говорител на вътрешното министерство, цитиран от АПФ.След първата експлозия последвали още две.Все още никой не е поел отговорност за атаката.БТА съобщи, че най-малко трима от убитите са журналисти.Снимки в социалните медии показват тела на убити след взрива.", "date": "2017.12.28", "title": "Атентат в Кабул посред церемония за 38-ата годишнина от съветската инвазия: 40 убити, 30 ранени"}
{"url": "https://offnews.bg/sviat/iapontci-darzhali-dashteria-si-15-godini-zakliuchena-v-staia-dokato-n-671914.html", "text": "За ужасяващ случай на жестокост разказа ДПА. Японска двойка държала дъщеря си 15 години заключена в неотоплена стая, напълно изолирана от света. Младата жена починала от студ и глад. При смъртта си тежала 19 килограма.Мъжът и жената - на 55 и 53 г., затворили дъщеря си в къщата си в Осака, когато тя била на около 16-17 години. Момичето страдало от умствена изостаналост, която го тласкала към насилие. Аири Какимото починала на 33 години. Тежала 19 кг, била висока едва 145 см.Полицията е задържала родителите, които разказали по време на разпитите, че дъщеря им разполагала с примитивна тоалетна в стаята си.Получавала вода от тръба, свързана с външен резервоар.Стаята била с площ 3 квадратни метра.Хранели я веднъж дневно.Около нея родителите на младата жена инсталирали 10 охранителни камери, за да я наблюдават и да се уверят, че никой друг няма да я забележи. Стаята имала врата, която се отваряла само отвън.Смята се, че Аири Какимото е починала на 18 декември.", "date": "2017.12.28", "title": "Японци държали дъщеря си 15 години заключена в стая, докато не умряла от студ"}
{"url": "https://offnews.bg/obshtestvo/kat-sofia-namali-rabotnoto-si-vreme-za-utre-stolichnata-zdravna-kasa-671922.html", "text": "Регистрацията на автомобили в столичния отдел \"Пътна полиция\" на 29 декември в столичния отдел \"Пътна полиция\" ще бъде до 13:00 часа, съобщиха от МВР. Причината - \"годишна инвентаризация\".До края на работния ден ще бъдат извършвани само административни услуги, свързани с прекратяване на регистрация, уточниха от МВР.Прекратяването на регистрация на пътни превозни средства е с цел брак, спиране от движение и др.Друга администрация също има проблем с обслужването на граждани - Столичната здравна каса. Причината е повреда на комуникационен кабел, която е прекъснала връзката с Националната здравноосигурителна каса.Аварията била от миналия петък, но чак днес - в официалния работен ден посред многото почивни, започнало отстраняване на повредата.Докато това се случи, пациентите, които отиват за заверка на книжки и протоколи за лекарства, няма да бъдат обслужвани, уточнихаот Столичната здравна каса.", "date": "2017.12.28", "title": "КАТ-София намали работното си време за утре, столичната здравна каса още от днес отпраща пациенти"}
{"url": "https://offnews.bg/112/politcejski-bus-katastrofira-s-dve-koli-vav-varna-671920.html", "text": "Полицейски бус катастрофира с два леки автомобила във Варна, съобщиха от МВР.В ранните часове на 28 декември, на кръстовището на бул. „Цар Освободител” и бул. „Осми Приморски полк” е възникнало ПТП с участието на служебен полицейски микробус „Форд” и два леки коли „Рено”.При инцидента няма сериозно пострадали хора. Четирима души са с контузни наранявания – 47-годищният водач на полицейския автомобил, 42-годишният водач на един от автомобилите „Рено” и двама пътници от същия.Изясняват се причините и обстоятелствата, довели до възникване на инцидента. По случая е образувано следствено дело. Направените проби за употреба на алкохол от страна на водачите са отрицателни.", "date": "2017.12.28", "title": "Полицейски бус катастрофира с две коли във Варна"}
{"url": "https://offnews.bg/tenis/nadal-se-otkaza-ot-turnira-v-brizbejn-grigor-dimitrov-shte-e-1-v-s-671918.html", "text": "Световният №1 в тениса Рафаел Надал се отказа от участие на турнира в Бризбейн, Австралия. Той беше и №1 в схемата на турнира, а след оттеглянето му мястото му ще заеме Григор Димитров (№3 в световната ранглиста).Надал съобщи решението си снощи чрез Фейсбук и обясни, че е имал нагласата да играе, но все още не е готов след дългия си сезон миналата година и късно започналата подготовка за предстоящия.Испанският тенисист уточнява, че ще пристигне в Меблърн на 4 януари, за да започне подготовката си за Откритото първенство на Австралия.Димитров спечели титлата на турнира в Бризбейн тази година, като на финала победи Кей Нишикори.", "date": "2017.12.28", "title": "Надал се отказа от турнира в Бризбейн, Григор Димитров ще е №1 в схемата"}
{"url": "https://offnews.bg/offtopic/10-neshta-koito-razvalnuvaha-horata-v-internet-prez-2017-670609.html", "text": "2017 година бе изпълнена с много събития. Кои от тях развълнуваха най-силно потребителите в интернет?Това са 10 от най-популярните теми в мрежата за изминалата година.10. Снимката на Мишел Обама от церемонията на ТръмпБившата първа дама Мишел Обама стана неочаквана сензация, след като бе „заловена“ да върти очи по време на встъпването на Доналд Тръмп в длъжност през януари тази година. По-късно Обама обясни, че всъщност се опитвала да сдържи сълзите си, докато тя, дъщерите й и съпругът й излизаха от Белия дом - място, което бяха наричали дом в продължение на осем години. Това обаче не попречи на интернет потребителите да сравнят изражението ѝ с начина, по който се чувстват голяма част от американците относно спорния преход на властта. В това изражение на лицето от Обама онези, които се чувствуваха несигурни в новата администрация, намериха начин да представят всичките си чувства в един и същ образ.9. Обявяване на бременността на БионсеКогато Бионсе обяви пред света, че очаква не един, а двама бъдещи наследници на фамилията Ноулс-Картър през февруари тази година, тя го направи с една от най-популярните снимките в социалните мрежи. Интернет бързо се разпали и публикацията в Instagram профила на певицата събира над 7,2 милиона харесвания за по-малко от 20 часа и би всички рекорди. Светът тръпна в нетърпение, докато младите Руми и Сър Картър не бяха показани със също толкова харесвана снимка.8. „Лунна светлина“ спечели наградата за Най-добър филм и победи „Ла Ла Ленд“Връчванията на награди не винаги са най-завладяващите телевизионни предавания, но за тазгодишните Оскари се говореше дълго. След обявяването на „Ла Ла Ленд“ за победител в категорията „Най-добър филм“ , продуцентът на лентата Джордан Хоровиц обяви, че истинският победител е филмът „Лунна светлина“. Интернет пространството избухна с невероятни снимки и клипчета на Хоровиц. Най-големият принос от този момент е, че той отново направи връчването на наградите изключително вълнуващо.7. Бащата от Би Би СиКогато Робърт Кели даде интервю по Skype за Би Би Си, той нямаше идея, че ще се превърне в „бащата на Би Би Си“. Професорът по политически науки в Южна Корея коментираше ситуацията с президента на страната, когато дъщеричката му влезе в стаята и прекъсна анализа му по възможно най-сладкия начин. След нея в стаята влезе и 8-месечния син на Кели, който се придвижваше с проходилка. Накрая се наложи съпругата на професора да влезе и буквално да извлече децата от стаята, но това интервю остана завинаги в интернет и накара милиони да се усмихнат.6. Рекламата на Кендал Дженър за PEPSIКендал Дженър, която е част от империята Кардашиян, прие да участва в реклама на гиганта сред газираните напитки Pepsi, без да предположи какво ще се случи след пускането й по телевизията. В края на рекламата, най-скъпоплатеният модел на света дава кен от безалкохолната напитка на полицай и прекратява сблъсъка между тълпата и органите на реда. Въпреки добрите намерения и посланието на видеото, няколко месеца по-късно, по време на протест, чернокожо момче бе убито, след като се бе приближило до полицай в опит да имитира Дженър и да прекрати сблъсъците. Компанията изтегли рекламата веднага след инцидента и се извини на близките на момчето.5. CovfefeЕдин от най-активните потребители на социалната мрежа Twitter Доналд Тръмп взриви интернет пространството със своя публикация, в която коментира отрицателното влияние на пресата. Мнението на Тръмп бе публикувано в ранните часове на деня, но най-голямо впечатление направи думата „covfefe” в самата публикация. Според голяма част от коментиралите смарфонът на президента на САЩ сам е коригирал думата „coverage“ („покритие“) и е изписал „covfefe”. Публикацията бе изтрита, но Тръмп реши да продължи шегата и дори попита своите последователи в социалната мрежа „Какво значи според Вас covfefe?”.4. Слънчевото затъмнениеАмериканците обичат да се вълнуват и това слънчево затъмнение бе добре дошло за тях. Подготовката на жителите на САЩ вдигна невероятен шум в мрежата. От специални предпазни очила, през къмпингуващи през деня в името на по-добрата видимост, та чак до специални очила за селфи с природното явление, всички те бяха на 1-во място по коментиране в социалните мрежи. Но най-голям шум се вдигна около снимка на Доналд Тръмп, на която президентът на Америка гледа към затъмнението без никакви предпазни очила.3. Песента на Тейлър Суифт \"Look what you made me do\"Тейлър Суифт е една от малкото, които могат да завладеят интернет само с едно музикално видео. След скандалните разкрития на певицата Кейти Пери относно евентуален любовен триъгълник между Суифт, Кание Уест и Ким Кардашиян, изпълнителката на „Look what you made me do”, която е известна с това, че пише песните си на база на  собствените си преживявания, отговори на всички коментари с текста и видео клипа на скандалната песен. И въпреки че най-вероятно никога няма да узнаем какво точно се е случило, едно е сигурно – сърцето на певицата е било разбито: 2. Доналд Тръмп с/у Националната футболна лигаСлед като бившият американски защитник Колин Каперник коленичи по време на националния химн преди мач миналата година, за да протестира срещу полицейската бруталност и расовото неравенство, движението #TakeaKnee придоби невероятна популярност. Причината за това стана президентът Доналд Тръмп, който се изказа изключително остро срещу постъпката на футболиста. Според президентът Каперник е трябвало да бъде уволнен веднага, тъй като е показал неуважение към химна на държавата си. Футболната лига излезе със становище, че също застава зад мирния протест и това предизвика вълна от подкрепа, като цели отбори и дори техните собственици коленичиха в подкрепа на каузата. Не всички бяха на страната на Каперник, но яростните коментари на президента предизвикаха мнозина да го подкрепят в името на свободата на словото.1. #MeTooСлед десетките обвинения срещу продуцента Харви Уайнстийн в сексуален тормоз, в интернет пространството се появи хаштагът #MeToo, който се използва от жени, подложени на подобен вид насилие. Благодарение на това много от тях имаха смелостта да споделят и да попречат на хората, позволили си да ги наранят, да продължат да живеят безнаказано.", "date": "2017.12.28", "title": "10 неща, които развълнуваха хората в интернет през 2017"}
{"url": "https://offnews.bg/ikonomika/analiz-i-dogodina-balgaria-shte-ostane-s-nenormalno-visok-vanshen-dal-671946.html", "text": "Тенденцията за стабилно развитие на българската икономика ще продължи и през 2018 година с очакван ръст на БВП от 3,5%, прогнозираха от компанията за застраховане на търговски кредити Euler Hermеs.Според международните анализатори за 2017 година страната ни ще постигне ръст от 3,7% на БВП. Един от ключовите фактори са фиксираните инвестиции, свързани с реализацията на проекти с финансиране от Европейския съюз, които са се увеличили с 3,5%. Продължава да се засилва и вътрешното търсене, като прогнозният ръст на разходите за публично потребление за 2017 година е 3,5%, а за индивидуално – 5%. През 2018 година се очаква тази тенденция да се запази с ръст съответно от 2,4% и 4,8%.Прогнозата за ръст на потреблението се базира на стабилния тренд за намаляване на безработицата – от 9,1% през 2015 г., 7,6% за 2016 г. и прогноза на Euler Hermes за 6,2% през 2017 и спад до 5,2% през 2018 г.От централата на международния застраховател предвиждат и 2,1% средногодишна инфлация за 2017 година и 2,5% за предстоящите 12 месеца. Основна причина за това продължава да бъде ръстът на горивата на международните пазари, като Euler Hermes прогноизра в световен мащаб цените на петрола да се покачи до 62 щ.д. за барел от 55 щ.д. за барел през 2017 година.Въпреки това Euler Hermes засега оставя рейтинга на България без промяна на B2*, който индикира умерен риск. Основна причина за това е външният дълг, който продължава да е висок.", "date": "2017.12.28", "title": "Анализ: И догодина България ще остане с ненормално висок външен дълг"}
{"url": "https://offnews.bg/obshtestvo/vremeto-dnes-toplo-i-s-vazmozhnost-za-dazhd-671907.html", "text": "От югозапад облачността над страната ще продължи да се увеличава и ще бъде предимно значителна. След обяд в Рило-Родопската област, а през нощта главно в Източна България ще има валежи от дъжд.Ще се усили южният вятър, по-чувствително в източната половина на страната и северно от планините и там максималните температури ще са високи - между 14° и 18°, в останалата част от страната ще бъдат между 8° и 13°.Това е прогнозата на Националния институт по метеорология и хидрология към БАН.Над Черноморието ще има разкъсана облачност, която след обяд ще се увеличи и през нощта ще превали дъжд. Ще духа умерен, в следобедните часове и през нощта до силеню южен вятър.Максималните температури ще са 12°-16°. Температурата на морската вода е 9°-10°. Вълнението на морето ще бъде 3-4 бала. В планините преди обяд ще духа силен и бурен вятър от юг-югозапад, който по- късно през деня още ще се усили.Облачността ще е значителна и главно в Рило-Родопската област ще има валежи от дъжд, над около 2000 метра - от сняг.Максималната температура на височина 1200 метра ще е около 6°, на 2000 метра 0 – 1°.", "date": "2017.12.28", "title": "Времето днес: Топло и с възможност за дъжд"}
{"url": "https://offnews.bg/112/kamion-pomete-10-godishen-velosipedist-lekari-se-boriat-za-zhivota-na-671924.html", "text": "Товарен автомобил блъсна дете - велосипедист край бургаските села Вресово и Зайчар.10-годишното момченце е било пометено от \"Рено Мастер\", съобщи пресцентърът на полицията в Бургас.Инцидентът е станал вчера към 17.50 ч., когато 29-годишният водач направил ляв завой.Причините за инцидента се установяват.Детето е в болница в Бургас с фрактура на черепа и опасност за живота.", "date": "2017.12.28", "title": "Камион помете 10-годишен велосипедист, лекари се борят за живота на детето"}
{"url": "https://offnews.bg/temida/200-leva-globa-za-rugatni-po-lekari-i-medsestri-671921.html", "text": "Видинчанин беше глобен с 200 лева за обиди и ругатни към лекари, медсестри и санитари в Центъра за спешна медицинска помощ в града, съобщи полицията във Видин.Решението е на Видинският районен съд и е взето вчера.Глобеният е с инициали М. М. Той е на 43 г. Наказанието му е наложено по Указа за борба с дребното хулиганство.Инцидентът станал на 26 декември около 23.30 часа, пишат още от полицията в съобщение до медиите.", "date": "2017.12.28", "title": "200 лева глоба за ругатни по лекари и медсестри"}
{"url": "https://offnews.bg/ikonomika/naj-golemiat-britanski-letishten-operator-raboti-v-balgaria-za-kontces-671925.html", "text": "Мanchester Airport Group, която е собственик и оперира летищата Манчестер, Лондон Станстед, Ийст Мидландс и Борнемут във Великобритания, е изпратила свой екип за подготовка на участие в концесионната процедура за летище София, научи OFFNews от свои източници. МАГ е публично-частна компания с акционери 9 британски общини от район Манчестер и Индъстри фънд мениджмънт (IFM), инвестиционен фонд собственост на 27 водещи пенсионни фонда от света, притежаващ дялове в десет летища в Европа, САЩ и Австралия.Оборотът на Манчестер Еърпорт Груп за последната година е близо 1 милиард британски паунда. Само от летище Манчестер над 70 авиокомпании изпълняват директни полети до над 280 световни дестинации, като броят на обслужените пътници годишно е почти 60 млн., а инвестицията в текущата модернизацията на летище Манчестер и летище Станстед Лондон надхвърля 1,5 милиарда британски паунда. Над 7,5 милиарда британски паунда е приноса към британскатата икономика от четирите летища на групата, като само през летище Ийст Мидландс за годината са превозени над 700 000 тона товари.Концесионната процедура за летище София беше открита при втория кабинет на Борисов и беше удължавана 4 пъти. Тогава стана известно, че има проявен интерес от четири чужди оператора - турската TAV, собственик на летището Ataturk в Истанбул; германската Fraport, която спечели концесията на 12 островни летища и летище Солун в Гърция през миналата година и която стопанисва и морските летища Варна и Бургас в партньорство с варненския холдинг \"Химимпорт\"; турската Limak и операторът на летището в Цюрих. Оказва се, че освен тези четирима кандидати, Манчестер Еърпорт Груп също е имала готовност да подаде оферта в прекратената процедура за концесия на летище София, както и голямата френска индустриална група Буиг, която последно концесионира летището в Загреб, Хърватска.Служебното правителство на Огнян Герджиков прекрати процедурата в края на февруари след сериозен натиск от председателя на БСП Корнелия Нинова, която публично твърдеше, че има договорка с турска фирма за спечелването на концесията. По неофициални данни за прекратяването на концесията натиск е оказал и президентът Румен Радев. БСП и сега се обявява срещу концесията, въпреки че именно по време на тяхното правителство, ръководено от Сергей Станишев и с министър на транспорта Петър Мутафчиев, летище Варна и летище Бургас бяха дадени на концесия на консорциум, воден от варненската икономическа група \"Химимпорт\".В момента на летище София оперират 23 авиокомпании, като с най-много пътници е Ryanair, следван от Wizz Air, а националният превозвач България Еър е трети. В топ пет са още Lufthansa и Austrian Airlines. Повече от 2 200 души работят към момента за държавното дружество \"Летище София\" ЕАД, което стопанисва аерогарата.Транспортният министър Ивайло Московски обяви още в края на октомври, че в началото на 2018 г. концесионната процедура ще бъде възобновена, като този път ще бъде проведена по новоприетия Закон за концесиите, който влиза в сила от 1 януари и напълно транспонира Европейските регламенти и директиви в сектора.За провеждането на новата процедура по европейските правила беше привлечен международен консултант - транспортното министерство подписа договор със Световната банка и Европейската банка за възстановяване и развитие (ЕБВР). Двете институции довършват предконцесионните анализи за аерогарата и правят юридически и финансов анализ за изминалите две години. В бюджета на държавата за следващата година е предвидено \"до края на 2018 г. да бъде подписан концесионния договор\", като заложеният еднократен приход от евентуалното отдаване на летището на нов оператор е в размер на 250 млн. лв без ДДС, за което българското правителство получи вече нотификация от Европейската комисия, за да може със средствата да бъдат покрити дълговете на БДЖ. Отделно от това беше разписано, че годишно концесионерът трябва да внася концесионна такса от минимум 9.9 млн. лв., както и да направи инвестиции за поне 306 млн. лева в летището. Прогнозираната финансова полза за държавата общо за целия 35-годишен период на концесията беше изчислена на 2.676 млрд. лева. Концесионерът трябва да изгради наново стария терминал на летището, да модернизира пистата и да разшири перона и подходите, за да може Летище София да поеме по-голям брой самолетодвижения, както и да ремонтира и реорганизира пътникопотока на новия терминал, който само 10 години след построяването си е в лошо състояние, заради липсата на поддръжка, а и за да реши проблемите с безкрайните опашки за пътниците в пиковите часове. И всичко това с непрекъснато нарастваща конкуренция на Балканите, състояща се от: 10 млрд. инвестиция в ново летище в Истанбул; вървяща към приключване процедура за концесия на летище Белград, където имаше 27 подадени оферти от водещи световни компании; концесионираното летище Скопие от турската компания TAV; концесионираното летище Солун от немската Fraport; и предстоящи няколко нови концесионни процедури в региона.Летище София е един от най-големите държавни активи, който не се управлява добре, източва се чрез различни договори за предоставяне на услуги и въпреки че наскоро посрещна 6 милиония си пътник, регистрира съвсем минимална печалба, а оплакванията от обслужването, поддръжката и неугледния външен вид редовно са обект на стотици коментари в мрежата.През следващите 6 месеца летището, което носи името Враждебна, ще трябва да посрещне повече от 22 000 официални лица и гости на София, участващи в над 250 събития свързани с европредседателството.", "date": "2017.12.28", "title": "Най-големият британски летищен оператор работи в България за концесията на летище София"}
{"url": "https://offnews.bg/obshtestvo/pomorie-spasiava-obshtinskata-bolnitca-sas-zaem-671948.html", "text": "Безлихвен заем, който да стабилизира местната болница, планират от Община Поморие. Лечебното заведение , заради проблеми с финансирането. То пък е следствие и от извършената надлимитна дейност, която не се заплаща, посочва кметът Иван Алексиев.„“, пояснява Алексиев.С него ще бъдат погасени старите задължения на болницата и ще бъде закупена нова апаратура. Обновяването на техниката ще позволи да се извършват повече дейности и да се работи по повече клинични пътеки, което да увеличи приходите на лечебното заведение, смята кметът. Като друг проблем той посочва стойностите на самите клинични пътеки, които не са променяни от години.„“, казва Иван Алексиев.Ако бъдат завишени цените на пътеките и с финансовата инжекция към болницата, тя може да бъде стабилизирана, смята кметът на Поморие. Заемът, който той предвижда да бъде отпуснат, ще е около 1 млн. лв.", "date": "2017.12.28", "title": "Поморие спасява общинската болница със заем"}
{"url": "https://offnews.bg/futbol/bivsh-natcional-na-brazilia-chakan-v-tcska-671923.html", "text": "Бившият национал на Бразилия Джеферсон може да се озове под наем в ЦСКА, информират местните медии.Футболистът играе на поста ляв бек и ще замени продадения в САЩ Антон Недялков. Играчът е част от Интернасионал Порту Алегре и за последно игра като преотстъпен във Витория Баия.Той не влиза в плановете на треньора Одаир Хелман и затова се търси опция за преотстъпването му. Очаква се при успешно развитие на преговорите Джеферсон да е на линия за старта на зимната подготовка в началото на януари.В същото време станаха известни детайли за потенциално друго ново попълнение на ЦСКА, което да подсили лявото крило. Това е гамбийски футболист с френски паспорт, който се подвизава с успех в Лига 2.", "date": "2017.12.28", "title": "Бивш национал на Бразилия чакан в ЦСКА"}
{"url": "https://offnews.bg/futbol/milan-zhivna-sled-pobeda-nad-inter-za-kupata-671927.html", "text": "Съперникът на Лудогорец в 1/16-финалите на турнира Лига Европа Милан изпраща с настроение 2017 година, след като излъга Интер с 1:0 в дербито на Милано от четвъртфиналите за Купата на Италия, което за първи път в своята история се реши след продължения.Намиращият се в сериозна криза състав на \"росонерите\" спечели исторически мач срещу \"нерадзурите\" след 120 минути игра. Герой за \"червено-черните\" стана 19-годишният нападател Патрик Кутроне, който влезе резерва и донесе успеха с гол в 104-ата минута на мача.На полуфинала играчите на Дженаро Гатузо излизат срещу Лацио, който ден по-рано надви Фиорентина също с 1:0. Битката за финала ще се реши в два мача между януари и февруари.\"Победата е важна, но не решава нито един наш проблем. Днес показахме, че имаме характер. Ще бъде лицемерно да твърдим, че сме си решили проблемите, но този успех ни дава глътка въздух\", коментира треньорът на Милан Дженаро Гатузо.\"Като футболист съм спечелил всичко, но като треньор съм едва в началото. Може и да съм най-лошия треньор в Серия А, но винаги искам да побеждавам, дори когато играя на двора със сина си\", каза още Рино.", "date": "2017.12.28", "title": "Милан живна след победа над Интер за Купата"}
{"url": "https://offnews.bg/sviat/shokirashti-niva-na-nasilie-nad-detca-prez-2017-g-otchete-unitcef-671919.html", "text": "По тези места има \"широко разпространено незачитане на международните закони, предназначени да пазят най-уязвимите\".Децата най-често стават жертва на насилие близо до домовете си, училищата и местата, където играят, посочват авторите. Децата често стават жертва на изнасилвания, принудителни бракове, отвличания и робство в страни като Ирак, Сирия, Йемен, Нигерия, Южен Судан и Мианма, според УНИЦЕФ.Някои отвлечени от радикални групировки деца са подлагани отново на тормоз от силите за сигурност след освобождаването им. Други стават непреки жертви на боеве поради недохранване и болести, предизвикани от ограничен или прекъснат достъп до храна, вода и санитарни услуги.Около 27 милиона деца в зони на конфликт са престанали да посещават училище.\"Деца са под прицел и са излагани на атаки и брутално насилие в своите домове и училища и на игралните си площадки. Тези атаки продължават година след година, но не бива да претръпваме към тях. Такава бруталност не може да се превръща в новата норма\", заявява директорът на програмите за извънредни ситуации на УНИЦЕФ Майкъл Фонтейн, цитиран от БТА.Повечето пострадали деца са в страни с отдавнашни конфликти на африканския континент. Пострадали от конфликти деца има и в страни от Близкия изток и Централна и Югоизточна Азия.УНИЦЕФ призовава всички участници в конфликти да спазват международното хуманитарно право и незабавно да прекратят насилията над деца и обстрела на цивилни инфраструктури, включително училища и болници.", "date": "2017.12.28", "title": "Шокиращи нива на насилие над деца през 2017 г. отчете УНИЦЕФ"}
{"url": "https://offnews.bg/drugi/izhvarliat-shtangite-ot-olimpijskata-programa-671929.html", "text": "МОК може да изхвърли вдигането на тежести от олимпийската програма още за игрите в Токио през 2020 година, пише турския вестник \"Ватан\", като се позовава на добре информиран източник.Става въпрос най-вероятно за Югур Ердингер, който е вицепрезидент на МОК и разполага с доста сериозни контакти. По принцип вдигането на тежести е под наблюдение заради нестихващите от десетилетия допинг афери, като участието на спорта в Токио беше под въпрос. МОК даде срок на световната федерация да представи план за борба с порочните явления, който не беше спазен и впоследствие удължен до средата на 2018 година.Вдигането на тежести отдавна е синоним на употреба на забранени стимуланти, като при повторното отваряне на пробите от Пекин и Лондон над 40 се оказаха положителни. В МОК възприеха като лош знак и преизбирането на унгареца Тамаш Аян за президент на световната федерация.Аян ръководи спорта близо половин век, като преди да стане президент изпълняваше функциите на генерален секретар. Вдигането на тежести е сред традиционните олимпийски спортове, като е било в програмата и на игрите през 1896 година.България беше една от великите сили в този спорт, но в последните години се говори повече за употребата на допинг, отколкото за постижения. За това наши щангисти не участваха в Рио де Жанейро миналото лято, а в момента страната ни има да плаща глоба от 250 000 долара заради употреба от националите на замърсена добавка.", "date": "2017.12.28", "title": "Изхвърлят щангите от олимпийската програма?"}
{"url": "https://offnews.bg/obshtestvo/vivacom-razoblichi-otprashtashtata-patcienti-zdravna-kasa-ne-e-viarno-671954.html", "text": "Телекомуникационната компания Viviacom разобличи Столичната здравноосигурителна каса, която днес не работи, а отпраща гражданите с обяснението, че авария в петък е спряла интернета.В съобщението на НЗОК се казва, че \"в петък, 22 декември т.г., в късния следобед, е бил прекъснат кабел на Българската телекомуникационна компания (БТК) - доставчик на Интернет за НЗОК. Повредата води до това, че районната здравноосигурителна каса – София град, няма достъп до общите информационни ресурси на НЗОК\". От Касата посочват още, че не се ангажират със срок за възстановяване на връзката със Столичната каса.В отговор на твърденията от телекома разпространиха следното съобщение:\"Във връзка с публикации в медиите, свързани с интернет връзката на столичната здравноосигурителна каса, VIVACOM уточнява, че е доставчик на интернет за Националната здравноосигурителна каса, но столичната ЗОК не е сред засегнатите клиенти, претърпели временно прекъсване на услугите в следствие на мащабния пожар в района на НДК, гр. София на 22.12.2017 г.Компанията своевременно е отстранила всички възникнали проблеми с предоставяни услуги и текущите технически затруднения на НЗОК се дължат на повреда извън мрежата на телекома.При необходимост, VIVACOM има готовност да окаже съдействие както на ИТ структурата на НЗОК, така и на външната фирма, поддържаща тяхното техническо оборудване, с цел по-бързо отстраняване на проблема и възстановяване на нормалния процес за обслужване на гражданите\".", "date": "2017.12.28", "title": "Vivacom разобличи отпращащата пациенти Здравна каса: Не е вярно, че нямате интернет!"}
{"url": "https://offnews.bg/politika/agentciata-za-elektronno-upravlenie-s-nov-shef-671928.html", "text": "Кабинетът назначи Атанас Темелков за шеф на Държавна агенция „Електронно управление“. До сега шеф на звеното бе Росен Желязков, който е бивш главен секретар в Министерски съвет.Темелков ще заеме мястото на досегашния ръководител Росен Желязков на 15 януари 2018 г., когато Желязков поема Комисията за регулиране на съобщенията.До момента Атанас Темелков бе главен секретар на агенцията. Преди това е бил заместник изпълнителен директор на ИА „Електронно съобщителни мрежи и информационни системи“.От 1986 г. до 2011 г. заема различни длъжности в изграждането и управлението на комуникационни и информационни системи в Българската армия.В продължение на три години - от 2008 до юли 2011 г. е зам.началник на дирекция „Комуникационни и информационни системи\" /КИС/ в Министерство на отбраната.От 1998 г. участва в проекта за разработването на НАМДА - Националната АТМ мрежа на държавната администрация.", "date": "2017.12.28", "title": "Агенцията за електронно управление с нов шеф"}
{"url": "https://offnews.bg/112/otnovo-grabezh-na-bankomat-v-sofia-671908.html", "text": "Крадци опитаха да оберат банкомат в София, съобщи bTV.Крадците са се опитали да разбият банкомат в столични квартал \"Люлин\" около 3.30 часа през нощта. Тогава е постъпил и сигнал на телефон 112.Към момента няма информация крадците да са откраднали пари от банкомата.Полицията е на място. По случая се води разследване.Нова съобщи, че крадците са се опитали да взривят банкомата.От пресцентъра на МВР са информирали, че няма констатирана кражба, а само опит за разбиване.", "date": "2017.12.28", "title": "Отново грабеж на банкомат в София"}
{"url": "https://offnews.bg/analizi-i-komentari/da-teglim-chertata-balgaria-veche-e-diktatura-671966.html", "text": "Така. Да теглим чертата на годината.1. С гласуването на извънредно законодателство дълго чаканата диктатура получи юридическата си основа, нещо като Нюрнбергските закони на Хитлер. С удара срещу Прокопиев диктатурата бе обявена. Ще рече: оттук насетне управлява не законът, а прищявката на властта. Никой и нищо не е защитено от произвол - лишаване от работа и права, отнемане на имущество, свобода и живот. Отнася се за всички, вкл. най-усърдните блюдолизци на властта (които впрочем обикновено го отнасят първи).2. Възниква въпросът: какъв ТИП диктатура ни спретнаха тримата дебелаци? Отговорът дойде с подаряването на Пирин на сътрапезник на дебелаците: московски тип диктатура, \"опричнина\".През 1564 година царят на Московия Иван Грозни обявява, че част от територията на поверената му държава е изведена отвъд (\"оприч\") законите. Тази територия става негова лична собственост. Така се поставя началото на онази традиция, която с малки прекъсвания е винаги факт в руските земи: владетелите се отнасят към територията, ресурсите и населението като към тяхна лична ПЛЯЧКА. Това е чисто московски патент - във всички други страни, сатрапите и диктаторите гледат на чужди страни и народи като на плячка, не на собствените си.За да бъде обаче режимът на опричнина (\"Властта е наша, гората е наша, правим, каквото си искаме\") дълготраен, необходимо е още едно действие: превръщането на населението в крепостно.Честито. Предстои ви, драги, да бъдете не само плячкосвани, но и да бъдете превърнати в крепостни на някой местен дебелак.Дотук го докарахте с това послушание и с \"Бойко поне не е комунист...\"Та - когато утре се събудите без бизнес, без имот, без свобода и без живот, да знаете, кой ви е виновен.Б. ред. - Коментарът на проф. Евгений Дайнов е от профила му във фейсбук.", "date": "2017.12.28", "title": "Да теглим чертата: България вече е диктатура"}
{"url": "https://offnews.bg/112/kola-vlachi-kuche-v-buzovgrad-sobstvenikat-losho-e-mozheshe-da-ni-u-671911.html", "text": "Пореден случай на куче, влачено от кола - този път в Бузовград. Случката се разиграва на 25 декември в центъра на града, а жена, свидетел на всичко, успява да спре автомобила и да спаси кучето.\"Съпругът ми и аз забелязахме кучето и започнахме да крещим. А човекът спря колата и попита какво се случва\", разказва Елица пред Нова телевизия.Впоследствие става ясно, че името му е Бък и вече е отнето от собственика.Самият той разказа, че вързал кучето за теглича, понеже му казали, че е лошо и да не ухапе жена му. Снимка на случката се разпространи светкавично в социалните мрежи и предизвика вълна от недоволство. В момента за нараненото куче се грижи природозащитна организация.", "date": "2017.12.28", "title": "Кола влачи куче в Бузовград. Собственикът: Лошо е, можеше да ни ухапе"}
{"url": "https://offnews.bg/obshtestvo/ne-dneshnoto-reshenie-na-ms-ne-dava-zelena-svetlina-za-vtori-lift-ko-671955.html", "text": "Днешното решение на Министерския съвет за Национален парк Пирин е \"връх на глупостта, беззаконието и безотговорността\". Това пише Радан Кънев в коментар след днешното правителствено заседание.Приемат се промени във вече изтеклия план (?!) за управление на парка, в момент, в който новият е одобрен и приет, във фаза на съдебен контрол, пише още той и допълва:\"Нека сме наясно с това решение:- то НЕ дава зелена светлина за прочутия втори лифт;- то НЕ е в полза за местните общности, защото всеки устройствен план, приет въз основа на тези изменения, ще бъде незаконен;- то НЕ е в интерес на правната сигурност. Напротив - създава предпоставки за десетилетен юридически хаос;- то НЕ решава проблемите с изключителната държавна собственост, породени от системните нарушения на концесионера на зона Банско;- то НЕ решава проблема с монополизацията на стопански дейности;- то НЕ решава проблема с презастрояването и ниските цени на имотите, довели до фалит хиляди дребни инвеститори.По горните съображения решението на МС е погром върху частната собственост, която има нужда от ясни и трайни правила за управление на защитените територии и стабилно градоустройство.То е и пречка пред инвестиционната дейност, защото инвеститорите имат нужда от ясна рамка на регулации, а не от подобни временни решения.То е и огромна заплаха за природата на Пирин, защото ще даде път за стотици “временни” решения и частични градоустройства в полза на овластени мутри. А те - за разлика от местните хора - нямат интерес от дългосрочно опазване на природния ресурс.Днес, набързо и на тъмно, беше нанесен удар срещу природата, местните общности и честния, конкурентен бизнес.Ползите?Разбира се. Както винаги. Те са за шепа политически мошеници, които ще се хвалят до следващите избори, че са разрешили “втория лифт” (а не са).За шепа олигарси, които ще се снабдят с частични ПУП-ове и ще продадат “на зелено” имоти на куп балъци.За шепа лобисти и неколцина “държавници”, които ще вземат комисионни и подкупи.Дребни, престъпни печалби за малцина, десетилетни загуби за бизнеса и местните жители, столетни - за българската природа.", "date": "2017.12.28", "title": "Не, днешното решение на МС не дава зелена светлина за втори лифт. Коментар на Радан Кънев"}
{"url": "https://offnews.bg/offtopic/parvite-100-dni-na-edna-panda-video-671939.html", "text": "Как изглежда малката голяма панда? А как се променя през първите си 100 дни? Видео, показващо този процес, публикува китайската агенция Синхуа.Героите в клипчето са близнаци, родени на 8 август в китайския център по отглеждане и изследване на гигантските панди.През първите 5 дни те са безникави и постепенно се оформят черните кръгове около очите и по тялото.Растежът им се забърза след втория месец, а на 100-тния ден средното им тегло е 50 килограма.Бебетата проглеждат чак 40-ия ден.Чак около първата си година майките им ги отбиват.Гигантската панда символизира мира и приятелството. Тези космати посланици, смятани от китайците за национално богатство, са обожавани навсякъде по света. През октомври тази година гигантската панда бе наречена \"Asia Game Changer\" от Азиатското общество за ролята ѝ в популяризирането на приятелски отношения между страните.Наградите в чест на пандата бяха създадени от Азиатското дружество през 2014 година и се връчват за постижения в положителното развитие на Азия и света.", "date": "2017.12.28", "title": "Първите 100 дни на една панда (видео)"}
