{"url": "https://offnews.bg/sviat/boris-dzhonsan-mozhe-da-poiska-novi-izbori-ako-deputatite-ne-odobriat-710497.html", "text": "Британският премиер Борис Джонсън е свикал заседание на кабинета за по-късно днес, на което може да поиска от депутатите да гласуват за нови избори, ако се обявят против правителството му по въпроса за Брекзит, съобщи политическият редактор на Би Би Си Лора Кюнсбърг, цитирана от БТА.\"Кабинетът е свикан за днес следобед. Има реална възможност Джонсън да внесе искане до депутатите да гласуват тази седмица за нови избори. Това би станало, ако бунтовниците прокарат закона, но не и ако загубят, разбира се\", каза Кюнсбърг.Разбунтували се депутати от управляващата партия и депутати от опозицията ще опитат да прокарат закон, изискващ премиерът да поиска ново отлагане на Брекзит, ако не постигне споразумение с ЕС, посочва Би Би Си.Говорител на Джонсън каза, че ще е напълно неразумно британските депутати да се опитват да връзват ръцете на премиера при стремежа му да постигне ново споразумение за Брекзит с ЕС.Лидерът на опозиционната Лейбъристка партия Джеръми Корбин заяви, че иска нови избори и че партията му ще спре Брекзит без споразумение.\"Трябва да се обединим, за да спрем Брекзит без споразумение. Тази седмица може да е последният ни шанс. След това ни трябват нови общи избори. На тези избори Лейбъристката партия ще даде на хората възможността да си върнат контрола и да имат последната дума в публичен вот с подходящи варианти, включително възможността да останем в ЕС\", каза Корбин в реч в Салфорд, Северна Англия.\"Вотът на недоверие е изцяло на масата. Ако имаме Брекзит без споразумение, ще гласуваме за оставане в ЕС, а ако е друг Брекзит, демократичните процеси в партията ни ще решат каква позиция да заемем\", добави Корбин.", "date": "2019.09.02", "title": "Борис Джонсън може да поиска нови избори, ако депутатите не одобрят Брекзит"}
{"url": "https://offnews.bg/zdrave/testvat-eksperimentalno-lekarstvo-sreshtu-zaekvane-710499.html", "text": "Учените от Калифорнийския университет в Ривърсайд, САЩ, са провели тестване на препарат против заекване. Ефективността му се оценявала върху 9 пациенти, съобщава Science Daily.Доброволците били с различна степен на заекване, но след осемседмичен прием на препарата всички са имали подобрение – увеличила се скоростта на речта им, започнали да четат по-бързо, периодите на заекване намалели.Авторите на изследването уточняват, че двама от пациентите, с тежки симптоми, са имали по-скромни резултати. Не са установени никакви сериозни странични ефекти, нито един от пациентите не е прекратил лечението си и не е имало сигнали, които да съобщават за съпътстващи разстройства.Препаратът е насочен към блокирането на D1 рецепторите на допамина. Изследвания са установили, че повишаването на неговата активност има важна роля за поява на заекването.В следващия етап на изпитанията ще вземат участие 100 души. Ако ефективността му се потвърди, препаратът ще бъде признат за първото в света лекарство против заекване.", "date": "2019.09.02", "title": "Тестват експериментално лекарство срещу заекване"}
{"url": "https://offnews.bg/temida/sofijskiat-zatvor-ostana-bez-nachalnik-710502.html", "text": "Изпълняващият длъжността началник на Софийския затвор Десислав Трайков е освободен от длъжност след разпореждане на правосъдния министър Данаил Кирилов, съобщиха от пресцентъра на ведомството. В петък Трайков подаде заявление за освобождаване от длъжност след последвалите персонални нападки срещу него по случая „Куйович“ и заяви, че името му е незаслужено опетнено.Будимир Куйович, който излежава последните 3,5 години от 16-годишната си присъда за трафик на дрога, беше задържан да шофира с фалшива книжка, докато е в отпуск за добро поведение от затворническото общежитие в Казичене.", "date": "2019.09.02", "title": "Софийският затвор остана без началник"}
{"url": "https://offnews.bg/tenis/elitat-na-plazhnia-tenis-se-sabira-v-kranevo-710491.html", "text": "19 държави ще участват в 13-ото европейско първенство по плажен тенис, на което България ще е домакин за четвърти път. Шампионатът ще се проведе в комплекс Therma Village в Кранево, а официалното откриване на първенството на Стария континент за мъже и жени e насрочено за 4 септември в 19 часа.Първенците ще бъдат излъчени на 8 септември. Преди това, от 2 до 4 септември, за първи път ще бъдат проведени турнири при юношите и девойките до 14 и 18 години. Страната ни ще бъде представена от 10 момичета и момчета.При 14-годишните това са: Михаела Йорданова, Йоана Иванова, Димитър Берданков и Борис Димов, а при 18-годишните: Елина Буюклиева, Алексия Василева, Александър Гюнов, Емилиян Цветков, Велизар Василев и Георги Ламбов.В първия ден националите ни по плажен тенис проведоха пълноценна тренировка, както и спаринг срещи помежду си. Състезателите участваха във фотосесия с националните екипи, а родните представители по плажен тенис се открояват с изключително елегантни спортни екипи.След края на първия в историята турнир при юношите и девойките започва и надпреварата за медалите в 13-ия еврошампионат при мъжете и жените.Най-добрите в света пристигат в България за европейското първенство по плажен тенис за мъже и жени. Водачът в световната ранглиста при мъжете Никита Бурмакин (Русия) и №1 в света при жените София Чимати (Италия) ще играят на шампионата на Стария континент в Кранево.Втората половина на седмицата ще предложи изключително зрелищни битки на 10-те корта, изградени в спортния комплекс. В европейското по плажен тенис ще участват отборите на Италия, Русия, Сан Марино, Испания, Франция, Австрия, Кипър, Чехия, Естония, Германия, Англия, Гърция, Унгария, Израел, Латвия, Холандия, Полша и Португалия.", "date": "2019.09.02", "title": "Елитът на плажния тенис се събира в Кранево"}
{"url": "https://offnews.bg/ikonomika/zam-ministar-nankov-shte-se-dejstva-kardinalno-spriamo-sobstvenika-n-710503.html", "text": "Напълно е разчистен сервитутът на моста при 62-и километър на автомагистрала „Струма\" и в момента се извършват строително-монтажни работи по укрепване на колоните и отстраняване на дефектите на съоръжението, съобщиха от пресцентъра на МРРБ.„Остава собственикът да разчисти общинските терени в непосредствена близост до магистралата, необходимо е депонираните материали да бъдат отстранени в по-голямо линейно отстояние от тялото на съоръжението. Държавата и общината ще предприемат кардинални мерки по отношение на задължаване на собственика“, заяви зам.-министърът на регионалното развитие и благоустройството Николай Нанков.В Кюстендил той участва в срещата на институциите, отговорни за разчистване на пространството около моста при 62-и километър на магистралата. Нанков уточни, че ще бъдат издадени предписания по съответните процедури от община Дупница и РИОСВ.Очаква се Главна дирекция „Пожарна безопасност и защита на населението\" да издаде писмено разпореждане за премахване на материалите в разстояние на 10 метра от сервитута на съоръжението като евентуална потенциална опасност. При неизпълнение на предписанията от собственика на предприятието ще му бъдат наложени санкции.Засегнатото от пожара съоръжение в момента се ремонтира. За движение на леки автомобили до 12 тона е отворено платното в посока София, по което вече са пуснати три ленти. Реконструкцията ще бъде тежка, като ще бъдат ремонтирани колони, ригели и носещи конструкции на съоръжението в посока Благоевград.„Срокът за изпълнение на строително-монтажните работи е 4 месеца, като ще се търси възможност да се направят и по-бързо, но в никакъв случай няма да се прави компромис с безопасността на мостовото съоръжение“, подчерта Нанков. Той допълни, че държавата ще си търси всички права, включително имуществените, по отношение на собственика.За да не бъдат ощетени данъкоплатците, ще бъде предявен регресен иск за стойността на строителните работи за отстраняване на щетите по мостовото съоръжение. Според предварителните разчети на проектантите тя ще бъде в размер на 1,8 млн. лв.", "date": "2019.09.02", "title": "Зам.-министър Нанков: Ще се действа кардинално спрямо собственика на боклука на  магистрала „Струма“"}
{"url": "https://offnews.bg/zdrave/proektonaredba-reglamentira-zadalzhitelnite-meditcinski-pregledi-na-sp-710496.html", "text": "Проектонаредбата определя условията и редът за извършване на медицински прегледи и изследвания на спортистите, които се състезават за лицензирана спортна федерация, се казва в мотивите към документа, публикуван за обществено обсъждане. Вносители са министерствата на здравеопазването и на младежта и спорта.Два са задължителните годишни медицински прегледа за включените в националните отбори мъже и жени в дисциплините: бадминтон, баскетбол, биатлон, бокс, борба, вдигане на тежести, волейбол, гребане, джудо, кану-каяк, карате, колоездене, лека атлетика, плуване, ски бягане, ски алпийски дисциплини, сноуборд, таекуон-до-ВТ, футбол и художествена гимнастика.Веднъж годишно подлежат на преглед всички останали спортисти.В случаите, когато са извършени прегледи и изследвания през последните петнадесет дни, предхождащи явяването на задължителните начални и периодични медицински прегледи, и резултатите от тях са налични в медицинската документация, няма да се извършват повторно.Според вносителите с промените се цели да се осигури превенция на здравето на всички лица, осъществяващи състезателна и тренировъчна дейност и да се намалят негативните последици върху здравословното състояние на спортистите.", "date": "2019.09.02", "title": "Проектонаредба регламентира задължителните медицински прегледи на спортистите"}
{"url": "https://offnews.bg/112/burgaski-politcai-otkriha-konopena-niva-i-kanabis-kraj-moreto-710501.html", "text": "Нива, засята с конопени растения, както и голямо количество суха тревна маса /канабис/, бяха открити при специализирана полицейска операция в местността Смесици в землището на созополското село Зидарово.В операцията са участвали криминалисти, специализираните полицейски сили, бургаската жандармерия, разследващи, базова научно-техническа лаборатория и три районни управления на полицията, съобщиха от регионалния пресцентър на МВР.Установено е, че на парцела от 2 600 кв.м. двама криминално проявени братя /на 32 и 38 години/ се отглеждат конопени растения, съдържащи високорискови наркотични вещества. При последвалите процесуално-следствени действия са фиксирани над 2 500 растения с различна височина между 1,5 и 2,5 метра.Открита е напоителна система, състояща се от три горивни генератора, множество маркучи и кранове с различна големина, които изпомпват вода от разположен наблизо естествен водоизточник, с която да се напоява нивата.Иззети са и множество лопати, кирки, вили, чували със земеделски торове и др. В непосредствена близост до нивата са открити две заграждения, пригодени за сушилни, от които са иззети близо 40 растения. Установено е и помещение с голямо количество суха тревна маса /канабис/.Разследващите проверяват съпричастността на лица, свързани със съхранението и разпространението на канабиса. Двамата братя са с обвинения за престъплението, образувано е досъдебно производство и материалите са докладвани в Районната прокуратура в Бургас.", "date": "2019.09.02", "title": "Бургаски полицаи откриха конопена нива и канабис край морето"}
{"url": "https://offnews.bg/leka-atletika/ivet-lalova-specheli-zlatoto-na-100-metra-na-balkaniadata-v-pravetc-710506.html", "text": "Първата дама на леката ни атлетика Ивет Лалова триумфира със златен медал на Балканиадата в Правец. Българката финишира първа на 100 метра с време 11:23 секунди. Това е и четвърта титла за Лалова от балкански шампионат. Втора с 11:25 секунди е Диана Вайсман от Израел. Другата представителка на България Инна Ефтимова завърши трета с 11.56 сек. Специално да наблюдава бягането на Ивет на стадиона пристигна Христо Стоичков. На трибуните бяха още президентът на световната централа Себастиан Коу и бившият световен рекордьор в овчарския скок Сергей Бубка.Сред спортния елит бе и живата легенда в скока на височина Йорданка Благоева и още много знаменитости.Малко преди това Йоло Николов спечели първия медал за България в Правец. Той се пребори за сребърното отличие на 5000 метра с време от 14:52:01 минути.", "date": "2019.09.02", "title": "Ивет Лалова спечели златото на 100 метра на Балканиадата в Правец"}
{"url": "https://offnews.bg/dw/kak-e-vazmozhno-tova-v-germania-710505.html", "text": "С нападението срещу Полша на 1 септември 1939 година германците започват Втората световна война, довела до смъртта и осакатяването на милиони, до изнасилвания и прокуждания. Следите от разрушителната стихия на нацистите светът носи и до днес.Точно 80 години по-късно една партия в Германия постига двуцифрен резултат на избори, главно с помощта на националистически идеи и предимно расистка пропаганда. В провинциите Саксония и Бранденбург \"Алтернатива за Германия\" (АзГ) постигна най-високите си досега резултати, печелени от нея на провинциални избори. От малка и незначителна партия тя успя само за няколко години да се превърне във втора политическа сила и в двете източногермански провинции. И никак не е успокоителен фактът, че десните популисти в крайна сметка не спечелиха изборите в Саксония, каквито прогнози имаше.Защо се стигна до този успех на десните популисти?Какво ни казва всичко това за Германия? И как подобна партия може да похвали с такъв успех в една страна, която е стабилна политически, и чиято икономика се развива много успешно? От какво ли тогава ще трябва да се опасяваме, ако ситуацията се промени и Германия попадне във водовъртежа на една световна рецесия? Колко надеждни ще се окажат тогава защитните механизми, и колко силно ще е все още убеждението, че партия с предимно расистки възгледи никога повече не бива да поема управлението на страната?Губещи на тези избори се оказаха двете утвърдени партии: християндемократите на Ангела Меркел и социалдемократите постигнаха най-слабите си резултати в тези две провинции от обединението на Германия досега. Тази тенденция сочи, че дори и в стабилната иначе Германия, съставянето на коалиционни правителства ще става все по-трудно. И че масовите партии в Германия, които доскоро покриваха и политическата периферия с нейните крайнодесни и крайнолеви сили, вече нямат такава притегателна сила.В самата Германия явно се води истинска битка - за това каква да е страната в бъдеще, какъв да е курсът ѝ в миграционната политика, а и по икономическите и социалнополитически въпроси; колко силна да е националната държава и колко - Европа.Историята показва, че хората чак по-късно осъзнават и оценяват истинското значение на даден исторически момент и неговите последици за бъдещето. Затова можем само да спекулираме какво ли ще пише един ден в учебниците по история на Германия за датата 1 септември 2019 година.Послание към политицитеБез никакво съмнение изборният успех ще окрили АзГ - тази партия очевидно е силна и няма лесно да изчезне от политическия ландшафт на страната. А другите партии ще трябва да намерят правилния начин за общуване с нея. Фатално ще е обаче, ако те посрещнат изборния ѝ успех с високомерие и арогантност. Тези изборни резултати показват на управляващите политици по твърде брутален начин, че нещата са тръгнали на лошо, и че трябва по-добре да се вглеждат и вслушват, за да разберат какво тласка избирателите в ръцете на популистите.Историческата отговорност на Германия изисква от нея да остане вярна на определени принципи, които не подлежат на предоговаряне. Към тях спадат например свободата на вероизповеданията и правото на убежище за хора в беда. А това означава, че тези основни принципи при никакви обстоятелства не бива да бъдат жертвани - колкото и трудно да е съставянето на едно коалиционно правителство.", "date": "2019.09.02", "title": "Как е възможно това в Германия?"}
{"url": "https://offnews.bg/analizi-i-komentari/pitajte-be-drugariu-pitajte-710509.html", "text": "На пресконференцията на премиера Борисов и новия председател на ЕК Урсула фон дер Лайен онзи ден микрофоните на журналистите бяха скрити. „Няма да има въпроси, за да не я поставяме в неудобно положение да отговаря за нещо, което все още не е решено окончателно“, обясни банкянският мъдрец.111-то място по свобода на словото ли?! Много ни е!Миналата година проф. Джини Уайтхаус, преподавателка в Eastern Kentucky University, която води лекции и пред български студенти във ФЖМК на СУ, каза, че основната слабост на българските журналисти е в това, че не задават достатъчно въпроси, а се задоволяват да предават мнението на политиците или институциите. „Независимо какво казва политикът или институцията, това се приема за достатъчно. Но то не е. Струва ми се, че сякаш се счита за неетично да се задават въпроси на официалните източници на информация.“ Според нея на политиците трябва да се задават въпроси като: „Може ли да ми посочите доказателство, че това, което казвате, е истината?“Представяте ли си да попитат наш Бойко например: „Можете ли да ми посочите доказателства, че наистина срокът на експлоатация на 5 и 6 реактор на АЕЦ “Козлодуй” изтича след 10 г. и страната ще увисне само на кюмюра и въглищата?“ И той няма да може, защото истината е съвсем друга – срокът им изтича през 2037 и 2039, но има и опция за още десет години. (Това с кюмюра и въглищата е малко a la Малария Велева, „нема дим без пушек“.)Или някой нахакан журналист му рече: „Можете ли да ми посочите доказателства, че наистина Пламен Георгиев е с няколко образования, хиляди награди, милиарди задържани и конфискувани средства?“ И те ти конфуз, защото доказателства за тази биографична хипербола няма. Образованието на Георгиев е само едно (за образувания обществеността няма как да знае), наградата е само една, а задържаните средства са не милиарди, а мизерни 80 млн. лв.И изобщо Борисов, така както говори едно към кесим, за каквото и да му се поискат доказателства, все ще се оплеска. Инвестицията на “Кока-Кола” в новия завод, който Борисов откри наскоро, била 200 млн. лв. А в компанията работели 20 хил. българи. Ама друг път. Инвестицията е 34 млн., а ангажираните работници са 2500. Премиерът определено не обича малките числа и където ги срещне ги умножава поне по десет.Помня преди години в едно предаване Георги Коритаров се опита да поиска от Борисов доказателства за казаното. Жоро го пита между другото коя книга е прочел напоследък. И Бойко рече: “Пиратът папа”. И тогава Коритаров му поиска доказателства: „За папа Йоан-Павел Втори ли?” Борисов не можа да отговори. Щото май дори и не беше разлистил книгата и нямаше как да направи разлика между Йоан-Павел Втори и Йоан XXIII (Балтазар Коса).Факт наш насущний! Борисов борави така фриволно с фактите, както никой друг управленец в новата ни история. Пък и в старата. Същински Барон Мюнхаузен! Какво прави един Мюнхаузен безсмъртен? Фактите! А какъв цар е Бойчето на „фантазийния бином“, какви приказки разказва, не е истина… Всеки смел журналист може да го направи за смях. Ако се намери такъв, де. Но за съжаление страхът е масово състояние на журналистиката ни. Голяма част от българските журналисти могат да се извиняват, че са им опрели… трудовата книжка в слепоочието и това често не е лъжа, но не може да е и оправдание. Част от журналистите, подчертава изрично Дарик Радио, приели демонтирането на микрофоните „като неуважение към тях“. Част, малка част… По-голямата част явно го приема като нещо съвсем нормално. И то наистина си е напълно нормално и логично с оглед на времето и мястото.В белите държави е прието да се смята, че работата на журналиста е да пита, да пита, да пита, докато получи нужните отговори. Водещият в Би Би Си Джеръми Паксман веднъж задал един и същ въпрос 12 пъти, докато получил отговор. За да се напише една дописка, за да се поднесе една новина, за да се състави един пресрилийз още в началото им, в първите няколко изречения трябва да се отговори на пет въпроса – Кой, Какво, Кога, Къде, Как, а често се добавя и шести въпрос – Защо. До отговорите на тези въпроси се стига пак с питане. Това е работата на журналиста. Както казва американският писател и публицист Патрик О’Рурк, задачата на журналистите не е да мачкат хлебарките. От тях се иска единствено да запалят кухненската лампа и да гледат как гадините бягат във всички посоки. Това става само с питане, с въпроси!А за да има професионално зададени въпроси, са нужни други работи. На първо място кураж. Но също и малко интелигентност. Защото журналист, който може да напише: «Намериха разчленено тяло… подозират (!) убийство.“ явно е много далеч от професионалното питане. Или пък оназ мома от Нова тв, дето рекла (по свидетелство на К. Венков): “Джефри Епстайн умря, преди да се разкрие повече информация около смъртта му”. Такива журналисти, даже и безумно смели да са, не биха могли да изпълнят ролята, която обществото им е възложило.Няма да е никак преувеличено да се каже, че тази власт се крепи главно на малкото питане. Ако медиите, т. нар. четвърта власт, си бяха на мястото, тези клоуни нямаше да изкарат и една година на власт! Сегашният прецедент с демонтирането на микрофоните е само тест. Ако номерът мине, тестът ще се превърне постепенно в практика.Борисов е прав за себе си. Питането си е беля работа, няма какво да се убеждаваме. Почне ли някой много да пита, не се знае докъде може да се стигне. Дето викала оназ госпожа от Пазарджик: \"С питане един мъж спа с жената на моя мъж. Само с питане\".", "date": "2019.09.02", "title": "Питайте, бе, другарю, питайте!"}
{"url": "https://offnews.bg/sviat/afrikanskata-chuma-zastigna-i-ruskite-svine-710508.html", "text": "През август в 8 региона на Русия е регистрирана африканска чума по свинете. Огнищата на заразата са установени по равно, както в дивата природа, така и сред домашните грухтящи, съобщи федералната служба по ветеринарен и фитосанитарен контрол /Россельхознадзор/.Болни диви глигани са открити в Тверската, Нижгородската и Новгородската области. В приморския край и в Курска област вирусът върлува в дивата природа и сред домашните свине. В Амурската, Калининградската и Волгоградската области са засегнати само домашните шопари.Регистрирани са 26 огнища на африканска чума, което е с 10 повече, отколкото през юли. През юли обаче вирусът бе установен в 6 региона и главно в дивата природа. Не се съобщава за масово изтребление на болните животни.Според данните на Международното епизоотично бюро през август най-сериозно е била ударена Румъния със 758 съобщения за огнища на заразата. Лаос е информирал за 84 огнища, Полша – 83, България – 54, Латвия – 23. Болестта е регистрирана също и в Белгия, Китай, Молдова, Зимбабве, ЮАР, Словакия и Украйна. През август вирусът бе установен за пръв път в Сърбия.Освен това, също през август в Русия и САЩ бяха регистрирани по един случай на Нюкасълската болест /вирусно заболяване по птиците/. Във Виетнам, ЮАР и Тайван е открит високо патогенен птичи грип, в Израел и Китай – шап. Класическа чума по свинете е отбелязана с по един случай в Русия и Бразилия, а в Япония – 272.", "date": "2019.09.02", "title": "Африканската чума застигна и руските свине"}
{"url": "https://offnews.bg/sviat/zelenski-iska-narodat-da-ima-pravo-na-zakonodatelna-initciativa-710510.html", "text": "Президентът на Украйна Володимир Зеленски предлага на народа да бъде предоставено правото за законодателна инициатива и това да бъде легитимирано в Конституцията, съобщи „112 Украина“.Той предлага в чл.93 да се бъде заложено условие, според което правото на законодателна инициатива във Върховната Рада да имат не само президентът, правителството и депутатите, но и народът. Това право следва да се реализира „в случаите и реда, определени от Конституцията и законите на Украйна“.Зеленски смята, че в същия член трябва да се предвиди, че „законът се приема в съответствие с изискванията на законодателната процедура, определена от Конституцията на Украйна и законите на страната“.По-рано лидерът на фракцията „Слуга на народа“ давид Арахамия анонсира приемането на законопроект, насочен към борбата с депутатския спам. Право да регистрират законопроект ще имат само групите депутати.", "date": "2019.09.02", "title": "Зеленски иска народът да има право на законодателна инициатива"}
{"url": "https://offnews.bg/kultura/hudozhnitcite-v-plovdiv-na-protest-zaradi-galeriata-kmetat-gi-kani-na-710507.html", "text": "Час преди официалното откриване на новата галерия на „Гладстон“ Дружеството на пловдивските художници се събра на арт протест срещу отнетата им изложбена зала.Под музикален съпровод на пиано артистите се подредиха пред сградата на общината и носеха бели рамки в ръце – символ на нарастващото им недоволство. Творците настояват, че новата галерия е тяхна, тъй като за това има подписан меморандум от Общинския съвет, съобщава регионалното издание „Марица“.От организацията издигнаха лозунги с надписи „Залата е наша“, „Долу ръцете от нашия дом! Без сграда ДПХ загива!“, „Изхвърлят на улицата международните ни изложби!“, „Спрете геноцида над Дружеството на пловдивските художници!“.\"В Пловдив за нас няма място за излагане на творбите ни. Всички тези постановки, че ще бъдат назначени 15 работници вътре биха били още едно финансово натоварване върху новия кмет и раздухване на нещата безсмислено. Кметът Тотев не мисли за визитната картичка на Пловдив - Съюза на художниците, пред който трябва да се кланя и да сваля шапка, а прави своеволия. Ние не сме против изложбите на колегията и също сме ги предвидили в нашите планове. Ние сме против своеволията и безочието, с които господин кметът демонстрира надмощие\", категорична бе председателката на Дружеството на пловдивските художници Снежана Фурнаджиева.„На чаша вино ще се разберем“, каза по-късно в отговор кметът на Пловдив Иван Тотев и подчерта, че няма защо да се протестира за новата галерия, тъй като там ще правят изложби и от дружеството. Дори покани художниците на чаша вино.Новата художествена галерия на \"Гладстон\" отвори врати с изложбата „Минимализъм-BG“, която включва картини на 37 български творци.", "date": "2019.09.02", "title": "Художниците в Пловдив на протест заради галерията, кметът ги кани на вино да се разберат"}
{"url": "https://offnews.bg/volejbol/volejbolistkite-ni-shte-igraiat-sas-sarbia-v-ankara-710492.html", "text": "Волейболистките на България се изправят срещу Сърбия в среща от 1/4-финалите на Европейското първенство в Анкара (Турция), където играха в груповата фаза на шампионата.\"Лъвиците\" победиха категорично Азербайджан с 3:0 гейма в осминафинален двубой в Будапеща (Унгария), като се класираха напред в шампионата, а пътят им ги отвежда отново в южната ни съседка. Националките ни пътуват днес за турската столица, а двубоят със Сърбия е на 4 септември, от 17:00 ч. (б.в) в зала \"Ататюрк\".В същата зала ще се изиграе още един мач от 1/4-финалите, като във втора среща за деня домакините от Турция срещат Холандия от 19:30 ч. Другите два мача от 1/4-финалите на европейското първенство ще се изиграят в полския град Лодз.Представителките на домакините от Полша излизат срещу Германия. Двубоят е от 21:30 ч. в \"Атлас Арена\". Преди това, в първия мач от програмата, волейболистките на Италия се изправят срещу Русия от 19:00 ч.Ето всички четвъртфинални двойки на европейското първенство:  04 септември (сряда)  Анкара (Турция) 17:00 ч. България - Сърбия19:30 ч. Турция - Холандия  Лодз (Полша)  19:00 ч. Италия - Русия 21:30 ч. Полша - Германия", "date": "2019.09.02", "title": "Волейболистките ни ще играят със Сърбия в Анкара"}
{"url": "https://offnews.bg/politika/i-maia-manolova-shte-se-bori-za-kmet-na-sofia-710511.html", "text": "Омбудсманът Мая Манолова официално влиза в битката за кметския стол в София като независим кандидат.„Утре ще подам оставка като омбудсман, за да се кандидатирам за кмет на София\". Това тя съобщи в страницата си във Фейсбук с видео, заснето по време на неформална среща с граждани. „Можех да изляза в неплатен отпуск, но нямам нужда от застраховка. Кандидатирам се смело и почтено“, заяви още Манолова.Главни инициатори на срещата на Манолова с граждани, публични личности и НПо-та бяха актьорът Христо Чешмеджиев, певицата Кристина Димитрова, музикантът Дани Милев, режисьорът Максим Генчев, тенорът Калуди Калудов и педагогът Ирена Пейкова. Те бяха единодушни в очакването гражданската защитница да оглави и поведе промяната както в София, така и в цялата страна.Утре тя ще подаде оставка от позицията си на граждански защитник. От сдружение „Промяна за София” съобщиха, че на срещата е решено да бъде сформиран инициативен комитет за издигането на независимата гражданска кандидатура на Мая Манолова за кмет на София. Събирането на подписка в подкрепа на Манолова започва на 6 септември.В подкрепа на Манолова трябва да се съберат 2 500 подписа. От 10 септември стартира набирането на доброволци за изграждането на граждански инициативи на територията на цяла България под наслова „Промяна за София и България“.Започва и набирането на доброволци за граждански застъпници и наблюдатели, които да гарантират прозрачността и честността на местния вот, както и да предотвратят опитите за всякакви манипулации и фалшификации на предстоящите избори.Гражданите, участвали в срещата, поискаха омбудсманката да стане флагман на общонационално движение и да подкрепи независими кандидати за кметове и общински съветници в цялата страна. Освен това, поради ограниченото време те ще отправят апел към малките партии, необвързани със статуквото, които не са компрометирани и не участват във властта, да предоставят съдебните си регистрации и на 100% да отворят листите си за гражданите. Така, според тях, хората ще имат възможност сами да издигнат и изберат своите представители в местната власт.Мая Манолова изрази очакване за гражданска подкрепа, като покани всички желаещи в инициативния комитет. Тя посочи, че ще открие кампанията си на 4 септември в 10 ч. в зала 10 на НДК.", "date": "2019.09.02", "title": "И Мая Манолова ще се бори за кмет на София"}
{"url": "https://offnews.bg/analizi-i-komentari/fandakova-iska-nov-ekip-znachi-priznava-che-dosega-ratcete-%d1%9d-sa-bi-710494.html", "text": "Изборите за кмет на София са заредени с очакване за промяна. И това не се дължи само на умората от дългото управление на ГЕРБ и Йорданка Фандъкова. Все пак 14 години не са малко, в които 10 години г-жа Фандъкова е кмет, а четири години от 2005 – 2009 беше и зам.-кмет на Бойко Борисов. С престоя си в Общината тя надхвърля срока на кметуване дори на най-знаковия за София кмет Иван Иванов, както и на избирания три пъти Стефан Софиянски.Израснал съм на ъгъла на „Парчевич“ и „Витошка“, както биха казали старите софиянци, и мога да твърдя, че съм свидетел на промените в столицата. Безспорно има постижения, най-вече в инфраструктурата. Ускорената работа по метрото, замислено при социализма и започнато при Софиянски, вторият терминал на летището, част от новите булеварди и т.н.Въпросът е, че в ежедневието си софиянци се сблъскват с множество нерешени проблеми, брадясали обещания, все по-отчуждена градска среда и най-вече усещането, че хората, които управляват София, не живеят с проблемите на обикновените хора. Има усещане, че се работи на парче, бравурно, без ясна визия, но за сметка на това се харчат огромни пари по непрозрачен и неефективен начин. Сагата с „Граф Игнатиев“ и площад „Славейков“ освети в най-неподходящия за настоящото ръководство за София момент този модел.Никой не може да каже вече колко ремонта на ремонтите бяха възложени, как нарасна общата сума и колко пъти бяха нарушени сроковете. От пиарска гледна точка злощастно стечение на обстоятелствата е, че това се случи тъкмо сега и то точно на пъпа на София. От гледна точка обаче на начина, по който се управлява Общината, това е напълно логично. Положението не е по-розово нито в „Обеля“, нито в „Люлин“, нито в „Надежда“, нито в „Младост“, нито в „Панчарево“ и т.н. Всъщност натрупаното напрежение като смес от неизпълнени обещания, нерешени ежедневни проблеми и видимо несъответствие между огромните разходи и плачевните резултати просто експлодира в центъра. „Дондуков“, „Графа“, „Славейков“, проблемите с Ларгото….. В този случай слоганът „Видими резултати“ поражда само иронични усмивки и неудобни въпроси. В същото време натрупването на трайни системни проблеми породи масово недоволство и ясно показа липсата на визия и на открит диалог. Скъсването на чисто човешката връзка кмет - граждани е видима, а това беше основното преимущество на Йорданка Фандъкова. Навремето тя спечели не с експертиза или със стратегически модел за развитие на София, а с чисто човешкото си излъчване, създаващо усещането у хората за близост, мекота, добронамереност, някой, който може да поканиш в дома си, който би те изслушал и би се опитал да ти помогне. Уви, това усещане вече го няма, а търпението на софиянци е изчерпано. Някой излезе ли да обясни на жителите на Панчарево, Горубляне, Герман, Лозен защо и досега нямат канализация, която им беше обещана още през 2005 година и повторно - през 2009 година? Някой ще обясни ли публично защо 6-километровата отсечка за разширение на Околовръстния път от „Младост“ до \"Църна маца\" ще струва 150 милиона лева, когато бившия министър на регионалното развитие Н. Нанков бодро рапортува, че България строи най-евтините магистрали по 6 милиона лева на километър? Някой застана ли с лицето си пред собствениците на имоти на \"Ломско шосе\", Казичене, Горубляне, за да им обясни защо техните златни земи се отчуждават принудително срещу 16-30 хиляди лева на декар, а в същото време на същите тези отсечки собственици на автокъщи и други близки до общината получават обезщетение по 220 000 лева на декар? Каквато впрочем е средната пазарна цена.Някой ще излезе ли да обясни как изчезнаха зелените площи в „Младост“, как се строи в парка „Въртопо“ в Мусагеница, как се съсипа Западен парк? Някой ще излезе ли да каже защо и досега няма нито един многоетажен паркинг, а беше обещавано да бъдат изградени много такива на входните артерии на София и на ключови места в центъра? Някой ще излезе ли да обясни защо най-скъпото, но и най-лошо сметопочистване на целите Балкани е в София? За много по-малко пари Белград и Букурещ светят? Някой ще излезе ли с обяснение защо течното злато на София – минералните води, които могат да носят милиарди, не се използват, а Централна баня гълта милиони от четири ремонта, за да стане музей, впрочем София има по-голям потенциал от минерални води от Будапеща, но те не се използват. Само един факт като илюстрация за управленска немощ е достатъчен. Будапеща има приходи годишно над 2 милиарда евро от спа балнео и спа туризъм, а София, която в градската си част и прилежащите си райони има 31 находища с над 70 извора и денонощен излив по 25 милиона литра, дори не развива този вид туризъм, познат още от римско време. Кой ще обясни защо Витоша, която предоставя най-уникалните възможности в Европа за столичен град не се развива като целогодишен планински и зимен ски курорт? Само си представете ако до Париж, Виена, Берлин, Рим или Мадрид имаше такава планина. Кой ще отговори защо платените синя и зелена зона в София непрекъснато нарастват, пълнейки бездънната каца на Центъра за градска мобилност, а места все няма и паркинги не се строят? Може би пък тъкмо заради това не се строят, за да може монополистът да диктува условията и на шофьори, и на пешеходци. Защо местата в детските ясли и градини все не стигат за да си уредиш детето в най-близката до жилището ти трябва да ти ходатайства поне общински съветник или зам.-кмет? Защо като мръднеш от централните булеварди по страничните улици дупките са повече от целите плочки, а контейнерите с боклуци са като извадени от филм на Хичкок?Още много подобни въпроси могат да бъдат зададени.Разглеждам заявлението на г-жа Фандъкова за пореден мандат, но с нов екип като желание да почне на чисто, но и като признание, че досега ръцете ѝ са били вързани. Въпросът, който си задават софиянци е дали старият кмет е способен да осъществи ново начало? ", "date": "2019.09.02", "title": "Фандъкова иска нов екип - значи признава, че досега ръцете ѝ са били вързани"}
{"url": "https://offnews.bg/zdrave/maia-manolova-vnasia-zakonoproekta-za-saslovnite-organizatcii-710469.html", "text": "Днес омбудсманът Мая Манолова внася в НС предложения за промени в Закона за съсловните организации на медицинските сестри, акушерките и асоциираните медицински специалисти, на зъботехниците и на помощник-фармацевтите. За него настояваха специалистите по здравни грижи.Проектът предлага възможност за създаване на съсловни организации на регулираните медицински професии, които в максимална степен да защитават правата и интересите на своите членове. Според медицинските специалисти, така ще се внесе ред при упражняването на техните професии.Преди една година парламентът прие на първо четене някои промени за съсловните организации на медицинските сестри, акушерките и асоциираните медицински специалисти, а по-късно през октомври, бе решено да се създадат професионални организации на помощник-фармацевтите и зъботехниците. Това им дава право да излизат със становища по проекти за нормативни актове.Неотдавна Манолова заяви пред медиите, че е вече е минало обсъждането необходимите промени с Българската асоциация на професионалистите по здравни грижи. Сред промените, които предлага екипът й са възможност за създаване на съсловни организации на регулираните медицински професии по професии, възможност за избор в коя организация да членуваш, задължителност на членството, защото става дума за регулирани професии, както и критерии за представителност на тези съсловни организации, тъй като те ще изпълняват и публични функции.", "date": "2019.09.02", "title": "Мая Манолова внася законопроекта за съсловните организации"}
{"url": "https://offnews.bg/112/pusnaha-pod-garantcia-sina-na-shefa-na-nap-plovdiv-710498.html", "text": "Синът на шефа на НАП-Пловдив, който беше арестуван миналата седмица, след като блъсна и уби възрастна жена, е пуснат срещу 10 000 лева гаранция.20-годишният Ивайло Найденов има забрана да напуска страната до приключване на наказателното производство, отнета му е и шофьорската книжка.Решението на прокуратурата е заради чистото съдебно минало на младежа, липсата на висящи наказателни производства, младата му възраст и постоянния адрес, съобщава . Засега не е готова и автотехническата експертиза, която да изясни механизма на катастрофата.Найденов бе задържан, след като на заден ход блъснал по невнимание 78-годишната жена, а след произшествието обаче се укрил от полицията. Жената почина в болница.Младежът има двегодишен стаж като шофьор и 18 нарушения на Закона за движение по пътищата, сред които актове за превишена скорост и отнемане на предимство.", "date": "2019.09.02", "title": "Пуснаха под гаранция сина на шефа на НАП-Пловдив"}
{"url": "https://offnews.bg/zdrave/vzriv-na-zaboleli-ot-hepatit-a-vav-vrachansko-nad-1-100-sa-sluchaite-710487.html", "text": "Осем души са заболели от хепатит А във Врачанско, показва епидемиологичната справка на здравното министерство за периода 19-25 август. Те са хоспитализирани в Инфекциозно отделение на МБАЛ-Бяла Слатина, като са предприети необходимите профилактични мерки спрямо контактните лица, съобщават от МЗ. Постепенно се увеличават и острите заразни заболявания, като за периода те достигат 1 614 случая срещу 1 579 за предходната седмица. Расте броят и на чревните инфекции, като са регистрирани 7 души с дизентерия и 412 с ентероколити.Поради високите температури отново има салмонелози – 17 за седмицата. Продължава да се разпространява и варицелата – новорегистрираните случаи са 113, а на скарлатина – 17.Причинените от кърлежи зарази намаляват, но не са изчезнали и в разгара на лятото. Открити са 17 заразени с лаймска борелиоза и един с марсилска треска.Има и нов болен от западнонилска треска – заразата, която се разпространява чрез комари. В РЗИ-Хасково е регистриран семеен взрив от хранително заболяване, при който 5 души със сходни оплаквания - повръщане, дискомфорт в корема и диарични изхождания са хоспитализирани в Инфекциозно отделение на МБАЛ-Хасково АД.Болните са консумирали една и съща храна, закупена от търговски обект в града, поясняват от МЗ. Провеждат се необходимите лабораторни изследвания. Уведомена е ОДБХ-Хасково за предприемане на мерки по компетентност.Към 29.08.2019 г. са регистрирани 1 154 случая на морбили, съобщават от здравното ведомство. Териториално са засегнати четиринадесет области в страната: София-град и София-област по 348 заболели, Благоевград – 214 заболели, Кюстендил - 152 заболели, Пазарджик – 33 заболели, Монтана - 27 заболели, Перник - 10 заболели, Бургас – 9 заболели, , Велико Търново, Ловеч и Пловдив по 3-ма заболели, Варна – 2 заболели, Русе и Стара Загора по 1 заболял.При всички новорегистрирани случаи се извършват епидемиологични проучвания. Спрямо контактните лица на заболелите се предприемат необходимите профилактични и противоепидемични мерки, заявяват от МЗ.", "date": "2019.09.02", "title": "Взрив на заболели от хепатит А във Врачанско, над 1 100 са случаите на морбили в страната"}
{"url": "https://offnews.bg/medii/valna-ot-vazmushtenie-zaradi-novinata-che-bnt-mozhe-da-izhvarli-kamen-710471.html", "text": "Силна вълна на възмущение се надигна след новината за вероятното уволнение на един от емблематичните журналисти в БНТ - Камен Алипиев-Кедъра.Дългогодишният спортен журналист ще бъде изхвърлен от телевизията, като формалният мотив е преструктурирането на спортната редакция и преобразуването ѝ в дирекция. За работа в дирекцията се изисква диплома за висше образования, каквато Алипиев няма. Новата структура се създава по предложение на генералния директор Емил Кошлуков. За неин ръководител той покани Сашо Йовков - негов конкурент, класирал се на второ място в конкурса за шеф на БНТ.Колеги, приятели и публични личност веднага разкритикуваха рокадата и видяха в нея акт на отмъщение.Алипиев е почти единственият човек от БНТ, позволил си публично да разкритикува избора на Кошлуков за генерален директор. Преди година пък се  от страна на тогавашния нов програмен директор Емил Кошлуков.БНТ официално не е коментирала случая.", "date": "2019.09.02", "title": "Вълна от възмущение заради новината, че БНТ може да изхвърли Камен Алипиев"}
{"url": "https://offnews.bg/obshtestvo/vazhno-ogranichavat-dvizhenieto-prez-tunelite-topli-dol-i-vitinia-710504.html", "text": "Във вторник от 9:30 ч. до 15:30 ч. движението по автомагистрала \"Хемус\" в тунел \"Топли дол\" в посока София ще се осъществява в една лента поради ремонти на осветителните тела в съоръжението. Ще се ограничи движението в активната лента, то ще се извършва в изпреварващата, съобщиха от АПИ.От 20 ч. на 3 септември до 6 ч. на 4 септември (сряда) ще се ограничи движението в посока София в тунел \"Витиня\" на АМ „Хемус“. Спирането на трафика през нощта е за ремонт на вентилационните и противопожарните системи. Трафикът за столицата ще преминава по обходен маршрут по път I-1 Ботевград – София.Отбиването ще е при 35-ия километър, а връщането на магистралата ще става при 30-ия километър при пътнa връзка \"Витинска река“.Движението в тунел „Витиня“ в посока Варна от 20 ч. на 3 септември до 6 ч. на 4 септември ще се осъществява в една лента.", "date": "2019.09.02", "title": "Важно: Ограничават движението през тунелите Топли дол и Витиня"}
{"url": "https://offnews.bg/tenis/serina-uiliams-prodalzhava-pohoda-si-kam-titla-24-ot-golemia-shlem-710474.html", "text": "Серина Уилямс продължава похода си към заветната 24-та титла от Големия шлем.Поставената под №8 американка се класира за 1/4-финалите на US Open, побеждавайки Петра Мартич от Хърватия с 6:3, 6:4. Това е поредна категорична победа за Уилямс в надпреварата, където до момента загуби само един сет.В следващия кръг нейна съперничка ще бъде Уан Цян. Китайката победи световната №2 Ашли Барти с 6:2, 6:4, за да достигне за първи път в кариерата си до 1/4-финал на турнир от Големия шлем.Другата оформена двойка, от която ще бъде определен един от полуфиналистите е Елина Свитолина – Йохана Конта.Поставената под №5 украинка записа нова двусетова победа. Този път нейна жертва стана американката Мадисън Кийнс.В отделните части 7:5, 6:4. Британката Конта пък стигна до изненадващ обрат срещу финалистката от 2016 и №3 Каролина Плишкова – 6:7 (1), 6:3, 7:5.Ето и програмата за понеделник:Централен корт „Артър Аш“ (започват в 19:00 ч.):1. Наоми Осака – Белинда Бенчич2. Александър Зверев – Диего Шварцман3. Марин Чилич – Рафаел Надал (не преди 02:00 ч.)4. Тейлър Таунзенд – Бианка АндреескуКорт „Луис Армстронг“ (започват в 18:00 ч.):1. Дона Векич – Юлия Гьоргес2. Андрей Рубльов – Матео Беретини3. Кристи Ан – Елиз Мертенс4. Гаел Монфис – Пабло Андухар (не преди 00:00 ч.)", "date": "2019.09.02", "title": "Серина Уилямс продължава похода си към титла №24 от Големия шлем"}
{"url": "https://offnews.bg/futbol/tcska-se-pohvali-s-12-natcionali-710475.html", "text": "Общо 12 състезатели на ЦСКА ще бъдат част от националните отбори по време на предстоящата пауза в първенството, похвалиха се от клуба в официалния си сайт.В представителния тим на България селекционерът Красимир Балъков ще разчита на Николай Бодуров и Кристиян Малинов за предстоящата евроквалификация срещу Англия на \"Уембли\" и контролата срещу Република Ирландия в Дъблин.Вратарят Витаутас Черниаускас ще бъде част от състава на Литва за две домакинства от квалификации за Европейското първенство догодина срещу Украйна и Португлия.В младежкия отбор на страната ни наставникът Александър Димитров повика Валентин Антов, Иван Турицов и Митко Митков. Те ще бъдат на разположение на треньора за старта на квалификациите за Евро'21 срещу Естория в Талин и домакинството на Русия в София.Двама армейци има в националния тим до 19 години. Това са Християн Петров и Асен Дончев. България ще изиграе две контроли срещу Северна Македония в Симитли на 3 и 5 септември.Мартин Смоленски е част от България U17 за лагер в Германия. Вчера \"лъвчетата\" започнаха контролите с убедителен успех с 4:0 над Вестфалия, а Смоленски вкара третия гол в мача.Утре предстои втора проверка срещу юношеския тим на Пройсен Мюнстер, а на 5 септемри е втората проверка срещу Вестфалия. Селекционерът Марчо Дафчев изпрати повиквателна и до Александър Бучков, но той отпадна от състава заради контузия.Трима наши юноши - Росен Маринов, Георги Димитров и Кристиан Едуард, попаднаха в отбора до 15 години за лагер в Албена и участие в приятелски турнир на УЕФА.", "date": "2019.09.02", "title": "ЦСКА се похвали с 12 национали"}
{"url": "https://offnews.bg/politika/kancho-stojchev-votat-v-sofia-shte-se-reshi-ot-okolo-100-000-stolicha-710477.html", "text": "Евентуална кандидатура на Мая Манолова за кмет на София е добре премислен политически ход, коментира социологът Кънчо Стойчев в интервю за радио .Вотът в столицата ще се реши от стотина хиляди софиянци, които обикновено не гласуват. Ако те излязат да гласуват, за което има вероятност да се случи, те ще решат вотът в София, смята социологът. Според него изборите наесен ще покажат основната тенденция, която се наблюдава в последните години – началото на края на партия ГЕРБ.Според Стойчев ГЕРБ се опитва да промени политиката си след европейските избори, но неуспешно.„След европейските избори стана ясно, че правила в изборния процес в България вече няма. Системата на купуване на гласове този път беше приложена без срам и прикритие, гласове се купуваха на открито, по светло и това повлия на резултата от изборите. Можем да очакваме още по-грозни сцени тази есен. Когато вотът е местен, знаем, че дори 50, 100 гласа са от голямо значение. Ще наблюдаваме наистина едни много мръсни избори. Но независимо от това изборите, които ни очакват, ще покажат основната тенденция, която се наблюдава в последните години – начало на край на партия ГЕРБ“, каза той. Социологът прогнозира, че ГЕРБ няма да удържи позициите си в мащаба от последните местни избори, докато БСП е ще подобри резултата си.", "date": "2019.09.02", "title": "Кънчо Стойчев: Вотът в София ще се реши от около 100 000 столичани, които обикновено не гласуват"}
{"url": "https://offnews.bg/futbol/kristiano-ronaldo-ne-iska-da-izpakva-v-iuventus-710478.html", "text": "Мегазвездата на Ювентус Кристиано Роналдо не спира да удивлява с постъпките си извън терена.Този път португалецът демонстрира изключителна скромност и отборен дух, като отказа да носи знака за най-добър играч на отминалия сезон на екипа си, каквато традиция има в Серия А.Той получи специалната значка на церемония след края на миналата кампания, като осмен него подобни награди получиха и номинираните в отделни категории.Самир Ханданович е най-добър вратар, Фабио Куалярела - нападател, Калиду Кулибали - защитник, Сергей Милинкович - Савич - халф, Николо Дзаниоло - най-добър млад играч. Всички те играят с тези значки, но единствено Роналдо е отказал да си я сложи. Мотивът - португалецът не иска да изпъква над партньорите си в Ювентус.\"Старата госпожа\" стартира отлично сезона, като вече взе две победи в първите кръгове - над Парма и Наполи.Така Ювентус дели върха с Интер, който също има шест точки. Воденият от бившия треньор на \"бианконерите\" Антонио Конте тим победи като гост Каляри с 2:1 снощи.Попаденията за успеха отбелязаха нападателите Лаутаро Мартинес (27) и Ромелу Лукаку (72 д.), докато за домакините бе точен Жоао Педро. Българският национал Кирил Десподов не попадна в групата за двубоя. С две победи от два мача остава и Торино. \"Биковете\" стигнаха до обрат 3:2 при визитата си на Аталанта в Парма.", "date": "2019.09.02", "title": "Кристиано Роналдо не иска да изпъква в Ювентус"}
{"url": "https://offnews.bg/politika/demokratichna-balgaria-se-registrira-za-vota-na-27-oktomvri-710481.html", "text": "Обединението \"Демократична България\" внесе документи за регистрация в ЦИК за местните избори през октомври. Коалицията представи два пъти повече от необходимите подписи, съобщиха от ДБ.Пред ЦИК дойдоха представителите на политическите ръководствата на трите партии в Демократична България- Да, България, ДСБ и Зелено движение, както и единственият засега обявен кандидат-кмет на обединението - арх. Борислав Игнатов, който ще се бори за София.„Внесохме 5400 подписа. Това са вторите избори, на които обединението участва. Нашите очаквания са да покажем допълнителна консолидация на подкрепата за Демократична България като реална алтернатива на управленския модел в София ... Ние правим национална регистрация. По места сме отворени, при спазване на определени червени линии, за привличане на допълнителни субекти от демократичната общност. Партиите, които участват в настоящия управленски модел, в нашето споразумение изрично са посочени като такива, които не можем да подкрепим. На тези избори се явяваме, за да възникне и се утвърди в страната политическа и управленска алтернатива именно на този начин на управление, който докара страната в тупик“, заяви Христо Иванов, съпредседател на ДБ.Кандидатът за кмет на София арх. Борислав Игнатов допълни: \"Аз съм предложил своите знания, характер и опит в тази кампания, защото ми омръзна да живея в лоша градска среда и при лошо управление. Приел съм това предизвикателство, за да победим. Ние сме тук, за да предложим алтернатива на гражданите - изпълними обещания в следващите 4 години, подплатени със знания и бюджетна обосновка, за да направим нашия град истинска европейска столица.\"", "date": "2019.09.02", "title": "Демократична България се регистрира за вота на 27 октомври"}
{"url": "https://offnews.bg/politika/dalag-spisak-s-imoti-ili-zashto-iskat-ostavkata-na-kmeta-na-rajon-vito-710473.html", "text": "Шест граждански сдружения поискаха незабавна оставка на кмета на столичния район Витоша инж. Теодор Петков, който е от СДС. Според тях той и семейството му стоят зад многобройни имотни афери. \"Смятаме, че е абсолютно неморално такъв човек да продължи да управлява район на Столична община, както и каквато и да било обществена институция. Наясно сме, че предстоят избори, но не смятаме, че трябва да чакаме чак до изборите - настояваме инж. Теодор Петков да освободи поста на кмет на район Витоша незабавно\", пишат от Инициативен комитет Владая, Сдружение \"Заедно за Манастирски ливади\", Сдружение \"Жените на Драгалевци\", Гражданска група \"Да спасим Княжево\", Сдружение \"За Бояна\" и Гражданска инициатива \"За Симеоново\".Шесте организации планират да организират и протест, на който да бъдат блокирани основни пътни артерии в района.\"Всички станахме свидетели как от ГЕРБ постъпиха отговорно при значително по-малко съмнителни имотни сделки и отстраниха техния заместник-председател, като сега с интерес ще наблюдаваме как ще постъпят от СДС. Не само ще наблюдаваме, но и сме готови да реагираме незабавно. Очевидно е, че макар не навсякъде незаконно, то поне при всяко положение е неморално да се използва служебно положение за лично обогатяване\", пише в общата декларация.Недоволните прилагат документи за имотните сдел на Теодор Петков, който е и зам.-председател на СДС. Ето и кои скандални имотни афери визират те:На 03.06.2004 г. майката на кмета купува ½ от първи етаж от сграда на ул. Обелско шосе №11, собственост на Общинско дружество. Става въпрос за 868 кв.м., в сделката влиза и 1/6 от имот 4314 кв.м., и всичко това го закупуват с разрешението на общинския съвет на цена 83 400 лв. Цената е меко казано скандална и е далеч под данъчната оценка и в пъти под пазарната. В нотариалния акт е видимо, че данъчната оценка е много по-висока от цената за която е придобит имотът. Впоследствие, на 12.08.2004 г., майката на Кмета заменя нейната половина от първия етаж на сградата с другата половина, която е собственост на дружество, представлявано от гражданин на Република Гърция, чийто дял е 754.20 кв.м. Майката на кмета разменя своята част за по-малка квадратура, но никъде официално не са декларирани суми, които са получени за тези 113 кв.м. По-късно на 12.09.2006 г. Майката на кмета му дарява нейната част от сградата. На 02.11.2006 г. дарения му имот кметът продава за 409 500 лева, а първоначално бе закупен от общинското дружество за 83 400 лв. На 01.10.2002 г. майката на кмета купува имот от Общинско дружество. Имотът е 2100 кв.м. в Модерно предградие и е закупен на цена 10.95 лв./кв.м. - далеч под пазарната цена. На 18.03.2002 г. майката на кмета купува имот от Общинско дружество. Имотът е 540 кв.м. в Модерно предградие и е закупен на цена 12 000 лв. - далеч под пазарната цена. На 20.04.2006 г. майката на кмета му дарява придобития с решение на Общинския съвет парцел 540 кв.м в Модерно предградие, който купи за 12 000 лв. от общинското дружество и той вече е собственост на нашия кмет. На 17.07.2006 г. кметът продава дарения му имот 540 кв.м. в Модерно предградие за 140 000 лв.На 18.03.2003 г. кметът купува ателие в кв. Павлово 42 кв.м., мазе 3.22 кв.м. и таванско помещение 4.40 кв.м. на цена 18 200 лв., колкото е и данъчната оценка на имота, но далеч под пазарната. Очевидно или има данъчно престъпление, ако сделката не е описана на реална стойност, или по някакъв начин продължават да се снабдяват с евтини имоти, както тези от общинското дружество преди това.На 13.05.2005 г. жената на кмета купува апартамент в кв. Борово от 54 кв.м. на цена 27 016 лв., колкото е и данъчната оценка на имота, но е много под пазарната. Най-вероятно сделката не е направена на реалната стойност, което всъщност е данъчно престъпление.На 20.12.2007 г. бащата на Кмета купува 1/3 част от къщата на ул. Шейново в Центъра на София със застроена площ 127 кв.м., парцел 536 кв.м. за 26 000 лв., което е далеч под пазарната цена за такъв имот. Очевидно или има данъчно престъпление, ако сделката не е описана на реална стойност, или по някакъв начин продължават да се снабдяват с евтини имоти, както тези от общинското дружество преди това. На 25.08.2009 г. майката на кмета купува 1/4 част от къща на ул. Шейново за 40 000 евро. На 05.11.2012 г. кметът придобива по давност апартамент 56 кв.м. в гр. София на ул. Шипка и след това го продава за 129 000 лева. На 27.06.2013 г. майката на кмета купува от фирма в съдружие с още една жена парцел 856 кв.м. в квартал Бояна на цена 25 евро на квадратен метър, което е много под пазарната цена. На 16.07.2014 г. майката на кмета купува в с. Герман парцел 2100 кв.м. на цена 10.50 евро, което е много под пазарната цена. На 12.12.2014 г. Кметът купува 506 кв.м. във \"Витоша ВЕЦ Симеоново\" на цена 24 000 лв., колкото е и данъчната оценка на имота, но тази цена е далеч под пазарната. На 26.05.2015 г. Кметът купува в съдружие с още двама младежи имот 656 кв.м. в кв. Драгалевци на ул. Ваклинец на цена 21 000 евро, която е близка до данъчната, но е далеч под пазарната стойност. Нотариалният акт за тази сделка е в прикачен файл 17.На 31.05.2016 г. майката на кмета купува в район Витоша, Манастирски ливади - запад апартамент 66,68 кв.м., 4,799% от общите части и 2,418% идеални части от мястото на цена 50 хил. евро без ДДС. На 14.11.2017 г. кметът купува 1900 кв.м. на Язовир Искър на цена 39 117 лв. Кметът също така придобива и тези два имота:На 13.09.2016 г. закупува общински имот от Община Белово и вече е частна собственост на кмета.На 28.02.2019 г. кметът закупува имот 11 807,000 декара в с. Нови Хан, Община Елин Пелин. Имотите ги закупува от фирма, която е в същия офис с фирмата, от която майка му преди това купува парцела в с. Герман. Парцелът е огромен и е в близост до къщата на Биг Брадър. ", "date": "2019.09.02", "title": "Дълъг списък с имоти или защо искат оставката на кмета на район Витоша"}
{"url": "https://offnews.bg/zdrave/za-parvi-pat-v-burgas-ortopedi-vzeha-kost-ot-kraka-na-patcient-za-710479.html", "text": "За първи път в Бургас е извършена костна пластика – за да спасят ръката на пациент, ортопедите от УМБАЛ Бургас взимат кост от крака му и я присаждат на мястото на увредената кост на ръката. Операцията е революционна – досега в Бургас не е извършвана костна пластика, съобщават от болницата.Тe се правят единствено в столицата и в Клиниката по костни тумори в Горна Баня. Това е най-високото ниво в травматологията, което изисква специални познания и умения.Екипът, ръководен от началника на Ортопедичното отделение д-р Стоян Христов, е в състав д-р Емил Стоянов и д-р Димитър Балабанов. Операцията е извършена преди десетина дни и е продължила над 5 часа. Пациентът е 75-годишен мъж, който преди време имал онкологично заболяване.Когато на 22 август при минимално усилие чупи дясната си ръка, лекарите предполагат, че причината е метастаза в костта.„Костта се изтънява и става крехка, като черупка на яйце. Пластиката е единственият начин да се възстанови ръката и подвижността й. По време на операцията изрязахме костта до здраво. Липсващия участък заменихме със собствена кост на пациента, която взехме от крака му и го фиксирахме с импланти\", обясни лекуващия лекар – д-р Димитър Балабанов.За успеха на сложната операция помага и позитивизмът на пациента, който от първия миг се доверява на лекарите в УМБАЛ Бургас и техните умения.„Много съм благодарен на всички лекари в отделението, на сестрите, на целия екип. Те са млади и много способни. Още като ме приеха началникът д-р Христов ми обясни всичко – какво се е случило с ръката и какво се налага да се прави. Без колебание приех, защото им вярвам\", казва пациентът – Горан Чавдаров.Мъжът живее в Айтос и въпреки 75-те си години, продължава да работи. Цял живот е бил заварчик, изработва ковано желязо, има и собствена работилница. В Айтос го познават като добър и работлив човек и вярват, че скоро ще се възстанови напълно.", "date": "2019.09.02", "title": "За първи път в Бургас – ортопеди взеха кост от крака на пациент, за да спасят ръката му"}
{"url": "https://offnews.bg/politika/chakaneto-svarshi-fandakova-se-kandidatira-za-kmet-710483.html", "text": "Настоящият кмет на София Йорданка Фандъкова обяви официално, че се кандидатира за още един мандат на поста. \"Взех решение да се кандидатирам за кмет на нашия град. Решението ми не е спонтанно хрумване\", обяви тя пред журналисти, след като инспектира, качвайки се на дрезина, новия участък от третия лъч на метрото от Орлов мост до бул. \"Иван Гешов\".По думите ѝ, да се откаже да се кандидатира би било предателство срещу хората в столицата, тъй като започнатата работа трябва да бъде завършена. Като приоритети в работата си тя очерта строителството на метрото, озеленяването, ремонтите на кварталните улици и др.Йорданка Фандъкова управлява София два и половина мандата. В първия си мандат наследи на поста Бойко Борисов, когато той спечели парламентарните избори и стана министър-председател. Какво каза Фандъкова: София се променя и развива в последните 10 години не с приказки, а с работа. Това е моят мотив да участвам в изборите тази есен. И ще го направя с график за работа – с нови проекти и идеи, нови хора и нова енергия.Днес София е динамичен град, който се променя и развива, който дава възможности. Наложихме скорост на промяна, която изглежда естествена, но тя не е. Тя е резултат от много работа.Предлагам три основни задача за работа в града: Първо, активна и целенасочена работа в кварталите – малките улици, паркирането и междублоковите пространства; Второ, развитие на София като зелен и чист град – зеленият ринг, който свързва кварталите и големите паркове, 8 нови парка, зелените коридори и засаждане на зелен пояс около София.За повишаване на качеството на въздуха - да завършим големите проекти за намаляване на замърсяването от битовото отопление и от транспорта.Трето – дигитализация и активно използване на технологиите в работата на общината - за повече публичност, за повече контрол и за улесняване на бизнеса и гражданите.Разбира се, стратегическият проект остава метрото. Строителството на метрото трябва да продължи, то не трябва да спира. Заедно със завършване на вътрешните рингове и околовръстния път, които ще облекчат трафика.Преди 10 години започнахме работа от кризи, които изглеждаха нерешими. Сега никой не ги помни и се радвам, че е така.Знам, че от днес до октомври ще се отрича всичко, което направихме. Ще се показват само пропуски и грешки. Да, бъркала съм в преценката си и за хора, и за ситуации. За 10 години работа се допускат и грешки, особено с темпото, с което работим.Изводите и анализите са допълнителна мотивация да намирам правилните решения и да вървим напред. Ценя гражданската активност. Показала съм, че чувам различните мнения и чувам критиките. Колкото повече хора са загрижени за развитието на града, толкова по-сигурно то се случва. Благодаря за голямото доверие и подкрепата, които към получавала през всички тези години!!!София е моят град, тук съм израснала от 13 годишна, тук съм учила, тук съм родила детето си и работя за града си.Вярвам, че на София й трябва работа за София!", "date": "2019.09.02", "title": "Чакането свърши: Фандъкова се кандидатира за кмет"}
{"url": "https://offnews.bg/politika/manolova-pretarpia-leka-katastrofa-i-se-oplaka-che-ia-slediat-do-cha-710476.html", "text": "Ако се кандидатирам за кмет на София, ще подам оставка като омбудсман. Това каза пред журналисти омбудсманът Мая Манолова. Тя поясни, че законът не я задължава.Манолова каза още, че буквално до часове ще обяви своето решение за кметската надпревара.Манолова обясни пред журналистите и че тази сутрин е претърпяла леко пътнотранспортно произшествия с колежка, с която отивали заедно на работа.Манолова обаче сподели, че тя и близките и са подложени на тормоз покрай нагорещяването на страстите около предстоящата предизборна кампания. ", "date": "2019.09.02", "title": "Манолова претърпя лека катастрофа и се оплака, че я следят: До часове ще обявя решението си"}
{"url": "https://offnews.bg/ikonomika/v-bukuresht-pishat-spas-rusev-s-ruski-pari-kupuva-mobilen-operator-v-710485.html", "text": "Deutsche Telekom (DT) получи одобрение от румънското правителство да продаде своя дял в Telekom Romania Communications на Orange, съобщава местният уебсайт за бизнес новини Economica, позовавайки се на източници в компанията.Според информацията Шрини Гопалан, член на борда на DT, се е срещнал миналата седмица с министъра на комуникациите в Букурещ Александру Петреску, за да обсъди сделката, която се очаква да бъде сключена през следващите седмици.DT притежава 54.01% дял в Telekom Romania Communications (по-рано RomTelecom) чрез гръцкия телеком OTE, докато румънското правителство чрез Министерството на съобщенията и информационното общество (MCSI) контролира останалите 45,99%.В отделна сделка се очаква DT да продаде румънския си мобилен филиал Telekom Romania Mobile Communications на българския бизнесмен Спас Русев. За него се твърди, че е подкрепен от руски инвестиционни фондове.Telekom Romania Mobile Communications (преименуван от Cosmote Romania през септември 2014 г.) е собственост на OTE (70.00%), а останалата част се държи от Telekom Romania Communications.Ако подобна сделка наистина се случи, мажоритарният собственик на Виваком ще стане сериозен фактор в телекомуникациите на Балканите. В началото на май т. г. Спас Русев в партньорство с бизнесмена Елвин Гури придоби Telekom Albania за 50 млн. евро. Продавачът и там бе гръцката OTE Group, която е контролирана от германската Deutsche Telekom.Още тогава бе обявено, че Русев има намерение да навлезе на пазара и в други държави, от които Deutsche Telekom планира да се оттегли.", "date": "2019.09.02", "title": "В Букурещ пишат: Спас Русев с руски пари купува мобилен оператор в Румъния"}
{"url": "https://offnews.bg/zdrave/kardiolozi-posochiha-kak-da-snizhim-riska-ot-ranna-smart-sled-40-710467.html", "text": "Експерти от Европейското кардиологично дружество представиха резултатите от 6-годишно проучване с участието на близо половин милион души на възраст над 40 г., съобщава Medical Xpress.Аналзите сочат, че за пациентите със сърдечно-съдови заболявания физическото натоварване има повече ползи, отколкото за хората без подобни оплаквания.Проучването било извършено в две фокус групи. При пациентите от първата група (със сърдечни заболявания) било установено снижаване на риска от ранна смърт от сърдечно заболяване с 14%. При хората, които нямат подобни оплаквания, показателят е 7%.Оптимистичните резултати били постигнати с бързо ходене 30 минути, пет пъти седмично. Според учените то може да бъде заменено с планинско катерене 75 минути седмично.Хората, които са физически активни, имат пълноценен сън, по-активни са и като цяло се чувстват по-добре.Физическата активност е верен и икономичен начин да живеем по-дълго, смятат учените и предупреждават, че преди изберем някакъв вид физически занимания е добре да се посъветваме със специалист.", "date": "2019.09.02", "title": "Кардиолози посочиха как да снижим риска от ранна смърт след 40"}
{"url": "https://offnews.bg/politika/fandakova-kazva-dnes-iskam-nov-mandat-s-obnoven-ekip-710448.html", "text": "Столичният кмет Йорданка Фандъкова казва днес: Искам още един мандат. Тя ще обяви кандидатурата си по обяд по време на проверка на участък от третата линия на метрото на бул. „България” и бул. „Акад. Ив. Гешов”.  Фандъкова зае пост № 1 през 2009 г., когато довърши мандата на Бойко Борисов, след като той стана премиер. Преди това - от 2005 г. бе зам.-кмет по култура и образование. На парламентарните избори на 5 юли 2009 г. Йорданка Фандъкова е избрана за народен представител от ГЕРБ.[ Двайсетина дни по-късно е избрана за министър на образованието, младежта и науката. През септември 2009 г. ГЕРБ обявява кандидатурата на Фандъкова за освободения от лидера на партията Бойко Борисов пост на кмет на Столичната община. Печели изборите с 67% от подадените гласове. През октомври 2011 и 2015 г. Фандъкова отнова печели изборите за кмет на София. През октомври тя ще стане най-дълго управлявалият кмет на София в историята на града.Досега Фандъкова винаги е печелила битката за столицата на първи тур, за първи път обаче вотът ще бъде провеждан без Цветан Цветанов. Фандъкова вече обяви, че съставът на ГЕРБ в Столична община и в Столичният общински съвет ", "date": "2019.09.02", "title": "Фандъкова казва днес: Искам нов мандат с обновен екип"}
{"url": "https://offnews.bg/zdrave/lipsata-na-seks-sled-50-razboliava-uchenite-go-dokazaha-710472.html", "text": "Липсата на секс след 50 може да доведе до различни физиологични и психически заболявания, твърдят учени от Великобритания, цитирани от New Straits Times.Експертите са наблюдавали над 6000 мъже и жени на възраст 50+. В резултат на многобройни тестове и изследвания било установено, че проблемите, свързани с липсата на сексуален живот, засягат по-често мъжете.Рисковете при силния пол са свързани с възникване на онкологично заболяване, а при жените най-честите здравословни проблеми са артрит и захарен диабет.Сексът подмладява организма и възстановява нормалните функции на централната нервна система, твърдят учените.Според тях отсъствието на секс при мъжете води не само до ранна импотентност, но и до стрес и хормонален дисбаланс, който предизвиква ранно състаряване – оплешивяване, стареене на кожата, неправилен растеж и деформация на ноктите и др.Подобни са резултатите и при жените, при които по-чести са заболяванията на нервната система. Експертите са констатирали поява на раздразнителност и натрапчиви мисли. Другите възможни усложнения са възпалителни процеси и проблеми с менструалния цикъл.", "date": "2019.09.02", "title": "Липсата на секс след 50 разболява, учените го доказаха"}
{"url": "https://offnews.bg/analizi-i-komentari/kak-se-ubivat-praseta-s-izmama-710482.html", "text": "През юли и август в България по нареждане на Агенцията по храните бяха избити по различни оценки между 100 000 и 200 000 прасета и процесът продължава. Предлог за масовото умъртвяване на животните е борба с вируса на африканската чума по свинете (АЧС). На практика досега болестта едва ли е убила повече от 100 домашни прасета, но некомпетентността на Агенцията по храните и свръхреакцията на държавата са на път да погубят изцяло дребното свиневъдство в България.Доколко тези мерки са законни, е предмет на настоящата публикация. Действащото законодателство в ЕС и България са 4 нормативни документа:- Закон за ветеринарномедицинската дейност;- Наредба 102 от 2006г.;- Директива 60/2002 на ЕС за определяне на специфични разпоредби за борба с африканската чума по свинете;- Решение 433 от 2003 на ЕС относно Наръчника за диагностика на африканската чума по свинете.С най-голяма тежест в конкретния случай е Директива 60 и затова ще се позовавам на нея. Европейски разпоредби се основават на многогодишния опит на експертите в борбата с болестта. Спазването на предписанията е позволило на много държави успешно да блокират заразата. Естествено, мерките са съобразени с цялостното европейско законодателство и традиции. Аналогичната национална регулация е цитираната по-горе Наредба 102, с която по същество се въвеждат европейските разпоредби.Нека се върнем към практиката в България. Съгласно наличната информация, изпълнителната власт нарежда умъртвяване на свинете по поне два начина:1. Избиване на здрави и неконтактни* животни в 20-километрови „зони за убиване“ около индустриалните ферми – въпреки усилията си авторът не може да издири нито един нормативен документ, разрешаващ подобна практика. Не бяха открити и заповеди на упълномощена държавна институция. За да е законен този вид умъртвяване, трябва да са изпълнени най-малко следните условия:- европейското или националното законодателство за борба с чумата по свинете да позволява разделянето на свиневъдните ферми по форма на собственост или по някакъв друг критерий. Такова деление в цитираните по-горе документи няма;- българските закони да позволяват различно третиране на частната собственост според нейния размер. Разбираемо е, че подобно тълкуване е в разрез с Конституцията на Република България.Дори въвеждането на 20-километрова зона за убиване е много спорно. Според член 9 на Директива 60 има 10-километрови зони за карантина/наблюдение, които обаче се създават само около доказани огнища на АЧС, а в случая става въпрос за здрави животни.След като противоречи на националното и европейското законодателство, очевидно избиването на здрави животни, собственост на дребни частни стопани, с мотив предпазване на други животни, притежавани от едри частни стопани, е пряка форма на дискриминация.Тази мярка не е прилагана в другите страни. В Европа с най-голям и успешен опит в борбата с АЧС са Испания и Португалия. При тях отглеждането на свине е мащабен бизнес и щетите от многогодишната епидемия са огромни, но въпреки това държавата никога не си е позволила да дели собствениците на животни на дребни/едри или домашни/индустриални.В България масовото избиване на здрави неконтактни животни с мотив превенция на свинете на индустриалните собственици очевидно е незаконно и поражда подозрения в лобизъм от страна на индустриалците. В медиите то се представя като „доброволно“, но в същото време представители на изпълнителната власт заплашват кметовете и собствениците на прасета с административни репресии. На практика държавата изнудва дребните фермери да унищожават прасетата без никакви законни основания, обосноваващи тази мярка. При тази ситуация единственият вариант на собствениците е да търсят правата си в съда и да надяват, че авторите на тези безобразия ще понесат някога поне административна отговорност.2. Умъртвяване на здрави неконтактни животни в 3-километрови зони около инфектирани ферми.Тази мярка се въвежда посредством заповеди (за всяко конкретно огнище) на директора на Агенцията по храните, заедно със зонирането на 3- и 10- километрови зони и другите мерки за карантина. Нека видим какви са различията между европейското и националното законодателство и българската практика.В Директива 60 подробно е описано какво се прави при подозрение за наличие на огнище на АЧС (член 4), когато в конкретна ферма е потвърдено наличието на инфектирани животни (член 5 и 6), както и какво се предприема в защитната 3-километрова (член 10) и надзорната 10-километрова зона (член 11). Съгласно Директива 60 на умъртвяване подлежат само и единствено животните в засегнатия от болестта свиневъден обект/ферма, което е точно обратното на българската практика, където се избиват всички здрави животни в 3-километрова защитна зона. Това е фундаментално различие между законодателството и практиката в България.У нас Агенцията по храните си позволява да избива здрави животни и да посяга на закрепено с Конституцията право на частна собственост. При това въпреки очевидното нарушаване на Директива 60 и Наредба 102, от страна на контролния орган официално не са изтъкнали никакви разумни доводи за драстичното разминаване между закона и приложението.Избиването на здрави животни се представя в общественото пространство като панацея, извънредна мярка за спиране на болестта. При това много удобно се спестяват засегнатите по-горе подробности относно законността и целесъобразността на тази мярка. Отвратителен елемент е дискриминирането на собствениците на прасета по критерии лични/индустриални ферми, или регистрирани (ще получат обезщетения) и нерегистрирани. Тази политика разделя и настройва стопаните едни срещу други и руши авторитета на местните власти, които въпреки нежеланието, заплашвани от санкции, са заставени да действат против своите съселяни.Не на последно място е сринато доверието в Агенцията по храните и в практикуващите ветеринарни лекари. Вие бихте ли искали да наемате ветеринар, който вместо да лекува животните ви, ги убива, а като екстра е длъжен и да доносничи?На фона на шантажа върху собствениците на свине никой не предприема реални мерки за правилна диагностика, епидемиологично проучване и борба с болестта. Явно изпълнителната власт разчита, че като избият животните, заразата ще изчезне сама.Какво трябва да се направи ще бъде предмет на следваща публикация.", "date": "2019.09.02", "title": "Как се убиват прасета с измама"}
{"url": "https://offnews.bg/obshtestvo/sv-mamant-pochinal-v-peshtera-tam-stavali-mnogo-chudesa-710432.html", "text": "Църквата почита днес Св. мчк Мамант, Преп. Йоан постник, патриарх Константинополски и Св. 3628 мчци в Никомидия. Св. Мамант бил син на християни, наказани заради вярата си. Момчето им било отгледано от вдовицата Амия, която го посветила в учението Христово. При гонението срещу християните император Аврелиан поискал Мамант да се отрече от Бога, но той отказал.Разярен от непокорството му, императорът му наложил тежки изпитания, но Мамант винаги оцелявал.Мъченическият живот му завършил през 275 г. в пещера, където ставали много чудеса.", "date": "2019.09.02", "title": "Св. Мамант починал в пещера, там ставали много чудеса"}
{"url": "https://offnews.bg/obshtestvo/spirat-dvizhenieto-kam-sofia-prez-tunela-vitinia-tazi-nosht-710457.html", "text": "Движението през тунел \"Витиня\" на магистрала \"Хемус\" ще бъде спряно в посока София тази нощ от 20 до 6 часа, съобщи АПИ. Спирането на трафика през нощта е за ремонт на вентилационните и противопожарните системи. Трафикът за столицата ще преминава по обходен маршрут по път I-1 Ботевград – София. Отбиването ще е при 35-ти км, а връщането на магистралата ще става при 30-ти км при пътнa връзка „Витинска река“.Движението в посока Варна в тунел „Витиня“ ще се осъществява в една лента. Агенция „Пътна инфраструктура“ апелира шофьорите да карат със съобразена скорост и да спазват пътните знаци. ", "date": "2019.09.02", "title": "Спират движението към София през тунела Витиня тази нощ"}
{"url": "https://offnews.bg/112/spetcaktcia-v-sofia-politcia-i-zhandarmeria-v-kv-hristo-botev-710459.html", "text": "Мащабна полицейска операция се провежда в столицата. Жандармерия и полиция нахлуха рано тази сутрин в кв. \"Христо Ботев\", съобщи Нова тв. От МВР потвърдиха за провежданата акция, но не уточняват каква е целта й. Десетки полицейски служители претърсват адреси в квартала. По първоначална информация е разбита група, занимаваща се с лихварство и силови действия.Петима души са задържани, продължават обиските на различни адреси, съобщи БНР", "date": "2019.09.02", "title": "Спецакция в София, полиция и жандармерия в кв. 'Христо Ботев'"}
{"url": "https://offnews.bg/obshtestvo/slantce-dnes-malko-dazhd-na-horizonta-v-sriada-710426.html", "text": "Слънчево и горещо ще е времето днес, след обяд обаче над Западна България ще се появят облаци. Максималните температури ще са между 30 и 35 градуса, според прогнозата на НИМХ. Край морето ще е приятно топло - до 29 градуса на брега, и до 26 сред вълните от два-три бала. Над планините ще бъде предимно слънчево, след обяд над масивите в Западна България с временни увеличения на облачността. Ще духа слаб до умерен североизточен вятър. Максималната температура на височина 1200 метра ще е около 24 градуса, на 2000 метра - около 16 градуса.Утре времето ще се задържи слънчево, без съществена промяна. В сряда обаче в източните части от страната е възможно да превали краткотраен дъжд. Ще има и вятър, а максималните температури ще паднат с градус - два, обещават синоптиците. ", "date": "2019.09.02", "title": "Слънце днес, малко дъжд на хоризонта в сряда"}
{"url": "https://offnews.bg/sviat/evakuirat-florida-zaradi-dorian-uraganat-potroshi-bahamskite-ostrovi-710458.html", "text": "Ураганът Дориан достигна пета категория. Със скорост на вятъра от 280 километра в час стихията връхлетя Бахамските острови. Отнесени са покриви на къщи, съборени са електрически стълбове и са преобърнати автомобили. В някои части на архипелага има сериозни наводнения.Губернаторът на Флорида обяви евакуация от повечето крайбрежни райони. За да се улесни евакуирането на хората е спряно събирането на пътни такси по някои от държавните главни пътищаОчаква се Дориан да стане най-мощният ураган от десетилетия. Флорида, Джорджия, Южна и Северна Каролина въведоха авариен режим, а в Джорджия и Южна Каролина беше обявена евакуация, която ще засегне общо 1,4 милиона души.", "date": "2019.09.02", "title": "Евакуират Флорида заради Дориан, ураганът потроши Бахамските острови"}
{"url": "https://offnews.bg/politika/gerb-se-registrira-parvi-za-vota-vnese-9999-podpisa-710462.html", "text": "ГЕРБ се регистрира тази сутрин в ЦИК за местните избори на 27 октомври и така стана първата политическа формация, заявила се официално като участник във вота.Партията е събрала 40 000 подписа, като от тях е внесла 9999.Подписите внесоха зам.-председателят на ГЕРБ и кмет на Бургас Димитър Николов, административният секретар и областен координатор на ГЕРБ-София Цветомир Паунов, Живко Димитров от Изпълнителната комисия, Живко Тодоров - кмет на Стара Загора и членове на младежката организация.„Желаем на всички кандидати за местна власт от структурите на партия ГЕРБ успех на предстоящия вот, за което не се и съмняваме”, заяви Димитър Николов.Веднага след партията на Борисов за вота се регистрира и дясното обединение \"Демократична България\".", "date": "2019.09.02", "title": "ГЕРБ се регистрира първи за вота, внесе 9999 подписа"}
{"url": "https://offnews.bg/politika/zapochva-registratciata-na-kandidatite-za-mestnite-izbori-710400.html", "text": "Днес започва регистрацията на партиите и коалициите за участие в изборите за общински съветници и кметове, съгласно решение на Централната избирателна комисия. ГЕРБ ще се регистрира първа, от седмица младежи от партията дават денонощни дежурства пред ЦИК.30 минути след началото на регистрацията Демократична България ще внесе подписка и документи за национална регистрация за вота на 27 октомври, съобщиха от ДБ.Документите се подават в сградата на Народното събрание на пл. \"Княз Александър І“ №1 от 9 до 17 ч.Последният ден за регистрация е 11 септември, 17 ч.Крайният срок за подаване на документи за промени в състава на коалиция е 17 ч. на 21 септември 2019 г.", "date": "2019.09.02", "title": "Започва регистрацията на кандидатите за местните избори"}
{"url": "https://offnews.bg/futbol/levski-prikliuchi-s-liatnata-selektcia-710466.html", "text": "Лятната селекция в Левски е приключила, обявиха от спортно-техническия щаб след равенството на 26-кратните шампиони с ЦСКА (2:2) в дербито на Ефбет Лига вчера.\"Няма да има нови. Това ще са хората, с които трябва да работим и да ставаме по-добри\", отсякоха от \"Герена\". Желанието на Петър Хубчев бе тимът да бъде подсилен поне с още един защитник - в дербито се видя, че тимът изпитва трудности в тази зона.Това обаче няма да се случи. От „Герена\" имаха интерес към 27-годишния израелски ляв бек Талеб Taуата, който разтрогна с Айнтрахт Франкфурт. Те обаче не могат да изпълнят финансовите му претенции, а този футболист може да отиде в Лудогорец.\"Сините\" следяха и Камен Хаджиев от унгарския Академия Пушкаш, но няма как да го вземат без трансферна сума. Завъртя се и името на латвийския национал Виталис Максименко, но явно Левски не смята да вади пари, за да го купи от словенския Олимпия Любляна.", "date": "2019.09.02", "title": "Левски приключи с лятната селекция"}
{"url": "https://offnews.bg/obshtestvo/mazh-varza-kucheto-si-za-kolata-i-go-vlachi-po-patia-710460.html", "text": "Мъж от варненското село Горни Чифлик беше заснет как тегли куче зад колата си. Минувачи спират колата, разпитват шофьора за постъпката му и освобождават кучето.След като кучето е пуснато, намерило пътя към дома си и се върнало, разказа бТВ. Жеко Димов обяснява, че планирал да остави кучето като пазач на оранжерия в края на селото, не искал да го нарани. Казва, че прибрал кучето Боби като бебе и оттогава се грижел за него.Сега му било жал за животното и се разкайва за постъпката си.Природозащитници искат да настанят Боби в приют. Жеко заяви, че няма да даде кучето.От варненската дирекция на МВР извършват проверка, случаят ще бъде предаден на прокуратурата. ", "date": "2019.09.02", "title": "Мъж върза кучето си за колата и го влачи по пътя"}
{"url": "https://offnews.bg/zdrave/prof-gencho-nachev-niama-realna-otcenka-na-meditcinskite-uslugi-710461.html", "text": "„Няма реална оценка на медицинските услуги. Ако има реална такава, следва втория капан – въз основа на тази реална оценка и колко е ползвано – да кажем колко са парите. Вече има изкривена статистика на заболеваемостта на населението, защото се водят за болни, но реално не са ползвали услуги\", заяви проф. Начев в сутрешния блок на Нова телевизия. Той коментира резултатите от проверката на прокуратурата, при която бяха констатирани 4537 нарушения в болници в страната, а глобите са над 700 хил. лв.Директорът на УМБАЛ „Света Екатерина” коментира, че над 50% от парите, които се дават за здравеопазване в България, излизат от джоба на пациентите и голяма част от тях не са регламентирани.\"Резултатът от проверките е малката част от айсберга, която се вижда на повърхността\", смята проф. Начев.Той препоръча прокуратурата да провери плащанията от страна на болници за привличане на пациенти, което също не е регламентирано и е противозаконно, както и документите за невярно съдържание, каквото е отчитането на болниците към Касата на пациенти, на които не е извършена услуга.Според проф. Начев, ако има електронна здравна карта, измамите с плащанията ще намалеят драстично.", "date": "2019.09.02", "title": "Проф. Генчо Начев: Няма реална оценка на медицинските услуги"}
{"url": "https://offnews.bg/sviat/kursist-prizemi-samolet-na-parvia-si-urok-sled-kato-instruktorat-prip-710470.html", "text": "Пилот курсист приземи успешно самолет по време на първия си учебен час, след като инструкторът припаднал на борда.За инцидента, станал в Австралия, съобщи Би Би Си.Курсистът Макс Силвестър се свързал с контролната кула и алармирал, че ще се наложи сам да приземи самолета \"Чесна\". Следвайки инструкциите, той кацнал успешно и бил похвален за хладнокръвието и адекватната си реакция. Впечатлени от него, по-късно от кулата публикували публично записа от разговора.Силвестър кръжал около половин час около летище Джандакот в Пърт, упражнявайки захода. Самолетът бил приземен без никакви поражения.Инструкторът бил откаран в болница и е в стабилно състояние.", "date": "2019.09.02", "title": "Курсист приземи самолет на първия си урок, след като инструкторът припадна"}
{"url": "https://offnews.bg/futbol/valeri-bozhinov-ostava-v-botev-vratca-710486.html", "text": "Трансферът на Валери Божинов в Турция няма да се осъществи. Това призна самият футболист в интервю за Sportal.bg. Това означава, че той ще продължи да защитава цветовете на Ботев Враца.Бившият национал засегна и темата с вратарския пост в Левски, а и в националния отбор като визираше ситуацията с Николай Михайлов.\"Не е нормално национален вратар да не пази. Петър Хубчев го викаше в националния отбор, а сега не залага на него в Левски.Не съм сигурен, но според мен това е някакво лично отношение.Не е нормално да играят толкова малко българи в двата отбора - Левски и ЦСКА.Звезда влeзe в Шампионската лига със 7-8 сърби в състава, Динамо (Загреб) продава хърватски футболисти за милиони, а при нас се купуват и продават само чужденци\", допълни Божинов, който за финал похвали настоящият селекционер Красимир Балъков за решението да викне Николай Бодуров, който е изпаднал в немилост в клуба си ЦСКА.", "date": "2019.09.02", "title": "Валери Божинов остава в Ботев Враца"}
{"url": "https://offnews.bg/politika/politcaj-shte-e-kandidatat-na-gerb-za-kmet-na-pleven-710480.html", "text": "Мирослав Петров е кандидатът на ГЕРБ за кмет на Плевен. Това реши Изпълнителната комисия на партията.Към момента Петров е областен управител на Плевен. Той е бакалавър по „Контратероризъм“ от Военната академия във Велико Търново и магистър по „Социален мениджмънт” от Стопанската академията „Димитър Ценов“ в Свищов.През 2005 и 2006 година Мирослав Петров успешно завършва обучения на ФБР /ИЛЕА/, съответно в Унгария и САЩ. Има дългогодишен опит на всички нива в системата на МВР като през февруари 2013 г. е назначен за директор на ОД на МВР – Плевен.В момента кмет на Плевен е юристът Георг Спартански, който бе издигнат от Реформаторския блок.", "date": "2019.09.02", "title": "Полицай ще е кандидатът на ГЕРБ за кмет на Плевен"}
{"url": "https://offnews.bg/tenis/grigor-dimitrov-vsichko-e-rezultat-ot-rabotata-mi-v-poslednite-sedmit-710468.html", "text": "Най-добрият ни тенисист Григор Димитров сподели, че е щастлив, че вече не чувства болки в рамото, което доста време го притесняваше. Българинът се класира за първи път в кариерата си за 1/4-финалите на турнира от Големия шлем US Open след отлична победа над Алекс де Минор.На пресконференцията след двубоя той не скри щастието си от този факт и сподели емоциите си, както и очакванията си за предстоящата среща с швейцарската легенда Роджър Федерер.\"\", сподели Димитров.Относно предстоящи сблъсък с Роджър Федерер първата ни ракета коментира, че получава страхотна възможност да играе пред пълните трибуни на най-големия корт и макар да няма как да е фаворит, той е доволен от тази възможност.\"\", завърши българинът.", "date": "2019.09.02", "title": "Григор Димитров: Всичко е резултат от работата ми в последните седмици"}
{"url": "https://offnews.bg/zdrave/gledaneto-na-kultovi-futbolni-machove-pomaga-pri-dementcia-710484.html", "text": "Гледането на спортни предавания, които са предизвиквали някога ярки емоции, влияе положително върху когнитивните способности на пациентите с деменция. Както се оказва, спортът е толкова важен за повечето хора, че е способен да предизвика спомени дори тогава, когато са започнали да губят паметта си, съобщава Гардиън. Изследването е било представено на научен семинар за деменцията, проведен във Великобритания от фондация Tottenham Hotspur.Деменцията все още е загадка за лекарите и учените – механизмът на възникването й продължава да се изследва. Все пак в последните години бяха открити редица фактори, които са в състояние да снижат риска от това заболяване.За страдащите от деменция е много важно да поддържат мозъка си в тонус, твърдят лекарите. От тази гледна точка особено ефективно се оказва гледането на хитови мачове в компанията на близките им хора.Спортното събитие трябва да е ярко – независимо дали става дума за футбол, хокей или друг групов спорт. Важно е мачът да е бил много известен и страдащият от деменция да го е гледал по-рано – на живо или по телевизията.При възрастните, страдащи от деменция, повторното гледане на записи от такива срещи може да провокира спомени от миналото. В резултат те са в състояние да общуват с другите на тази тема, а това поддържа активността на мозъка им. Под въздействието на спортното събитие се събуждат емоциите, които човек е изпитал преди много години.Учените подчертават важността на стимулирането на емоционалната памет за формиране на близки отношения с околните. Обикновено човекът с деменция изглежда безучастен към всичко, което се случва около него.Гледайки запис на спортното събитие и следейки случващото се на терена, възрастният с деменция изпитва същите чувства като хората, които са до него в момента, а това формира нови връзки с околните.Пациенти, които не са били в състояние да си спомнят какво са правили вчера, внезапно си припомнят знаменития мач, на който са ги водили някога родителите им.Създава се верига от спомени, а това е здравословно не само за самите болни, но и за членовете на семейството им, за които това е възможност да възстановят донякъде връзката с близкия си.", "date": "2019.09.02", "title": "Гледането на култови футболни мачове помага при деменция"}
{"url": "https://offnews.bg/zdrave/svetilo-v-detskata-ortopedia-gostuva-u-nas-710465.html", "text": "От днес до 4 септември у нас гостува австрийският професор по детска ортопедия Рейнхард Граф, който ще проведе курс по ехография на тазобедрена става при новороденото.Проф. Граф е създател на метода за ранна диагностика на вродени луксации на тазобедрената става, за което получава множество международни награди и световно признание. Методът му помага на хиляди деца, предотвратявайки доживотна инвалидизация.Честотата на вроденото изкълчване на тазобедрената според специалистите у нас, е средно 14 на 1000 новородени. Състоянието се среща по-често при момичета, отколкото на момчета.Оперативното лечение е крайна стъпка в лечението на тазобедрената луксация. В много от случаите тя би могла да се избегне, ако до третия месец след раждането бебето бъде прегледано за евентуална вродена луксация и лекувано консервативно.Съвременната медицина позволява ултразвуковия скрининг да бъде провеждан както от ортопеди, така и от рентгенолози, неонатолози, педиатри и това значително подобрява прогнозата на ранно диагностицираните деца.Визитата на австрийския професор е резултат от сътрудничеството му с доц. Атанас Кацаров. В курса ще участват над 40 лекари от България и чужбина.", "date": "2019.09.02", "title": "Светило в детската ортопедия гостува у нас"}
{"url": "https://offnews.bg/futbol/penata-taka-ne-stava-triabvat-estestveni-futbolisti-710456.html", "text": "Легендарният треньор Димитър Пенев сподели експертното си мнение след равенството 2:2 между ЦСКА и Левски в дербито от осмия кръг на първенството.Според Пената, който в момента е почетен президент на червените и консултант на треньорския щаб, мачът е бил зрелищен и не трябва да има недоволни.\"Левски поведе заради наши грешки. Те имаха предимство през първото полувреме, тъй като допускахме неточности.Ако имахме тези шансове ние, щяхме да им вкараме пет-шест гола. Това бе един мач, който бе зрелище за всички.Някои от играчите обаче не дават стимул за игра. Няма как да има успехи така, а трябва да се работи и да има естествени футболисти\", коментира Димитър Пенев.", "date": "2019.09.02", "title": "Пената: Така не става, трябват естествени футболисти"}
{"url": "https://offnews.bg/tenis/nole-se-kontuzi-i-otpadna-ot-us-open-710463.html", "text": "Шампионът от миналата година на турнира от Големия шлем US Open Новак Джокович получи контузия и се отказа в третия сет на срещата от 1/4-финалите на надпреварата срещу Стан Вавринка.При резултат 6:4, 7:5, 2:1 сърбинът поиска медицинска помощ заради болки в рамото, но малко след това прецени, че няма смисъл да продължава, изоставайки с два сета и пробив в третия.Това разгневи темпераментните привърженици на тениса в Ню Йорк и те изпратиха сърбина с бурни освирквания от трибуните. Известно е, че рамото дава сериозни проблеми на Ноле още от началото на турнира и се налагаше в мачовете той да ползва услугите на физиотерапевт, но в крайна сметка до момента успяваше някак си да се справи.\"През последните седмици болката бе постоянна част от ежедневието ми. В някои дни ме болеше повече, в други - по-малко, но днес бе от онези дни, в които чувствах, че не мога да направя и един удар\", каза след срещата Джокович.Вавринка от своя страна ще срещне в 1/4-финалната фаза руснака Данил Медведев, който от своя страна успя да се справи с приятната изненада от турнира Доминик Кьопфер след 3:6, 6:3, 6:2, 7:6(2).Интересното е, че и при тази среща имаше конфронтации между играч и публика, след като за втори пореден мач феновете изразиха ясно недоволството си от поведението на корта на руснака.Медведев, който се класира за първия си четвъртфинал в турнир от Големия шлем, бе освиркван през цялото време от тълпата, но след двубоя заяви, че точно тези хули му дават нужната енергия, за да печели.", "date": "2019.09.02", "title": "Ноле се контузи и отпадна от US Open"}
{"url": "https://offnews.bg/politika/voenna-politcia-i-kpkonpi-shte-razsledvat-za-koruptcia-rakovodstvata-n-710464.html", "text": "Служба \"Военна полиция\" и овакантената от новия ни консул във Валенсия Пламен Георгиев Антикорупционна комисия ще разследват заедно за корупция сред елита ни в отбраната - висшия команден състав на армията и висшите публични длъжности в Министерство на отбраната (каквито заемат министърът и заместниците му).Комисията (КПКОНПИ) ще има право на достъп и до полицейския регистър на служба \"Военна полиция\", който съдържа пълните лични данни за всички регистрирани, както и да водените досъдебни производства срещу тях, за вида на престъплението, категорията (военнослужещ, цивилен служител, лице извън структурите на МО), местослужене/месторабота и др.Новите правомощия на КПКОНПИ са разписани в проект на инструкция за взаимодействие между Комисията за противодействие на корупцията и отнемане на незаконно придобитото имущество и служба \"Военна полиция\" към министъра на отбраната за изпълнение на дейностите по глава девета от органите по чл. 16, ал. 2 от Закона за противодействие на корупцията и за отнемане на незаконно придобитото имущество.Проектът бе публикуван за обществено обсъждане в петък. Той ще бъде гласуван от Министерския съвет след месец, а от обнародването му в Държавен вестник ще влезе в сила.Двете служби ще обменят информация, ще провеждат координирани мероприятия; ще съставят съвместни планове за действие и ще си оказват техническа помощ. Искането за това може да е както писмено, така и устно - ако е направено в условия на \"неотложност\". В този случай ще се документира впоследствие, пише в проекта.По искане на КПКОНПИ „Военна полиция” може да оказва помощ на Комисията за: оперативно-издирвателни мероприятия по предотвратяване, пресичане и разкриване на корупционни престъпления с участието на лица, заемащи висши публични длъжности; установявяване местонахождението на лица и вещи, по отношение на които СВП осъществява законовите си функции.По искане на „Военна полиция” КПКОНПИ могат да оказват помощ при: разкриване на престъпления от общ характер в МО, Българската армия и структурите на подчинение на министъра на отбраната; провеждане на оперативно-издирвателна действия на органите на СВП по отношение на лицата, по които службата осъществява законовите си функции; проверки по заявителски материали и военни досъдебни производства, за които е необходима експертна помощ от органи на КПКОНПИ.Справките в полицейския регистър могат да се извършват чрез писмени искания, а при техническа възможност ще се дава директно на хора от КПКОНПИ. Обменът на данни може да е и чрез свързани комуникационни и информационни системи.КПКОНПИ и СВП ще си оказват взаимна помощ и обменят информация при подбора и \"изучаването\" на кандидати за работа, уточнява документът.", "date": "2019.09.02", "title": "Военна полиция и КПКОНПИ ще разследват за корупция ръководствата на армията и МО"}
{"url": "https://offnews.bg/drugi/sportnite-talanti-na-evrofutbol-vasiliki-kadoglu-i-georgi-tcurev-fin-710488.html", "text": "Спортните таланти на „Еврофутбол“ – Василики Кадоглу и Георги Цурев триумфираха на плувния маратон в Дордрехт, който се състоя на 31.08.2019 г. като част от кампания за набиране на средства за борбата срещу рака.Двамата финишираха ръка за ръка по 2,5–километровото разстояние в холандския град като го преодоляха за 34 минути. Общата събрана сума от маратона е 193 053 евро.Преди старта българските плувци се срещнаха с кмета на града - Вутер Колф и с олимпийския шампион от Пекин 2008 на 10 км в открити води - Мартен ван дер Вайден, който през 2019 г. изплува 163 километра без да спира, като част от същата инициатива за борба срещу рака.Друг Спортен талант на „Еврофутбол“ Гергана Топалова е държавна вицешампионка по тенис на приключилото в неделя първенство на кортовете на „Левски“. За съжаление, контузия й попречи да покаже истинските си възможности на финала.Ден преди това Гергана и партньорката й Петя Аршинкова станаха шампионки на двойки жени. Следващите й участия са два турнира от категория 25 000 в Трест, Италия и в Санкт Пьолтен, Австрия.Спортния талант на публиката – Александър Сръндев спечели първо място с отбора на НСА на университетски игри, които се състояха от 23-ти до 29-ти август в Албена. „Еврофутбол“ пожелава успех на всички Спортни таланти.", "date": "2019.09.02", "title": "Спортните таланти на \"Еврофутбол\" Василики Кадоглу и Георги Цурев финишират ръка за ръка"}
{"url": "https://offnews.bg/offtopic/pokazhi-na-tia-hora-ot-rosatom-kak-aetc-kozloduj-vazpia-s-estr-710490.html", "text": "Статията на Полина Паунова е публикувана от \"Докосва слънчевият лъч вечната река,изгрява чиста светлина.Пееща вода, която все звучи,разказва за хора и съдби.\"Думите са част от текста на песента \"Усмивка за теб\", чийто автор е бившият китарист на група Б.Т.Р. Кирил Божков. Това обаче не е поредната българска песен, която ще чувате в ефир - това е песента към рекламен клип на АЕЦ \"Козлодуй\". Премиерата е планирана за 4 септември, когато се навършват 45 години от официалното откриване на атомната електроцентрала.Какво рекламира тази реклама?Видеото е с продължителност 5 минути и кадрите показват сцени в и около АЕЦ \"Козлодуй\". Изпълнението на песента е поверено на служителите на централата. \"Усмивка за теб, усмивка за мен\", пеят изпълнителният директор Наско Михов и неговият заместник, Александър Николов.\"Може малко набързо да спим,защото тук невидимо бдим,преминават нощи и дни,но ела, разбери!,\"продължава песента, изпълнена още от директорите на дирекции \"Безопасност и качество\", \"Развитие и модернизация\", \"Икономика и финанси\", \"Качество\", \"Сигурност\", \"Инвестиции\" и т.н. Наред с тях участие вземат и деца, които тичат към входа на централата и оформят българския флаг с помощта на платнища в бяло, зелено и червено. Със съчетание във видеото участва и балетен състав \"Ириси\" към Дома на енергетика, както и вокална група \"Робинзон\".Част от действието в клипа се развива в командните зали на АЕЦ \"Козлодуй\", където служители на централата танцуват в такт с музиката.Колко публични средства са похарчени?По неофициална информация изработването на видеото е струвало над 30 000 лева. АЕЦ \"Козлодуй\" е държавна компания и затова потърсихме отговор на въпроса кое налага харченето на публични (дори и да са на държавно търговско дружество) средства за тази цел.Получихме два отказа. \"Нямам представа за точната цена, но е възможно да се стигне до подобна стойност, когато се калкулира целият процес\", каза авторът на текста и музиката Кирил Божков.Не получихме и отговор на въпроса защо българската АЕЦ има нужда да популяризира дейнотта си, след като крайните потребители не могат да си купят директно нейната продукция.\"Да покажем на \"Росатом\"От пресцентъра на централата обясниха пред Свободна Европа, че клипът и песента са подготвени \"във връзка с отправена към АЕЦ “Козлодуй” покана за участие в международен проект “Песни на атомните градове\".Проектът се реализира в рамките на програмата \"Територия на културата\" на руския ядрен монополист \"Росатом\". Според страницата на проекта той обединява \"стотици талантливи хора от различни професии, живеещи и работещи в \"закритите градове\", в които са разположени атомни електроцентрали и други предприятия на атомния отрасъл в различни кътчета на страната от Централна Русия до Източен Сибир\". Всички участници са от Русия.\"Като гледах какво са направили \"Росатом\" и ми се прииска да покажем, че и ние можем да правим забавни неща\", каза пред Свободна Европа авторът на песента Кирил Божков. Той изтъкна, че производственият процес е бил \"много приятен\" и е продължил четири месеца.\"Първо трябваше да се напишат текст и музика, после да подберем тези от централата, които могат да пеят. Снимките продължиха две седмици, иначе се изгради и студио\", разказа Кирил Божков. Той изтъкна, че е щастлив, че е участвал в проекта, защото се е срещнал със \"забавни и интересни хора, които са много интелигентни\" и е видял \"коло е сложно да се работи в АЕЦ Козлодуй\".Традицията \"енергийна естрада\"Възпяването на държавната енергетика може да е нов жанр у нас, но в Русия той е познат отдавна, преди още \"Росатом\" да го въведе под формата на \"проект\".Преди 10 години, по време на газовата криза енерийният гигант \"Газпром\" произведе четири песни, възпяващи ценността на природния газ. Особено впечатление тогава направи личното творчество на Владимир Тумаев, шеф на една от дъщерните компании на \"Газпром\", който през 2009 година написа, а впоследствие и записа песен със следния текст: \"Тревожен ден, тревожен час, / Трибуните гъмжат с пророци и месии, / А ние, приятелю, помпаме газ / В тръба, обединяваща Русия.\"", "date": "2019.09.02", "title": "Покажи на тия хора... от 'Росатом'. Как АЕЦ 'Козлодуй' възпя с естрада мирния атом"}
{"url": "https://offnews.bg/tehnologii/po-sluchaj-10-ia-si-rozhden-den-vivacom-podariava-avtomobil-710500.html", "text": "Тази година VIVACOM празнува своята 10-годишнина и по случая подарява Toyota Rav4, модел 2019.От 1 до 30-и септември всеки човек над 18 години, който посети магазин на VIVACOM и се регистрира в специалната томбола, има шанс да спечели. Вече десетилетие компанията предоставя услуги за нуждите на цялото семейство и осигурява възможност на хората да споделят емоции с най-близките си. Именно за това на рождения си ден избра да подари автомобил, който да отведе победителя към нови приключения. Регистрирането за томболата става чрез попълване на електронна форма за участие на специално обособените за това места във всички магазини на компанията. Участието в томболата не е обвързано с покупка. Имената на късметлията, който спечели Toyota Rav4, ще бъдат обявени след 17 октомври на сайта www.vivacom.bg.Пълните правила на томболата може да видите тук: ", "date": "2019.09.02", "title": "По случай 10-ия си рожден ден VIVACOM подарява автомобил"}
