{"url": "https://offnews.bg/bojni/posledniat-bil-velikia-mejuedar-balgarinat-serafim-todorov-video-663820.html", "text": "Разправата на Флойд Мейуедър над Конър Макгрегър за пореден път повдигна въпроса наистина ли американецът е чак толкова силен, че никой не може да го победи.Засега 40-годишният боксьор твърди, че това е краят и че повече няма да се качва на ринга след феноменалната статистика от 50 победи и 0 загуби.И все пак има един човек, на когото Мейуедър има да си връща. Това е българският боксьор Серафим Тодоров. Именно техничарят от Пещера е последният, от когото американецът яде здрав тупаник на олимпиадата в Атланта през далечната 1996 г. (вижте видеото в галерията).Въпреки изключителната си победа обаче Сарафа изобщо не успя да капитализира славата и в момента живее доста скромно. Боксьорът разчувства аржентинците с разказ за тежкия си живот. Пред местното издание \"Оле\" легендата, разкрива, че преживява с пенсия от 435 долара или 720 лева, която е крайно недостатъчна за живот. Медията веднага прави паралел с 350-те милиона долара, които Флойд Мейуедър спечели само от мача с Макгрегър в Лас Вегас, а според сметките за цялата си кариера е придобил близо 1 милиард.", "date": "2017.08.28", "title": "Последният, бил великия Мейуедър: българинът Серафим Тодоров (видео)"}
{"url": "https://offnews.bg/112/borisov-tcariat-i-iunker-sa-zariazvali-izgorelite-kraj-sopot-lozia-663838.html", "text": "Двама премиери - Бойко Борисов и Симеон Сакскобургготски са зарязвали изгорелите край Сопот лозя. На тях е идвал и председателят на Европейската комисия Жан-Клод Юнкер по времето, когато беше премиер на Люксмебург, а с него е бил зам.-финансовият му министър, разказват хора от Сопот.По думите им стотици хора от Сопот, Анево и Московец са излезли и с подръчни средства се борят срещу пожара, чийто фронт вече е около 3 километра и наближава къщите на село Московец.Много от хората изнасят покъщината си и започват да се евакуират.Пожарът избухна днес след контролирано взривяване на боеприпаси на полигона на ВМЗ-Сопот.Хората непрекъснато правят аналогии с взрива в складовете в близкото село Иганово на 21 март 2015 г., около който останаха редица въпросителни.", "date": "2017.08.28", "title": "Борисов, Царят и Юнкер са зарязвали изгорелите край Сопот лозя"}
{"url": "https://offnews.bg/112/stotitci-izliazoha-za-da-pomognat-v-gaseneto-na-pozhara-kraj-vmz-sopo-663839.html", "text": "Стотици души, по-голямата част от тях жители на село Московец, излязоха, за да помогнат в гасенето на пожара, който се разрази на полигона на ВМЗ-Сопот. Изкарана е много техника - трактори и камиони, която да помогне в борбата с огнената стихия. Копаят се трашеи, за да не достигне огъня до къщите в селото. В същото време стана ясно, че огънят е унищожил 1400 дка тревни площи и лозя. Село Московец не е единственото, застрашено от огъня. Вятъра, който в последните минути е обърнал посоката си, застрашава да разгърне огнището към село Иганово. Да припомним, че през март 2015 г. там се взривиха и изгоряха бомбените складове на ВМЗ-Сопот. Огънят е в близост и до село Анево.По-рано днес огънят тръгна от полигона на оръжейния завод ВМЗ-Сопот (Вазовските машиностроителни заводи). Пламъците са се разгорели с невиждана сила. Те са прехвърлили жп линията и Подбалканския път София-Бургас, който към момента е затворен.Засегнати са над 300 декара лозя на френската фирма \"Мерсие\" и в момента пълзи към другите лозови масиви и към къщите на село Московец.Горят сухи треви, лозов масив, засегнат е и фургон.До бедствието се е стигнало след контролирани взривове на полигона на ВМЗ. Военните първи са се опитали да гасят огъня, но той е продължил да се разраства.", "date": "2017.08.28", "title": "Стотици излязоха, за да помогнат в гасенето на пожара край ВМЗ-Сопот"}
{"url": "https://offnews.bg/ot-vas/zashto-turskite-aviolinii-mi-ostaviha-kufarite-v-istanbul-663837.html", "text": "Върнах се в България с полет от Осака през Токио и Истанбул до София. От самолета на летище Ататюрк дори ги видях на камиончето - бяха опаковани в Япония със син найлон и няма как да ги сбъркам, но каква беше изненадата ми когато те не излязоха на лентата за багаж в София, разказва в сигнал до OFFNews читателката ни Галя П.Жената е крайно ядосана, тъй като само ден след пристигането си у нас трябва да лети за друга европейска дестинация, а всичките ѝ вещи са в чекираните куфари.Полетът от Истанбул за София е бил пълен, а с него е пътувал и женски спортен отбор, който е пристигнал у нас с голямо количество багаж. Затова потърпевшата пътничка предполага, че именно кутиите с тяхната екипировка са довели до свръхбагаж и претоварване на самолета, заради което е трябвало част от него да остане в турския град.Според нея в случая става дума за безобразие, а от авиокомпанията не е последвало никакво извинение.", "date": "2017.08.28", "title": "Защо Турските авиолинии ми оставиха куфарите в Истанбул?"}
{"url": "https://offnews.bg/futbol/vitosha-ne-stigna-do-chudo-sreshtu-vereia-663840.html", "text": "Новакът в Първа лига Витоша не успя да стигне до първа домакинска победа в елита на собствения си стадион в софийското село Бистрица.Воденият от треньора Костадин Ангелов - Лаптопа тим отстъпи с 0:3 пред Верея Стара Загора в последен мач от кръга в Първа лига.Първото полувреме предложи приятен футбол сред прохладната гора в село Бистрица. Гостите от Стара Загора бяха по-активни в предни позиции и логично поведоха в резултата.Това се случи в 33-ата минута, когато Мехди Фенуш намери мрежата на Християн Василев - 1:0 за \"сините\".Няколко минути след гола на Фенуш пропуск направи Венцислав Бенгюзов. Опитният футболист обаче се реваншира след почивката.В 69-ата минута вратарят на \"тигрите\" Василев допусна груба грешка, изритвайки топката напред, която попадна у Бенгюзов. Последва моментален прехвърлящ удар от около 30 метра и резултатът стана 2:0 за Верея.Силната игра на гостите намери израз и в трети гол. Той падна в 87-ата минута, когато ветеранът Георги Андонов порази целта с глава след корнер.", "date": "2017.08.28", "title": "Витоша не стигна до чудо срещу Верея"}
{"url": "https://offnews.bg/volejbol/natcionalite-po-volejbol-preskochiha-parvata-faza-na-evrovolej-2017-663843.html", "text": "Националите по волейбол записаха втора поредна победа на европейското първенство в Полша.Момчетата на селекционера Пламен Константинов сломиха Словения с 3:0 (22, 26, 17) в последния си мач от предварителна група С и се класираха за следващата фаза, с което изпълниха програмата минимум на форума.България си осигури второ място в крайното класиране и в плейофа за влизане в 1/4-финалите в сряда ще срещнe 3-ия отбор от група А, като най-вероятно това ще е тима на Финландия.Двубоят с Естония беше равностоен само в първите два гейма, след което \"лъвовете\" се развихриха и не оставиха шансове на словенците.Нашите убиха интригата още в началото, като поведоха убедително и не позволиха на съперника да наруши комфортния им аванс.Най-резултатен в мача с 21 точки стана диагоналът Цветан Соколов (66% в атака). Николай Пенчев и Николай Николов добавиха по десет.", "date": "2017.08.28", "title": "Националите по волейбол прескочиха първата фаза на Евроволей 2017"}
{"url": "https://offnews.bg/leka-atletika/svetoven-shampion-v-lekata-atletika-prizna-che-e-gej-663833.html", "text": "Двукратният световен шампион в дисциплината 110 метра бягане с препятствия Колин Джаксън сподели в шведското предаване \"Rainbow Heroes\" по местната телевизия SVT, че е хомосексуален.Той обясни, че отдавна е признал на родителите си за този факт, но не го е обявявал публично, защото се е опасявал, че медиите ще го превърнат в сензация.Именно публикация в таблоид е била причината той да се реши да се разкрие пред родителите си. \"Чаках ги в кухнята, те дойдоха и седнаха.Майка ми беше много разстроена и ме попита дали наистина съм гей. Аз признах и тя отвърна, че не знае как може хората да са толкова жестоки и неморални. Тогава осъзнах, че имам най-добрите родители\", призна Колин Джаксън.Уелсецът държеше планетарния рекорд на 110 метра с препятствия близо 13 години и все още е световен рекордьор на 60 м/пр в зала от 1994 година.", "date": "2017.08.28", "title": "Световен шампион в леката атлетика призна, че е гей"}
{"url": "https://offnews.bg/temida/trajkov-diankov-i-prokopiev-otivat-na-sad-za-evn-663841.html", "text": "Софийски градски съд внесе обвинителен акт срещу двамата бивши министри от кабинета \"Борисов 1\" Симеон Дянков и Трайчо Трайков, съобщиха от Софийски градски съд.Обвиненията са свързани с приватизацията на миноритарния пакет от акциите на ЕВН през 2011 г.Не само Трайков и Дянков са с обвинения. Още четирима ще бъдат изправени в съдебната зала, сред които е и издателят на \"Капитал\" и \"Дневник\" и акционер в инвестиционния посредник по сделката \"Булброкърс\" Иво Прокопиев. Другите трима са Радослав Рачев, изпълнителен директор на \"Булброкърс\", Любомир Евстатиев и Петър Василев - също част от екипа на \"Булброкърс\".Обвинителният акт ще бъде разпределен публично утре в СГС.Обвинението на Дянков е за безстопанственост при продажбата през борсата на държавния дял в електроразпределителното дружество \"ЕВН България Електроразпределение\" АД.\"Разследването е установило, че хората, които са извършили тази сделка, са били инструктирани и изрично са получавали указания от Трайчо Трайков и Симеон Дянков за това как да се извършват действията\", посочи говорителят на главния прокурор Руйяна Арнаудова по-рано тази година и уточни, че това е установено чрез свидетелски показания.„Симеон Дянков е обвинен за престъпление по служба, превишил е правата си с цел да облагодетелства „Булброкърс” и да получи 1,8 млн. лв. Иво Прокопиев е бил подбудител и помагач – той е давал съвети как да се продадат 33% от дяловете на ЕВН”, допълни тя.", "date": "2017.08.28", "title": "Трайков, Дянков и Прокопиев отиват на съд за ЕВН"}
{"url": "https://offnews.bg/obshtestvo/bashta-pie-i-shmarka-v-klub-pred-10-godishnia-si-sin-zaplashva-che-s-663845.html", "text": "Баща взема наркотици и пие алкохол пред 10-годишния си син в заведение в кв. \"Надежда\". Миналата нощ детето е отишло с баща си в клуб \"Какаду\", където малчуганът е останал в компанията на баща си и неговите събеседници до 7 сутринта.Детето е искало да си отиде вкъщи, но бащата е заявил, че малкият \"трябва да е мъж и че всеки мъж би стоял до сутринта\", разказва очевидец, цитирани от .Бащата казал на сина си, че ще пие и шмърка и че ще си тръгнат тогава, когато прецени.Детето обаче започнало да плаче, а баща му го заплашил, че ще му счупи ръцете, продължава с разказа си очевидецът.След подаден сигнал до 112 на мястото пристигат полицаи от Второ районно. След няколко минути, прекарани в кратък разговор с бащата и детето, те си тръгват, а мъжът продължел демонстративно да пие и взема наркотици.Последвал е втори сигнал до 112, но никой не се отзовава. От полицията обясняват, че са получили само един сигнал - за дете в нощен клуб, което обаче не е забранено от закона.", "date": "2017.08.28", "title": "Баща пие и шмърка в клуб пред 10-годишния си син, заплашва, че ще му счупи ръцете"}
{"url": "https://offnews.bg/112/kola-blasna-13-godishno-momiche-na-bul-balgaria-663830.html", "text": "13-годишно момиче е било блъснато от лек автомобил на столичния булевард \"България\".То е откарано в \"Пирогов\" в тежко състояние, с политравма, съобщава .Според шофьора на лекия автомобил момичето е пресичало неправилно, а той е шофирал според правилата. В момента момичето се намира в реанимация. ", "date": "2017.08.28", "title": "Кола блъсна 13-годишно момиче на бул. България"}
{"url": "https://offnews.bg/temida/dnk-na-ivan-otkrita-po-telefona-na-ubitata-11-godishna-nikol-obnovena-663829.html", "text": "ДНК на обвиняемия за убийството на 11–годишната Никол от Бургас е открита върху мобилния й телефон. Това каза прокурор Георги Ханджиев след заседанието за определяне на мярка за неотклонение на 15–годишния Иван. Адвокатът му обжалва пред Апелативния съд постоянния арест, наложен от Окръжния.Самият телефон е открит изхвърлен в контейнер, а обвиняемият казал къде го е оставил. По ножа, с който Никол е убита, също е имало ДНК на Иван, поясни прокурорът. Оръжието е било захвърлено на стълбищната площадка. Според държавното обвинение, имало и свидетели, които са видели момчето до 108-ми блок в „Меден рудник“, където е извършено убийството. Все още не са готови кръвните проби, от които да се разбере дали обвиняемият е бил под въздействието на някакви вещества. Чакат се и резултатите от съдебно–психиатричната експертиза.Родителите на Иван бяха днес в съда и защитиха сина си. Бащата бе категоричен, че момчето е невинно. Казало пред него, че не е извършило убийството. Мъжът подчерта, че синът му е натопен, а при обиска в дома му не са намирани вещи на убитото момиче. Апелативният съд потвърди мярката на Окръжния и Иван остава за постоянно в ареста.", "date": "2017.08.28", "title": "ДНК на Иван открита по телефона на убитата 11-годишна Никол (обновена)"}
{"url": "https://offnews.bg/futbol/cherno-more-podade-zhalba-sreshtu-sadijstvoto-663826.html", "text": "Ръководството на Черно море внесе жалба до председателя на Съдийската комисия към БФС, относно работата на арбитрите по време на мача със Септември от 7-ия кръг на Първа лига.Срещата във Варна завърши при резултат 0:2, като софиянци се поздравиха с крайния успех. Основно претенциите на клуба са свързани с двата незачетени гола в полза на \"моряците\" през вторите 45 минути от сблъсъка.Към жалбата в БФС ще бъде прикачен и запис от мача с въпросните ситуации.", "date": "2017.08.28", "title": "Черно море подаде жалба срещу съдийството"}
{"url": "https://offnews.bg/112/ogromen-pozhar-na-poligona-na-vmz-sopot-oganiat-doblizhava-kashtite-663832.html", "text": "Огромен пожар избухна край Сопот, разказаха пред OFFNews очевидци. Огънят е тръгнал от полигона на оръжейния завод ВМЗ-Сопот (Вазовските машиностроителни заводи), но вече почти \"облизва\" къщите на Анево.Пламъците са с невиждана сила. Прехвърлили са жп линията и Подбалканския път София-Бургас.Огънят е изпепелил над 300 декара лозя на френската фирма \"Мерсие\" и в момента пълзи към другите лозови масиви и към къщите на село Московец.На мястото в момента има само 4 пожарни, но според думите на очевидците вече са извикани още. Към 17 ч. от МВР съобщиха, че екипите са 7.Целият район, включително и Подбалканския път е осеян с отломки. Периодично се чуват взривове.Горят сухи треви, лозов масив, засегнат е и фургон, казаха от пресцентъра на МВР. Наблизо има къщи, но няма информация за пострадали, увериха от вътрешното министерство пред OFFNews. Те получили сигнала към 15 ч. и насочили противопожарни автомобили натам.До бедствието се е стигнало след контролирани взривове на полигона на ВМЗ. Военните първи са се опитали да гасят огъня, но той е продължил да се разраства.В момента фронтът на пожара е към село Московец и река Стряма. Пожарникари и доброволци се опитват да спасят кантона на жп линията. Подбалканският път е затворен. Изгорели са лозови масиви на Шато Конса и Шато Розова долина, както и розови градини и овошки.Стотици жители на село Московец са се включили в гасенето на пожара. Изкарана е много техника, която да подпомогне овладяването на стихията, копаят се и трашеи, за да не достигне огъня до къщите. Близо 1400 дка вече са изгорели, а вятърът е обърнал посоката си, застрашавайки село Иганово, където на 21 март 2015 г. се взриви и горя склад за снаряди на ВМЗ Сопот.В министерството на икономиката научиха от OFFNews за инцидента. По-късно от ведомството на Емил Караниколов уточниха, че на територията на ВМЗ огънят е овладян. Очаквайте подробности", "date": "2017.08.28", "title": "Огромен пожар на полигона на ВМЗ-Сопот, огънят доближава къщите (снимки, обновена)"}
{"url": "https://offnews.bg/futbol/barselona-predstavi-dembele-pred-desetki-hiliadi-na-kamp-nou-663831.html", "text": "Новата придобивка на Барселона Усман Дембеле официално бе представен като играч на клуба. 20-годишният френски талант първо мина медицински прегледи, след което подписа договор за пет години.20-годишният бързак се появи на терена под бурните възгласи на около десет хиляди фенове, заели места по трибуните. Бившият играч на Борусия Дортмунд показа завидни умения, жонглирайки с топка.Малки момчета от детско-юношеската школа на каталунците също стъпиха на тревата и бяха удостоени с честта да си подават топката с новото попълнение.Дембеле обърна внимание и на хора в неравностойно положение, поздравявайки фенове в инвалидни колички.По-рано днес футболистът мина и медицинските прегледи, които бяха единственото нещо, което можеше да провали рекордната за каталунците сделка.Дембеле ще носи овакантения от Неймар №11, след като бразилецът премина в Пари Сен Жермен срещу рекордните 222 милиона евро.", "date": "2017.08.28", "title": "Барселона представи Дембеле пред десетки хиляди на \"Камп Ноу\""}
{"url": "https://offnews.bg/sviat/podozirat-meditcinski-brat-za-ubijstvoto-na-84-dushi-v-germania-663812.html", "text": "Осъден за две убийства медицински брат отново ще се изправи пред германския съд, след като прокурори му готвят нови обвинения за убийството на още най-малко 84 души.Следователи разкриха, че престъпленията са извършени в периода 2000-2005 година.През 2015 г. Нилс Хьогел беше осъден за две убийства и два опита за убийство. Още тогава разследващите смятаха, че той е отговорен за още поне 43 смъртни случая, но не успяха да съберат достатъчно доказателства.\"До момента специалната следствена комисия е установила 84 убийства\", заяви пред журналисти Йохан Кюме, началник на полицията в северния град Олденбург. Там продължава съдебният процес срещу медика, излежаващ доживотна присъда, посочват ДПА и ТАСС.На процеса обвиняемият заяви, че правел на пациентите инжекции, в резултат на които те изпадали в критично състояние. След това правел опити да ги стабилизира, мотивиран от желание да демонстрира пред колеги своите умения.", "date": "2017.08.28", "title": "Подозират медицински брат за убийството на 84 души в Германия"}
{"url": "https://offnews.bg/obshtestvo/sobstvenik-na-kafe-avtomat-prostrelia-15-godishno-momche-s-vazdushna-p-663847.html", "text": "Собственик на кафе автомат в Брегово е прострелял 15-годишно момче. Заподозрял тийнейджъра и приятеля му, че искат да оберат машината.Късно вечерта в неделя момчетата били около кафе автомата, който вече бил заключен. Собственикът - Венцислав Боридяшев, ги наблюдавал известно време, после стрелял с въздушната си пушка. По думите му, стрелял настрани, а детето е уцелено от рикошет, предава .\"Те ровичкаха машината. Наистина бях взел при мене въздушна пушка. Стрелял съм, но съм стрелял встрани и нагоре. Явно от рикошет. Аз да ги сплаша\", разказва собственикът Боридяшев.Децата твърдят, че само са си говорили пред автомата. Те допълват, че освен, че е стреляно по тях, мъжът ги е удрял с пушката. Простреляното дете е било прието в болницата, но по-късно освободено. Мъжът, който е стрелял с въздушната пушка, е пък задържан в полицията за 24 часа и вече на свобода.В негова подкрепа в града се е организираха подписка, а самият Боридяшев твърди, че само за месец машината му е била разбивана няколко пъти.Въздушната пушка, която не е била регистрирана, е предадена на полицията.", "date": "2017.08.28", "title": "Собственик на кафе-автомат простреля 15-годишно момче с въздушна пушка"}
{"url": "https://offnews.bg/ikonomika/darzhavata-natcionalizira-dunarit-663827.html", "text": "Министерството на икономиката е предприело действия за придобиване на контрол над управлението на военния завод Дунарит и да не бъде допуснато обявяването му в несъстоятелност. Това обяви министър Емил Караниколов на извънреден брифинг днес.Замисълът е да се придобият всички изискуеми кредити на предприятието, което бе под контрола на бизнесмена Цветан Василев преди краха на КТБ. Става дума за сума от около 67 милиона лева.От думите на Караниколов се разбра и че вече през синдиците на КТБ са платени задължения от около 40 милиона лева. Парите са осигурени от държавните предприятия от военно-промишления комплекс, които през последните години са изключително печеливши. Ако операцията приключи докрай, Дунарит ще се контролира от Държавната консолидационна компания.Той обясни и че вече е постигнато споразумение с управителния съвет на Дунарит в предприятието да бъде назначен прокурист с изпълнителни права като условие за спиране на процедурата по несъстоятелност.", "date": "2017.08.28", "title": "Държавата национализира Дунарит"}
{"url": "https://offnews.bg/lajfstajl/kendrik-lamar-grabna-6-statuetki-na-godishnite-nagradi-na-mtv-663817.html", "text": "Ед Шийрън спечели наградата за изпълнител на годината на След като се проведоха 34-тите годишни награди на MTV. Кендрик Ламар грабна 6 от общо 8 номинации, в които участваше - в категориите за клип на годината, най-добра кинематография, най-добър хип-хоп, най-добра режисура, най-добър арт ръководител и най-добри визуални ефекти за видеото „Humble“.Пинк беше удостоена с наградата, кръстена в чест на Майкъл Джексън – Авангард. За най-добър млад изпълнител пък бе обявен Халид.Водещ на церемонията бе Кейти Пери, като самата тя беше сред номинираните за престижните награди.Сред победителите бяха още Зейн и Тейлър Суифт като дует, а сред наградените групи - „Фифт Хармъни” и „Туенти Уан Пайлътс”.", "date": "2017.08.28", "title": "Кендрик Ламар грабна 6 статуетки на годишните награди на MTV"}
{"url": "https://offnews.bg/zvezdi/veneta-rajkova-shte-vodi-paparatci-patrashkova-napuska-zaedno-s-nikol-663828.html", "text": "Новата водеща на светското предаване „Папараци“ по bTV ще е Венета Райкова, съобщиха от телевизията.Тя ще замени доскорошното лице на предаването Николета Лозанова.Плеймейтката сама е взела решение да се раздели с предаването, за да започне нов проект, за който засега не съобщава подробности.„Бих искала да благодаря на предаването за тази възможност. Приех поканата да бъда водещ на единствения телевизионен таблоид, и с много хъс да направя най-добрите си интервюта и разследвания. Познавам всички български звезди и повярвайте ми – нищо в телевизионния ефир няма да е такова, каквото е било досега“, казва Венета Райкова.С предаването по свое желание се разделя и журналистката Кристина Патрашкова.„Благодарим на Кристина за съвместната ни работа. Оставаме с изключително приятелски и топли чувства едни към други. „Папараци“ нямаше да бъде това, което е, без нея“, коментираха продуцентите на предаването Иван и Андрей.На нейно място в екипа идва Галина Чолакова, главен редактор на едно от най-големите светски списания в България - Story. Новото мото на „Папараци“ е „Животът без грим и фотошоп“.", "date": "2017.08.28", "title": "Венета Райкова ще води Папараци, Патрашкова напуска заедно с Николета Лозанова"}
{"url": "https://offnews.bg/tehnologii/prichini-za-izpolzvane-na-videonabliudenie-663822.html", "text": "Когато говорим за сигурност, охранителните камери за видеонаблюдение са най-популярното оборудване за тази цел. Ако сте готови да увеличите сигурността около вашите бизнес помещения, наемането на охранители за патрулиране може да не е най-ефективното решение. Охранителите не могат да бъдат навсякъде по едно и също време и могат да ви струват скъпо. Едно лесно решение на проблема е отделянето на скромна сума от бюджета, за инсталирането на охранителни камери около обекта който желаете да охранявате. Това е една еднократна инвестиция, която определено ще ви се отплати във времето. Това е и причината все повече хора да инвестират в . Обикновено сме свикнали да ги виждаме в банки, болници, молове офиси и т.н. Но вече все повече хора инсталират видеонаблюдение в производствените помещения или търговски магазини, за да следят не само потока от хора, но и да повишат продуктивността на служителите си.Причини за използването на охранителни камериСледват причините за нарастващото търсене и популярност на камерите за видеонаблюдение. Те помагат в предотвратяването на много нежелани сценарии, като осигуряват отлична сигурност. Също така съществува и възможност да се получи нещо положително от използването им. Прочетете още, за да знаете как!Превенция от вандализъмТези случаи, които са масова практика, могат да бъдат възпрени чрез инсталирането на камери за видеонаблюдение на правилните места. Охранителните камери помагат при наблюдението на всякакъв вид външно и вътрешно посегателство или унищожаване на имуществото. С направени записи, могат да бъдат предприети адекватни мерки срещу виновника, а заедно с това и предотвратяване на подобни ситуации.Мотивация на служителитеКамери за видеонаблюдение се поставят, за да следят движението и дейностите на служителите, както и тяхното поведение. Тук разполагате с два варианта – дали да поставите камери на видно място или да използвате . Така служителите, ще знаят за съществуването им, но няма да се чувстват като в Биг Бадър. По този начин залагате на техния комфорт и това би се оценило от тях. Ако служител прави нещо похвално, то в такъв случай то трябва да бъде възнаградено, както и обратно. Това може да бъде силно мотивиращо за всички останали.Предотвратяване на тормозТормозът на служителите е разпространен в много офиси по целия свят, като по-масовата част никога не говори за това. Камерите за видеонаблюдение записват всичко това, като записите се дават на съответните мениджъри, шефове и дори органи на реда, за вземането на адекватно решение спрямо случая.Охраната и видеонаблюдението на един дом, офис и дори цяла сграда са въпрос на правилно планиране и точен избор на техника. Трябва да подходите отговорно и да се спрете на най-доброто оборудване спрямо целите и възможностите ви.Вече не е въпрос на лукс да си има човек система за видеонаблюдение. Времената са такива, че сме принудени, но това не е причина за компромиси с качеството на избраната техника, а даже напротив – трябва да заложим на най-доброто, което можем да си позволим при най-добрите в бранша.", "date": "2017.08.28", "title": "Причини за използване на видеонаблюдение"}
{"url": "https://offnews.bg/sviat/dokument-ot-vremeto-na-tito-vsichki-nekomunisti-v-slovenia-da-badat-i-663819.html", "text": "Документ на службите от времето на югославския диктатор Йосип Броз Тито за избиването на всички некомунисти и техните семейства е открит в Словения. В заповедта се дават указания как да се извършва ликвидирането, като се уточнява, че всяко колебание ще се счита за предателство.\"Нападенията на жилищата, където се намират лицата за ликвидиране, трябва да бъдат извършени много бързо, решително и мащабно\", пише в текста, цитиран от БГНЕС. Начинът на убийство е систематизиран в 7 точки. \"Трябва да бъде избита на 100% цялата интелигенция, която не е свързана с Югославската комунистическа партия и не членува в нея. Да бъдат избити всички известни антикомунистически активисти и ръководители, лидерите на националните организации...Всички свещеници, членовете на различните католически организации. Да бъдатизбити всички членове на буржоазията, търговците, едрите земевладелци, средните предприемачи. Разбира се, че трябва да бъдат избити и всички наемодатели, богаташи и индустриалци. В крайна сметка трябва да бъдат ликвидирани и всички малки представители на управляващата класа като офицерите, подофицерите, обикновените войници, полицаите, финансовите чиновници. Трябва да бъдат разстреляни и всички кметове на по-големите градове и техните семейства\", се казва в текста. ", "date": "2017.08.28", "title": "Документ от времето на Тито: Всички некомунисти в Словения да бъдат избити бързо!"}
{"url": "https://offnews.bg/izvan-terena/partito-na-mejuedar-sled-pobedata-pari-koli-i-zheni-video-663804.html", "text": "Боксовата легенда Флойд Мейуедър отпразнува подобаващо победата над Конър Макгрегър и окончателното си пенсиониране.Американецът отупа здраво звездата на ММА и приключи непобеден кариерата си. За боя с ирландеца Мейуедър прибра над 200 милиона долара.Част от тях отидоха за партито на Флойд след успеха. Той бе повикал десетина стриптизьорки от собствения му клуб в Лас Вегас (в края на видеото).Мейуедър обаче шашна всички с новата си кола – суперскъпо и модерно червено Бугати. Машината е изработена по специална поръчка и всеки детайл е обсъден лично с боксовата легенда.\"Имам колекция от най-красивите момичета от цял ​​свят. Последният път, когато платих за танц в скута, беше преди 20 години.Не ми се налага да ходя и да си плащам, защото имам собствен стриптийз клуб\", сподели пред събралите се журналисти Мейуедър.", "date": "2017.08.28", "title": "Партито на Мейуедър след победата - пари, коли и жени (видео)"}
{"url": "https://offnews.bg/futbol/iunajted-otnovo-se-nasochi-kam-bejl-663814.html", "text": "Манчестър Юнайтед предлага 100 милиона евро на Реал Мадрид за Гарет Бейл, твърдят медиите в Англия. Преди време тимът пак проявяваше интерес към уелсеца, но до трансфер не се стигна.28-годишният футболист пристигна на \"Бернабеу\" срещу точно толкова през 2013 г. от Тотнъм, но е на път да се превърне в резерва, след като Кристиано Роналдо се върне в строя. Португалецът е наказан за още два кръга.Бейл получава все повече критики за представянето си с екипа на испанския шампион, а медии и фенове направо опитват да наложат на треньора Зинедин Зидан да го остави резерва за сметка на Марко Асенсио.С него в състава си Реал е непобеден във всичките си 12 шампионатни срещи – 10 победи и 2 ремита. 21-годишният талант първо се разписа при успеха с 2:0 над Барселона за Суперкупата, а в неделя вечер вкара два гола за 2:2 срещу Валенсия в Мадрид и даде сериозна заявка за титулярно място.То ще е за сметка на Бейл и Манчестър Юнайтед опитва да се възползва от ситуацията с примамливо предложение за 28-годишния футболист.", "date": "2017.08.28", "title": "Юнайтед отново се насочи към Бейл"}
{"url": "https://offnews.bg/obshtestvo/asfalt-po-bul-praga-pusnaha-dvizhenieto-po-mosta-chavdar-663810.html", "text": "Движението по столичния булевард \"Прага\" ще бъде пуснато до края седмицата, полагането на първия пласт асфалт вече започна. След писмо от Столична община до Министерството на културата, експертният съвет е разрешил паветата по \"Прага\" да бъдат подменени с асфалтова настилка, съобщи кметът на София Йорданка Фандъкова. Пътната маркировка ще бъде положена до 3 дни след пускането на движението, а работата по тротоарите ще продължи и след това, уточнява Фандъкова. ", "date": "2017.08.28", "title": "Асфалт по бул. Прага, пуснаха движението по моста Чавдар"}
{"url": "https://offnews.bg/tenis/legenda-v-tenisa-ne-viarvam-grigor-da-bie-pored-nadal-federer-i-zver-663806.html", "text": "Легендата на световния тенис и настоящ експерт на телевизия \"Евроспорт\" Матс Виландер изрази съмнение, че Григор Димитров ще вдигне трофея от Открито първенство на САЩ, тъй като жребият го изпрати в труден поток, като на четвъртфиналите може да срещне номер 1 в света Рафаел Надал, а след това евентуално Роджър Федерер и Александър Зверев.Димитров е поставен под номер 7 на турнира от Горлемия шлем в Ню Йорк, като ще стартира в първия кръг срещу чешкия квалификант Вацлав Шафранек., сподели експертът на Евроспорт и водещ на популярното предаване \"Гейм, Сет и Матс\".", "date": "2017.08.28", "title": "Легенда в тениса: Не вярвам Григор да бие поред Надал, Федерер и Зверев"}
{"url": "https://offnews.bg/kuhnia/5-te-naj-populiarni-koktejla-za-esenta-retcepti-663792.html", "text": "Есента настъпва бавно, но сигурно и посещенията на пъбове отново ще станат част от ежедневието ни. Ето защо ви представяме 5-те най-популярни коктейла за есента и рецептите им.1. Московско муле -1/2 лимон-50 грама бърбън-150 мл джинджифилов ейл-Изцедете сок от лимона в метална чаша-Добавете 2 или 3 кубчета лед, след това изсипете бърбъна и напълнете със студена джинджифилова бира-Сервирайте със сламка и украсете с мента2. Сазерак -1 кубче захар-85 грама ръжено уиски-20 грама сода-10 грама битер лимон-абсент-лимонова кора-В чаша за уиски разбърквайте захарта с няколко капки вода-Добавете няколко малки кубчета лед, ръженото уиски, содата и битер лимона-Изсипете във втора чаша, в която предвапително сте изписали абсента и сте покрили стените на чашата с него-Гарнирайте с лимоновата кора3. Коктейл на канцлера-50 грама уиски-25 грама порт-15 грама вермут-2 части битер лимон-Разбъркайте всички продукти с лед-Изсипете в охладена чаша-Цветът на коктейла трябва да бъде светло червен с цвят на нар4. Глазгоу -50 грама смесено шотландско уиски-25 грама вермут-1 чаена лъжичка абсент-1 част сода-Натрошете лед-Разбъркайте всички съставки с леда-Изсипете в охладена чаша5. Специалитетът на капитана -1 кубче захар-3 части битер лимон-Газирана вода-60 грама уиски-Сухо шампанско-Абсент-В старомодна чаша поставете захарта и изсипете битер лимона-Разклатете чашата за да се разпредели равномерно-Добавете лед-Залейте с алкохола", "date": "2017.08.28", "title": "5-те най-популярни коктейла за есента (рецепти)"}
{"url": "https://offnews.bg/zvezdi/pochina-frenskata-aktrisa-mirej-dark-663807.html", "text": "Френската актриса и дългогодишна партньорка на Ален Делон Мирей Дарк почина на 79 години, съобщи радио RTL.Мирей Дарк е участвала в над 50 игрални филма, сред тях \"Високият рус мъж с черната обувка\", \"Смъртта на един негодник\" и \"За кожата на едно ченге\". През 2005 г. Мирей Дарк става дама на Почетния легион на Франция. \"Напусна ни една от големите фигури на френското кино. Мирей Дарк беше талантлива актриса и смела жена, съвестно изпълняваща поетите задължения\", гласи туит на френския министър на културата Франсоаз Нисен.", "date": "2017.08.28", "title": "Почина френската актриса Мирей Дарк"}
{"url": "https://offnews.bg/koloezdene/okolo-850-kilometra-za-uchastnitcite-v-66-ata-obikolka-na-balgaria-663811.html", "text": "Общо около 850 километра ще изминат участниците в 66-ата колоездачна Обиколка на България, която стартира на 3 септември в София.Надпреварата от категория 2.2 на ЮСИ ще премине в нетрадиционен вариант с две части, като във всяка една от тях ще има отделен победител.Първите три дни и четири етапа с обща дължина 408 километра ще обикалят северната част от България, като на 4 септември ще бъдат пробягани два полуетапа и колоната ще пристигне дунавския град Свищов, което не се е случвало отдавна.Останалите три етапа с дължина от 440 километра ще бъдат в южната част от страната, а Обиколката ще завърши в Пловдив. Почивния ден ще бъде между двете части на 6 септември в град Елена.Програма на 66-ата Международна колоездачна обиколка на България:1 част обиколка на Северна България (общо 408 километра):I етап - София - Троян - 3 септември - 160 километра II етап - Троян - Плевен - 4 септември - 66 километраIII етап - Плевен - Свищов - 4 септември - 71 километраIV етап - Свищов - Елена - 5 септември - 111 километра6 септември - почивен ден в Елена2 част обиколка на Южна България (общо 440 километра):V етап - Елена - Ивайловград - 7 септември - 235 километра VI етап - Ивайловград - Стара Загора - 8 септември - 147 километра VII етап - Стара Загора - Пловдив - 9 септември - 58 километра", "date": "2017.08.28", "title": "Около 850 километра за участниците в 66-ата Обиколка на България"}
{"url": "https://offnews.bg/obshtestvo/pencho-slavejkov-na-popravkata-na-maturata-po-literatura-testat-i-ver-663785.html", "text": "Поемата \"Ралица\" от Пенчо Славейков се падна на матурата по литература.Зрелостниците, които се явяват днес на изпит, решават тест с три модула. Първият съдържа 30 затворени въпроса и носи до 30 точки. Вторият е с 10 въпроса със свободен отговор, а верните отговори добавят до 40 точки.Третият модул (41-ви въпрос) изисква написването на есе или интерпретативно съчинение по падналата се тема върху \"Ралица\" от Пенчо Славейков и също носи до 30 точки.Вариантът за теста бе генериран тази сутрин в 6.15 ч. в МОН от журналиста от БНТ Красимир Дамянов. Възможните комбинации на въпросите са 11 718 750. Тестът и верните отговори вижте .", "date": "2017.08.28", "title": "Пенчо Славейков на поправката на матурата по литература (тестът и верните отговори)"}
{"url": "https://offnews.bg/112/silen-viatar-razgoria-pozhara-v-kresnenskoto-defile-zapochna-evakuatc-663808.html", "text": "Огънят в Кресненското дефиле се е разраснал в посока село Влахи и е започнала спешна евакуация на всички жители на селото, съобщи МВР. Част от пожарните екипи са били изтеглени на безопасни места и е започнало тяхното прегрупиране с цел овладяване на огъня към село Влахи, обясни главен инспектор Добри Тонков.Със заповед на областния управител на Благоевград Бисер Михайлов е разпоредено да започне евакуация на жителите на село Влахи.\"Евакуацията се налага заради рязкото влошаване на метеоролигичните условия и изключително силния вятър, който насочва пожара и пламъците към селото. За нас приоритет е спасяването на човешките животи и запазването на живота на жителите на селото\", заяви Михайлов.\"От вчера сме предприели мерки и превантивни действия, ако се наложи евакуация на селото. Направен е списък на жителите на село Влахи, около 19 души, една част от тях са постоянно живущи, други имат там вили и къщи, в които ходят в почивните дни\", поясни главен комисар Николай Хаджиев, директор на ОДМВР –Благоевград.Предприети са бързи действия след издаването на заповедта хората по списък да бъдат изведени от селото максимално бързо.\"Предполагам, че ще срещнем съпротива от част от жителите на селото, както беше от изминалите дни в Ощава и Сенокос, но това се прави с цел тяхната безопасност. Знаем, че са привързани към къщите си, към животните си, но най-важното е човешкият живот\", каза той. Хаджиев бе категоричен, че ако се наложи, дори и принудително хората ще бъдат изведени и евакуирани, за да са в безопасност.Дни наред тлеят огнища в Пирин. Равносметката до момента е 15 хил. дка земя, щети за милиони, а за да се възстанови гората ще са нужни десетки години.", "date": "2017.08.28", "title": "Силен вятър разгоря пожара в Кресненското дефиле, започна евакуацията на с. Влахи"}
{"url": "https://offnews.bg/istoria/na-tozi-den-predi-129-g-e-rodena-dora-gabe-663803.html", "text": "На този ден през 1888 г. в село Харманлък, днес Дъбовик, Добричко, е родена Изидора Пейсах, по-известна с псевдонима си Дора Габе. Освен поетеса, Габе е публицист и общественик, част от българския елит след Освобождението. От малкото добричко село младата Габе се мести във Варна, където завършва гимназия. По-нататък животът я праща в София, където изучава естествени науки в Софийския университет. Освен в София, поетесата учи и в Женева - френска филология, и Гренобъл. На едва 19 години тя става учител по френски език в Добрич. Освен преподавателската дейност, Габе работи и като преводач, а кариерата и я отвежда многократно извън страната, но една от най-силните връзки на поетесата е с Полша. Тя е сред учредителите на Българо-полския комитет, работи и като съветник по културните въпроси в посолството ни във Варшава до средата на миналия век. Тя пише за много списания и вестници, сред които „Златорог\", „Изкуство и критика“ и „Мисъл“, но те са една малка част от изданията, където са поместени нейни трудове.Освен с ерудицията си, Габе е известна и със своята красота, която успява да плени някои от най-желаните мъже на тогавашния български елит. Яворов е влюбен в нея, а самата тя твърди, че едно от най-известните му стихотворения - \"Две хубави очи\" е написано за нея. Йовков също въздиша по нея, както и още десетки мъже.Габе има дългогодишен брак с един от най-изтъкнатите литературни историци и критици на България от времето - доц. Боян Пенев. Първоначално тя на обръща внимание на изтъкнатия си ухажор, тъй като има връзка с Пейо Яворов, но след раздялата им приема предложението му за брак.През 1909 г. двамата се женят. Те обаче нямат наследници, тъй като в ранните години от съжителството им Габе прави аборт, подтикната от Пенев. След като се отказва от нероденото си дете, Габе така и не може да забременее отново, въпреки скъпите лечения в чужбина, на които се подлага.През 1922 г. двамата се разделят без развод, а причина за това са дългогодишните отношения на Пенев с друга жена, която успява да му роди дете.Несгодите в личен план, неуспешния и брак и множеството романси обаче не успяват да пречупят духа на Габе, която оставя след себе си изключително богато културно наследство.Нейните любовни и детски стихотворения, повести и романи и довеждат множество награди, сред които награда „Петко Рачов Славейков“ за литературното ѝ творчество, свързано с децата и българското училище, удостоена е с почетния знак на София, I степен, както и множество награди от Народната република. През 1968 г. е удостоена със званието „Почетен гражданин на град Толбухин“.На 16 ноември 1983 г. Дора Габе умира на 95 години. ", "date": "2017.08.28", "title": "На този ден: преди 129 г. е родена Дора Габе"}
{"url": "https://offnews.bg/nashite-avtori/iz-delnitcite-na-edin-lud-21-25-avgust-663823.html", "text": "Понеделник, 21 августВ хороскопа ми за неделя в „Монитор“ г-жа Неда Иванова ми е записала: „Следете кръвното, не се напъвайте излишно и не вдигайте тежко!“ Обаче не я послушах. И вдигах доста тежко! В момента на вдигането ми нямаше нищо, дори беше доста приятно. На един теферич, със страхотна скара… Дай, дай, ако нема, донеси… И стана голяма двойна под индиго... После настъпи някакво смесване на жанровете, ако ме разбирате. Защото докторът е последовател на Платон и като него смята, че най-добрите стомаси не са онези, които отказват да приемат всякакво питие... И чак на сутринта усетих, че никак не е леко да се вдига тежко. Ама как само го усетих. Ритало ли ви е магаре в главата. Мен ме е ритало. Същото е. Обаче, ако се бях вслушал в препоръките да пия наноракийки по 25 грама, трябваше да връщам момчето 16 пъти, без да броим последните четири, които бяха за „една на крак за изпроводяк“.Не ви се оплаквам, нито ви се хваля. Просто такъв е животът. Нали съм ви казвал, че съм чел баре 100 пъти Еклесиаст, за да му търся смисъла. Е нема смисъл! Всичко е суета и гонене на вятъра. А, когато става дума за гонене на вятъра, пийналият има много повече шансове от трезвеника. Помислете и ще видите!И като че ли на рождения си ден човек най-ясно си дава сметка, че тоя живот е само гонене на Михаля. Такива мисли ни идват, когато прекалим с вдигането на тежко.Пенсиите, нема да се плашите! Не е важно на колко сте, на 60, на 70… Дето вика Емо Чолаков, 70 обаче се усещат като 40! Това е важното. 70 е новото 40! И от тук нататък започва истинското състезание. По регламент е чрез елиминиране. И знаете ли какво? В това състезание най-тъжно е за победителя. Казвам ви го от опит. Дядо ми беше победител. На 95 каза: Това е най-глупавото състезание, дори и да победиш, няма кой да ти ръкопляска.Както и да е. Туй навярно са черни мисли, изпълзели от Сатурновата дупка.Ясновидката Соня Щерева от Горна Оряховица, с която се съветвали известни политици, шоумени, общественици, вика, че след 2020-та България я чака възход. Образованите ни в чужбина сънародници щели да започнат да се завръщат масово и да поемат управлението на страната. И да ни ръководят съгласно националния интерес. „Трябва още няколко години да потърпим само и хубавото ще се усети и у нас!“Това, дето са образовани, е много добре. Но ме притеснява, че все пак са българи. А българинът е като бакъра. Не е важно само да го излъскаш, а и в каква среда ще го държиш. Сложиш ли го в неподходяща среда, веднага позеленява… Изобщо сам по себе си българинът е хубав човек, но трябва да се пази от българи. Щото в събраните на куп българи има нещо циганско…И тази седмица ще мине под знака на голямата загадка – кой кого ще преебе накрая. Дали Борисов Пеефски, или Пеефски Борисов. Или пък двамата заедно ще го вдянат на ага Доган. Извинете за речника, но той е съобразен с предмета. (А също и с мястото, но това ще го разберете накрая на текста.) Рефер ще е Цацата. И ако е верно, че един много важен магистрат, не казвам, че е точно той, е вземал по 200 хил. евро на месец от Пеефски, мачът може и да е предрешен. Но може да има и изненади. Нали съм ви казвал за оня монах, дето продавал индулгенции – за минали, за настоящи, че и за бъдещи грехове. И един рицар си купил най-яката индулгенция за бъдещи грехове. След което пребил монаха и го ограбил. Та не бих се изненадал Цацата да се окаже такъв рицар. Всъщност, от притчата излиза, че точно продавачът на индулгенции трябва да изяде боя.Не знам, ще чакаме и ще видим. Докторът ще продължи да чака на брега на Перловската река, пък каквото дойде.Между другото, четох оня ден, че японска фармацевтична компания избрала за фирмен талисман пингвин, който удивително прилича на уред за клизма с извинение. Наричал се Кан-чан, от канчо, което било японската дума за клизма. Препредавам на доверие от агенция ЮПИ. На страницата на компанията в Туитър Кан-чан съобщава: „Планувам да посетя много места в бъдеще…\"И ще посети. Дано да не кара наред…Вторник, 22 августШопите опищяха мрежата, че три дена немало да има топла вода в половината град. Ще кажеш, че се къпят ката ден и това ще им наруши хигиенните навици. Може и да е така, но тогава изниква въпросът откъде се вземат всичките тия некъпаните, дето пълнят рейсовете, трамваите и тролеите? Не може всичките да са от провинцията?Ама тия от топлото са си виновни, че съобщават. Трайте си, бе, балами! Половината от хората, дето ще им спрете водата, нямаше и да усетят, ако не бяхте съобщили. Другата половина щяха да усетят като я пуснете чак. Но с това съобщение се задействаха едни чисто психологически механизми. Човек, като има топла вода, знае, че може да се изкъпе когато си иска и затова не бърза. А като му я спреш, на него точно тогава му се приисква да се изкъпе. Затова постоянното наличие на топла вода е психологическо, а не физическо условие за комфорта на гражданите. Трябва или винаги да имат, или винаги да нямат. И така няма да им се приисква да се изкъпят.Мамалигите са се видели в чудо с националния си авиопревоздвач \"Таром\". От 2007 г. до сега е натрупал 330 млн. евро загуби. Само за първата половина на 2017 г. е вътре с 22.7 млн. евро. Премиерът Михай Тудосе вика: \"Това е национална компания, национален символ и няма да бъде закрита или продадена... Необходимо е да започне да печели и да я развиваме…\"Що, бе, продайте я! Така се прави. Ние поне така направихме. Ванчо Костов може да ви даде адреса на един изряден купувач, Гад Заеби май се казваше. И за без пари ще ви я вземе. Е, нема да почне да печели, но поне ще престане да губи.", "date": "2017.08.28", "title": "Из делниците на един луд (21-25 август)"}
{"url": "https://offnews.bg/sviat/interpol-izdirva-naslednika-na-imperiata-red-bull-663825.html", "text": "Интерпол издирва с червена бюлетина наследника на империята \"Red Bull\", която произвежда популярната едноименна енергийна напитка.Тайландецът Ворают Ювидхия, син на създателя на компанията Калео Ювидхия, се издирва от международните власти за убийството на полицай през 2012 година при гонка на пътя в Банкок, след което Ювидхия избягал.Ювидхия-младши напуснал Тайланд в края на април, малко преди да бъде арестуван за неколкократно неявяване в съда по делото.Наследникът на \"Red Bull\" ползвал семейния частен самолет, за да избяга в Сингапур, пише АП.Червената бюлетина на Интерпол означава, че за издирването на Ворают Ювидхия са уведомени всички 190 държави-членки на организацията.", "date": "2017.08.28", "title": "Интерпол издирва наследника на империята Red Bull"}
{"url": "https://offnews.bg/futbol/ivelin-popov-gostuvane-v-balgaria-e-koshmar-za-evropejskite-futbolist-663821.html", "text": "Националът Ивален Попов сподели, че много европейски футболисти са му казвали, че изпитват кошмари, когато им се налага да гостуват в България. Нападателят, който ще е капитан на трикольорите срещу Швеция в отсъствието на Дяков, предупреди всички да не отписват отбора срещу скандинавците, които не сме побеждавали от дълго време.\"По-добре съм. До мача с Швеция всичко ще е наред. От петък до днес не съм имал натоварвания, само процедури. Вечерта ще уточняваме дали да тренирам с отбора\", каза Попов по повод травмата си.\"Доста пъти отписвахте този отбор, нямахме дълги години победа над голям съперник, но бихме Холандия. Вътрешно съм уверен, че ще играем, както срещу Холандия. Доста колеги ми казват: “Кошмарно е да гостуваме в България”. Надявам се да им направим тежък мача.Те са лидери в групата, но трябва да внимават във всички линии. Ние трябва да играем компактно. Атмосферата в отбора винаги е била добра. Извън него може да има усмивки, кафета, а, у, но на терена трябва да е добра, там е важно да е добра.Феновете са неизменна част от отбора и апелирам ако могат да дойдат и да ни подкрепят\", допълни Попов относно предстоящата световна квалификация срещу Швеция, която ще се играе на 31 август от 21.45 часа на националния стадион \"Васил Левски\".", "date": "2017.08.28", "title": "Ивелин Попов: Гостуване в България е кошмар за европейските футболисти"}
{"url": "https://offnews.bg/ikonomika/prihodite-na-top-100-firmi-u-nas-narasnali-sas-146-za-godina-663813.html", "text": "Среден ръст от 146% на приходите от продажби през 2016 г. спрямо 2015 г. на първите 100 най-бързо растящи фирми показва класацията на Българската търговско-промишлена палата (БТПП) Топ 100.Данните от проучването на бизнес организацията бяха съобщени днес от председателя ѝ Цветан Симеонов.БТПП прави изследването вече за 19-а поредна година на база на финансови отчети на включените компании.В тазгодишната класация участват общо 6400 фирми, които произвеждат 82% от БВП.Сред фирмите с най-голяма динамика в оборотите на първо място е търговията - дял от 36% сред първите 100. Други 18 от са от сферата на услугите. От сектора на строителството в класацията попадат 10 компании. В предишното издание на проучването обаче цели 25 фирми бяха от този бранш.В същото време се подобрява представянето на компаниите от сетрор транспорт. Тази година в топ 100 те са 9 при 4 в миналогодишната.В класирането по изменение на печалбата през 2016-а спрямо 2015-а първите 50 фирми постигат среден ръст от 359%. Средната им печалба за 2016 г. е 3,7 милиона лева като най-ниската е 202 хиляди лева, а най-високата - 36 милиона лева.Големите икономически различия по региони се запазват. Най-големите 10 фирми от Югозападния район отчетят  7 пъти повече приходи от тези в Северозападния район. ", "date": "2017.08.28", "title": "Приходите на топ 100 фирми у нас нараснали със 146% за година"}
{"url": "https://offnews.bg/futbol/zashto-ti-e-dembele-shtom-si-imash-giottce-i-shahin-663781.html", "text": "Трансферната сага с Усман Дембеле трябваше да носи негативи за Борусия Дортмунд и да обърка плановете на треньора. Проточването ѝ трябваше да притесни играчите и феновете и да затъмни началото на сезона. Трябваше, но не би.Оказа се, че BVB играе супер футбол дори и без талантливото си крило и че това, че няма да разчита на Дембеле да направи нещо специално, може да накара други футболисти да играят по-специално и да се чувстват по-специални.Което работи много добре за отбора. В първия кръг при победата над Волфсбург с 3:0 героят бе Кристиан Пулишич, но две познати фигури свършиха много работа в средата на терена без да блестят толкова много. Срещу Херта, който през миналия сезон даде само точка на Дортмунд обаче, Марио Гьотце и Нури Шахин изпъкнаха както в доброто старо време.Когато напусна Борусия заради Реал, от Шахин се очакваха чудеса, но той не успя. И завръщането му бе считано повече за сантиментален ход – точно като с Гьотце и неговото прибиране от Мюнхен. Още повече Томас Тухел забрави Шахин. Петер Бос обаче го върна към най-добрите му дни. Турския национал игра силно срещу Волфсбург, но срещу Херта бе извънземен. И не само заради гола и асистенцията. Той бе човекът, който всеки път, когато получеше топката, намираше съотборник с пас напред.„Стигнеше ли подаване до Шахин, атаките ни ставаха много по-бързи и опасни“, призна и Бос. Шахин заедно с Гьотце и Гонсало Кастро отнеха безброй топки в средата на терена, бяха мачкаща машина за преса и не позволиха на столичани да имат смислена атака до гола за 2:0. Красивото попадение на Шахин бе първо за него от февруари 2015-а насам, а скоростта на удара – 93 километра в час.„Не знам – аз прочетох 104“, пошегува се той ден по-късно.Що се отнася до Гьотце, срещу Херта световният шампионпак игра до 60-ата минута, но дотогава бе човекът пробягал най-дълга дистанция от всички на терена. Скоро сигурно ще е готов за пълни 90 минути и тогава ще е още по-сложно за съперниците. Защото и Гьотце, и Шахин носят много скорост в играта на BVB.Което в съчетание с Пулишич и Обамеянг е кошмар за всеки, който не обича Борусия. При това срещу Херта жълто-черните доминираха от началото до края и то без петима контузени – Ройс, Гереро, Шмелцер, Шюрле и Вайгл все още гледат отстрани.„Не искам да съм най-добрият или най-важният. Искам да съм част от семейството на BVB“, каза Шахин за Sky след края на двубоя. Всъщност, той винаги ще бъде част от това семейство, но великолепната му форма ще направи преодоляването на продажбата на Дембеле безболезнено.Другият аспект от трансфера на крилото в Барселона също не е за подценяване. Дортмунд сложи цена на Дембеле и накара Барса да я плати. И ще спечели 70 милиона евро (плюс още евентуални 45 милиона) от футболист, играл само един сезон за клуба. И който далеч не е чак толкова ключова фигура.Важните неща от кръга:Холгер Бадщубер вкара гол след 2822 дни. Първият му гол в Бундеслигата бе на 4 декември 2009-а, а с втория донесе победата на Щутгарт над Майнц. Дано да остане здрав по-дълго, защото Щутгарт ще има нужда от него.Мануел Нойер се завърна в игра. Вратар номер едно в света се възстановяваше от травма почти четири месеца но срещу Вердер демонстрира, че все едно си е почивал само ден – отбраната бе много по-солидна и добре организирана . Все пак той не бе повикан в националния отбор, но обясни, че приема и разбира решението на Йоаким Льов и Андреас Кьопке.Алфред Финбогасон се разписа 33 секунди след началото. Голът му във вратата на Борусия Мьонхенгладбах е най-бързият в историята на Аугсбург. Исландецът вкара за втори път в кариерата си в първата минута.Лайпциг включи на скорост. Три полувреме депресия преди биковете да влезат в духа на рекламата на спонсора си и да се сдобият с криле. За нещастие на Фрайбург, който водеше с 1:0 след 45 минути от ранния мач в неделя. Тимо Вернер се разписа на два пъти, като това му се случва за трети път срещу южняците. Орбан добави още един гол, а четвъртото попадение на Брума си заслужава всяко едно повторение.Юлиан Брандт. На 21 години и 116 дни влезе в историята на Байер Леверкузен като най-младият футболист, записал 100 мача в Бундеслигата.Сьорен Щаркс. Реферът дебютира в Първа Бундеслига в петък вечер като замени в началото на второто полувреме получилият травма Феликс Брих. Първата му работа беше да покаже червен картон на капитана на Хамбургер Мергим Маврай. Щаркс се справи с лекота с всичко – даде 13 минути продължение и след помощ от видеоасистента даде напълно заслужен жълт картон на Пападопулос за симулация.Покажете вратата на Денис Дийкмайер. Десният бек на Хамбургер вече държи рекорда за най-много мачове без гол в Бундеслигата – 183. „Получих повече съобщения за рекорда, отколкото поздравления за това, че бяхме на върха на класирането“, каза той. Милият.Втора Бундеслига:Фортуна Дюселдорф ще посрещне паузата на върха, след като Роуен Хенингс вкара в добавеното време за 2:1 в Зандхаузен. Със същия брой точки - по 10 - са още Дармщадт и Арминия. Дармщадт победи Дуисбург на Илия Груев с 2:1, като втория гол бе дело на резервата Яник Щарк, който се разписа във втори пореден кръг.Цитатите: „Не знам какви качества иска да вижда треньорът. Но моите очевидно съвсем не са му полезни“ - Томас Мюлер след като изкара 70 минути на резервната скамейка срещу Вердер.„Не мисля, че ще станем шампиони на Германия“ - треньорът на Борусия Мьонхенгладбах Дитер Хекинг след 2:2 с Аугсбург.„Беше очевидно нарушение. Волфганг Щарк сигурно е заспал в мазето в Кьолн пред телевизора. Ако подобно нещо остава незабелязано, за какво ни е видеоасистентът“ - Руди Фьолер, според когото преди втория изравнителен гол на Хофенхайм има нарушение.", "date": "2017.08.28", "title": "Защо ти е Дембеле, щом си имаш Гьотце и Шахин?"}
{"url": "https://offnews.bg/politika/radan-kanev-vizitata-na-makron-ne-be-mnogo-uspeshna-663782.html", "text": "Срещата между Бойко Борисов и Еманюел Макрон не беше много успешна за нито едната от двете страни, коментира зам.-председателят на ДСБ Радан Кънев в сутрешния блок на bTV. \"Чухме, че ще влезем в Шенген, но друг път. Що се отнася до присъединяването към еврозоната, въпросът опира основно до Европейската централна банка\", каза Кънев.Макрон искаше да получи подкрепа на промените в директивата за командироване на работници е ЕС и ние имаме интерес българските работници да бъдат командировани във Франция, но трябва да се борим и с измамите в тази сфера, добави той. Според него ако предложенията на Макрон бъдат приети без промени, цялата ни икономика ще пострада и ще престанем да сме конкурентни на европейския пазар. Той оцени позицията на Борисов като по-отговорна, защото била резервирана, и критикува президента Румен Радев, който „кой знае защо даде безрезервна подкрепа”.Кънев даде оценка и на първите сто дни на кабинета \"Борисов 3\": \"За съжаление нищо не се случи. По отношение на политиката към Македония може би това е единствената сфера, където българското правителство се справи добре. Но не бива да се допуска да се пакетира Македония в съмнителното шаблонно понятие „Западни Балкани\".", "date": "2017.08.28", "title": "Радан Кънев: Визитата на Макрон не бе много успешна"}
{"url": "https://offnews.bg/112/bankomat-vzriven-v-kv-mladost-parite-hvarchat-vav-vazduha-663784.html", "text": "Банкомат е бил взривен тази нощ в жилищен блок в софийския кв. \"Младост\", предава БНР. Банкоматът се е намирал в блок 25, а от него липсват над 80 000 лева. По информация на радиото банкоматът е взривен с бутилки със сгъстен въздух. При взрива много от банкнотите са се разхвърчали във въздуха.Няма данни за пострадали. На място са изпратени екипи, районът е бил отцепен. Огледът е приключил.Работата по случая продължава.", "date": "2017.08.28", "title": "Банкомат взривен в кв. Младост, парите хвърчат във въздуха"}
{"url": "https://offnews.bg/sviat/tramp-mozhe-da-ogranichi-studentskata-programa-work-and-travel-663786.html", "text": "Администрацията на президента Доналд Тръмп обмисля намаляване на визите по американските програми за културен обмен, включително \"о пер\" (au pair) и студентската Work&Travel, съобщава \"Уолстрийт джърнъл\".Засега информацията не е потвърдена официално. Според изданието, което цитира свои източници, американското правителство обмисля \"големи съкращения\" за пет от работните визи за културен обмен в програмата Джей-1 (J-1). Програмата J-1 включва също визи за студенти, но според \"Уолстрийт джърнъл\" за тях не се обмислят съкращения. В J-1 има 15 категории, които осигуряват възможности за около 300 000 чуждестранни граждани годишно да се запознаят от личен опит с американското общество и култура, да учат и работят в САЩ.Тръмп предприе серия от стъпки за ограничаване на мигрантите. Макар програмата J-1 да не е имигрантска, много от участниците в нея я ползват, за да останат в САЩ.Според \"Уолстрийт джърнал\" е възможно някои от вътрешните програми по J-1 да бъдат съкратени или изискванията за прием по тях да бъдат завишени.", "date": "2017.08.28", "title": "Тръмп може да ограничи студентската програма Work and Travel"}
{"url": "https://offnews.bg/futbol/bosat-na-slavia-ventci-stefanov-levski-ne-e-cheprachane-663773.html", "text": "Президентът на Славия Венцеслав Стефанов направи коментар на съдийството на мача с Левски в събота, загубен от “белите” на “Герена” с 0:4.Колоритният бос на Славия призна, че е разстроен от рефера Ивайло Стоянов - Сватбата, който първо даде спорна дузпа за Левски в 31-ата минута, довела до откриване на резултата.“Не само дузпата, а и голът от засада. Не ме карайте да коментирам много, защото ще кажа лоши неща.Заболяха ме очите, вече 25 години. Разстроен съм. Когато ти обърнат мача, ако играеш срещу Чепръчане е едно, а когато излизаш срещу Левски на “Герена”, е съвсем друго.Вина нашите футболисти нямат. Имаме си своите грешки, но те не са повлияли на резултата”, коментира членът на Изпълкома пред “Тема Спорт”.Стефанов не присъства на \"Герена\", но срещу него се скандираха обидни реплики, което стана повод от клуба да подадат и жалба срещу публиката.", "date": "2017.08.28", "title": "Босът на Славия Венци Стефанов: Левски не е Чепръчане"}
{"url": "https://offnews.bg/tenis/grigor-zapochva-kato-9-v-sveta-na-us-open-663787.html", "text": "Най-добрият български тенисист Григор Димитров запази деветото място в публикуваната днес нова световна ранглиста преди започващото тази вечер Открито първенство на САЩ, последен за годината турнир от Големия шлем, на кортовете в Ню Йорк.Димитров не участва в турнири през миналата седмица и остана с актив от 3710 точки, който може да повиши при добро представяне в Ню Йорк.Българинът ще започне участието си на Откритото първенство на САЩ около полунощ във вторник срещу сряда. Негов първи съперник ще бъде чехът Вацлав Шафранек, който премина през квалификациите.Двамата ще играят на третия по големите корт Grandstand, като мачът е последен по програма там.Преди тях на тази арена ще се определят победителите в още три двубоя: Доминик Тийм – Алекс де Минаур, Южени Бушар – Евгения Родина и Светлана Кузнецова – Маркета Вондроусова.Ако успее да се справи с Вацлав Шафранек, следващото препятствие пред Григор ще е победителят от двубоя между Аляж Бедене и Андрей Рубльов.", "date": "2017.08.28", "title": "Григор започва като №9 в света на US Open"}
{"url": "https://offnews.bg/112/pozharat-e-ovladian-no-oshte-tlee-4000-dka-sa-izgoreli-v-sledstvie-n-663842.html", "text": "Пожарът край Сопот е овладян, но още тлее.Доброволци от селата и служители на Гражданска защита и пожарната ще дежурят цяла нощ, за да не се възобнови огъня.Засегнати са землищата на три села - Анево, Московец, Иганово, унищожени са лозови насаждения, розови насаждения и овощни градини.Хората в момента провеждат събрание, на което решават да подадат колективен иск срещу ВМЗ-Сопот за причиняване на пожара.\"Всички вече признават, че пожарът е тръгнал от полигона на ВМЗ. Въпросът е дали в утрешната сводка на МВР това ще бъде отразено или ще го скрият\", каза пред ОFFNews един от хората, чиито имоти са най-силно засегнати. ", "date": "2017.08.28", "title": "Пожарът е овладян, но още тлее. 4000 дка са изгорели в следствие на огъня край ВМЗ-Сопот"}
{"url": "https://offnews.bg/futbol/iunosha-na-levski-shte-rita-v-bistritca-663790.html", "text": "Отборът на Витоша (Бистрица) привлече в редиците си юношата на Левски Радко Мутафчийски.Защитникът, който за последно се подготвяше с тима на Славия, прави дебют в професионалния футбол с екипа на Балкан (Ботевград). Впоследствие носи екипите на Чавдар (Етрополе), Академик (София) и Сливнишки герой.В периода 2013-2015 записва 55 мача и 2 гола с екипа на Хоризонт (Турново), като през първия му сезон само две точки го делят от шампионската титла на Македония.Записва и три участия в квалификациите на Лига Европа. През втората година пък съотборник му е настоящият голмайстор на Витоша Григор Долапчиев.След като напуска Хоризонт, Мутафчийски играе в гръцките Айгинайкос и Аполон (Лариса). Бранителят ще бъде на разположение на старши треньора Костадин Ангелов след паузата в шампионата.По-рано това лято други две рожби на „синята“ школа подсилиха бистричани – крайните защитници Тодор Гочев и Илиан Попов.", "date": "2017.08.28", "title": "Юноша на Левски ще рита в Бистрица"}
{"url": "https://offnews.bg/sviat/shvejtcaria-promenia-danachni-pravila-663791.html", "text": "Конфедерация Швейцария променя правилата си в данъчното законодателство, съобщават от посолството на България в Берн до Изпълнителната агенция за насърчаване на малките и средните предприятия (ИАНМСП).Целта е да бъдат запознати българските компании и лица, които имат бизнес отношения с Швейцария. Изменя се начинът на изчисляване на гаранционната престиция на данъчно задължените лица, които нямат местоживеене или местоседалище в Швейцария.До момента тези лица дължаха при вписването си в ДДС регистъра гаранционна престиция, която се заплаща кеш или чрез издаване на банкова гаранция в Швейцария. Гаранцията бе в размер на минимум 5 000 и максимум 250 000 швейцарски франка.От 1 август 2017 година изчисляването на гаранционната престиция се прави: 3% от очаквания облагаем оборот в страната ( без износа), минимум 2 000 швейцарски франка, максимум 250 000 швейцарски франка. От 1 януари 2018 година чуждестранните предприятия са задължени вече да плащат ДДС в Швейцария при реализиран годишен оборот от 100 000 швейцарски франки в световен мащаб, доколкото част от него е направена и в страната. До сега се изискваше оборотът от 100 000 швейцарски франка да бъде реализиран само в Швейцария.От 1 януари 2019 година и всички, които изпращат от чужбина за конфедерацията т.нар. малки пратки освободени от вносно мито, ще са задължени да плащат ДДС при достигане на сумата от най-малко 100 000 швейцарски франка за година.", "date": "2017.08.28", "title": "Швейцария променя данъчни правила"}
{"url": "https://offnews.bg/obshtestvo/pozharat-v-marinela-umishlen-663836.html", "text": "Пожарът, който се разрази днес в едно от заведенията на столичния хотел \"Маринела\" е умишлен, предава бТВ, цитирайки свои източници от МВР.Според тях група мъже са влезнали в сградата и са разлели запалителна течност, която после са подпалили. От ръководството на хотела са потвърдили, че МВР работи по версия за умишлен палеж. Говорителят на хотела заяви, че са предали всички нужни материали на разследващите органи. ", "date": "2017.08.28", "title": "Пожарът в Маринела - умишлен"}
{"url": "https://offnews.bg/112/mazh-skochi-pred-barzia-vlak-za-varna-i-zagina-663834.html", "text": "Мъж е загинал, след като е скочил пред бързия влак Пловдив – Варна, съобщиха от ОДМВР-Пловдив, цитирани от \"Фокус\".По първоначална информация мъжът се е хвърлил на релсите в района на гара „Тракия“ в града.Движението е спряно. От ОДМВР уточняват, че няма данни за насилствена смърт и най-вероятно става дума за самоубийство.В момента се извършва оглед на местопроизшествието.Самоличността на загиналия не е установена. ", "date": "2017.08.28", "title": "Мъж скочи пред бързия влак за Варна и загина"}
{"url": "https://offnews.bg/kultura/sofia-stava-stcena-na-mezhdunarodnia-muzikalen-festival-piano-ekstr-663818.html", "text": "Те ще се провеждат на ключови за столицата места, като Централният военен клуб, Националната опера, Аулата на Софийски университет.Една от \"звездите\" инструменти на събитието е роял, който служи както за обучение на млади български пианисти, така и за концертите от програмата.Фестивалът събира над 4000 гости и 25000-на аудитория. По време на “Пиано Екстраваганца” в страната ще пристигнат музиканти от над 10 държави, сред които Инголф Вундер от Австрия, Мелани Местре от Испания, Лана Тротовшек от Словения, Елоиза Кашо от Италия, Пьотр Вилежал от Полша, Вячеслaв Грязнов от Русия и др. От българска страна, освен основателя на фестивала маестро Людмил Ангелов, ще участват и Веселина Кацарова, Евгени Божанов, Милен Кукошаров, Веселин Еко Веселинов и др.Фестивалът се организира от фондация “Пиано Екстраваганца”. Най-важната ѝ цел е възстановяване на световното музикално наследство посредством събиране на редки музикални партитури и тяхното изпълнение в концертите на фестивала. Той е едно от най-значимите музикални фестивални събития в България и Източна Европа. Повече информация за фестивала ще намерите на . ", "date": "2017.08.28", "title": "София става сцена на международния музикален фестивал “Пиано Екстраваганца”"}
{"url": "https://offnews.bg/futbol/monako-izprati-mbape-v-parizh-s-osvirkvania-663775.html", "text": "Младата звезда на Монако Килиан Мбапе беше освиркан от зрителите на “Луи II” по време на двубоя от 4-ия кръг с Олимпик Марсилия, след като стана ясно, че ще премине в Пари Сен Жермен.Треньорът Леонардо Жардим го остави на скамейката и така и не го пусна в игра. В негово отсъствие “монегаските” разкъсаха своя съперник и спечелиха с 6:1, с което показаха, че не са зависими от него.Според информациите във френската преса той ще премине в Париж под наем до края на сезона с опция за закупуване срещу 180 милиона евро. 18-годишният Мбапе ще пристигне в столицата на Франция днес, за да премине медицинските изследвания и да парафира личния си контракт.“В Монако най-важeн е отборът. Нямам навик да поставям отделния играч над колектива. Разбира се, винаги е по-добре да се запазват най-добрите, но аз съм свикнал да работя с това, с което разполагам. Килиан е футболист от висока класа, звезда, но Монако спечели немалко мачове и без негово участие в последните шест месеца. Запознат съм отчасти с някои разговори, но не е моя работа да говоря за трансфери. Не съм чул освиркванията към Мбапе.Разбирам феновете. Всички биха искали да задържим през годините футболисти като Хамес Родригес, Бакайоко, Менди, Бернардо Силва, Марсиал, Конгдобия, Караско и много други, но политиката е друга. Взимаме млади играчи и се опитваме да ги развием.Монако е отлична витрина за тях и виждате, че във всеки трансферен прозорец се опитват да ги откраднат от нас”, коментира португалският треньор на Монако.", "date": "2017.08.28", "title": "Монако изпрати Мбапе в Париж с освирквания"}
{"url": "https://offnews.bg/obshtestvo/goreshto-vreme-ni-chaka-i-dnes-663776.html", "text": "Днес максималните температури ще са между 32° и 37°. Атмосферното налягане е около средното за месеца и слабо ще се понижи. Днес ще бъде предимно слънчево, след обяд и горещо - това е прогнозата за времето за днес на НИМХ към БАН.Ще духа до умерен вятър от запад-северозапад и привечер ще се усилва, а от запад ще започне да се развива купеста облачност. Максималните температури ще са между 32° и 37°. През нощта вятърът ще се ориентира от североизток, ще нахлува хладен въздух и на места в Северна България ще превали и прегърми.По Черноморието ще бъде предимно слънчево. Привечер ще духа до умерен североизточен вятър. Максималните температури ще са 28°-30°. Температурата на морската вода 25°-26°. Вълнението на морето ще е 2 - 3 бала.Над планините ще бъде предимно слънчево. Ще духа умерен и силен северозападен вятър. Привечер облачността ще се увеличи и през нощта на отделни места ще превали и прегърми. Максималната температура на височина 1200 метра ще бъде около 24°, на 2000 метра – около 18°.", "date": "2017.08.28", "title": "Горещо време ни чака и днес"}
{"url": "https://offnews.bg/obshtestvo/ubijstvoto-na-11-godishnata-nikol-e-planirano-smiata-bashta-%d1%9d-663778.html", "text": "Бащата на 11-годишната Никол, която бе убита при спор за пушене на наргиле в бургаския кв. \"Меден Рудник\", смята, че убийството на дъщеря му е планирано от 15-годишния Иван. Това каза самият Любомир Йончев пред Нова телевизия.По негови думи Никол се опитала да натисне бутона за спешна връзка в асансьора, където е била убита, но копчето не е работило.Според бащата убийството не е станало заради наргиле. Той е убеден в планирането и колко лесно е било престъплението за убиеца, който искал да се \"докаже\" чрез действията си. Бащата на Никол иска доживотна присъда и Иван да бъде съден като пълнолетен. \"Доживотен дори му е малко\", каза Йончев.Майката на Иван пък е убедена в невинността на своето дете. \"Той не е агресивен, не мога да си го обясня. Съжалявам много\", каза тя пред Нова.", "date": "2017.08.28", "title": "Убийството на 11-годишната Никол е планирано, смята баща ѝ"}
{"url": "https://offnews.bg/futbol/visoko-naprezhenie-v-ludogoretc-sled-1-1-s-pirin-v-razgrad-663771.html", "text": "Очакванията за разгромна победа на Лудогорец над Пирин в Разград в седмия кръг на се оправдаха. Шампионите завършиха 1:1 и не успяха да се доближат до лидера ЦСКА-София.Абел Анисе откри за “орлите” в 61-ата минута, но три минути преди края на редовното време Станислав Костов изравни и донесе точката на тима си.Макар и сдържано, треньорът на Лудогорец Димитър Димитров - Херо изрази недоволството си от поведението на част от звездите на тима, като ги упрекна в липса на дисциплина.\"Резултат, който не би трябвало да се получи с оглед положенията на терена. През второто полувреме изпуснахме много голове. Вината си е абсолютно наша. Направихме груби индивидуални грешки.След почивката започнахме по-агресивно с подаванията. Надигравахме се и създадохме редица положения. Притесняваме отношението в тактическата дисциплина на определени футболисти. Не си изпълняват задачите и играят само в определени фази в играта.За Лига Европа изтеглихме тежък жребии. Хофенхайм и Истанбул ББ са трудни отбори.Предстоящата среща с Левски е мач като мач. Ще има допълнителни емоции, защото съм бил треньор и на Левски, но сега си изпълнявам задълженията в Лудогорец”, коментира Херо. В следващия си мач на 6 септември “орлите” гостуват на вдъхновения тим на Левски на “Герена” в отложен мач.", "date": "2017.08.28", "title": "Високо напрежение в Лудогорец след 1:1 с Пирин в Разград"}
{"url": "https://offnews.bg/sviat/otroven-himicheski-oblak-evakuira-britanski-plazh-nad-200-sa-v-bolnit-663779.html", "text": "Стотици туристи получиха медицинска помощ в болница вчера, след като плажът на курорта Бърлинг Гап на южното британско крайбрежие беше евакуиран заради \"химическа мъгла\", предаде Ройтерс. Болницата в Ийстборн е лекувала 233-ма души със затруднено дишане, сълзене на очите и повръщане, съобщи Би Би си.Първият сигнал в полицията на Съсекс бил получен малко преди 17,00 ч. местно време, когато близо 50 души се оплакали от дразнене в очите и гърлото. Първоначално шестима постъпили в болница с по-леки симптоми, но до вечерта обработените пациенти вече били 223-ма. Бреговата охрана, полицията, службите за спешна помощ и пожарникари от Бърлинг Гап, Ийсборн, Бексхил и Нюхейвън се включили в евакуацията. Туристите подозирали, че са пострадали от изтичане на газ хлор.Очевидец, който бил на плажа със семейството си, разказва пред Би Би Си, че той опустял 10 минути след като хората започнали да се чувстват зле. По думите му изневиделица в ясния слънчев горещ ден се появила мъгла и се усетил силен мирис на хлор. Мъглата изглежда е дошла откъм морето, но източникът й не е установен, заяви полицията и отправи предупреждение към жителите на околността да държат прозорците затворени.", "date": "2017.08.28", "title": "Отровен химически облак евакуира британски плаж, над 200 са в болница"}
{"url": "https://offnews.bg/sviat/chetirima-prebiha-poliak-i-iznasiliha-priatelkata-mu-na-italianski-pla-663780.html", "text": "Италианската полиция разследва шокиращ случай на обир и изнасилване на плаж в град Римини, съобщават световните агенции.Неизвестна група нападатели са пребили по припадък 26-годишен поляк, като след това е бил обран. Инцидентът се развива в ранните часове на миналата събота. Нападателите не са спрели до там, като според полицията четирима са изнасилили гаджето на пребития поляк.И двамата полски граждани са настанени в болница, пише \"Индипендънт\".За инцидента съобщили минаващи през плажа хора, които видели безжизнените тела на двойката.", "date": "2017.08.28", "title": "Четирима пребиха поляк и изнасилиха приятелката му на италиански плаж"}
{"url": "https://offnews.bg/ikonomika/menidzhari-ot-aetc-kozloduj-posetiha-angarskia-elektroliten-himi-663795.html", "text": "Топ мениджъри на българската АЕЦ „Козлодуй“, за която ядрено гориво доставя ТВЕЛ, направиха работно посещение в Ангарския електролитен химически комбинат (част от горивната компания на „Росатом“ - ТВЕЛ). Директорът по развитие и модернизация на АЕЦ „Козлодуй“ Найден Найденов и главният инженер на централата Янчо Янков се запознаха отблизо с технологията на процеса за обогатяване на уран за използване в енергийните атомни реактори. В рамките на посещението се състоя работно съвещание с ръководителите на Ангарския електролитен химически комбинат, представители на ТВЕЛ и АО „Техснабекспорт“.По оценка на ТВЕЛ подобни посещения на делегации на чуждестранни партньори в предприятия от руския атомен отрасъл и горивната компания на „Росатом“ – ТВЕЛ, са важен аспект от международното ядрено-енергийно сътрудничество и демонстрират готовността на корпорация „Росатом“ за въвеждане на постоянен конструктивен диалог с партньорите и заинтересованите страни, свидетелстват за ориентиране към клиента и стремеж към практически резултати.", "date": "2017.08.28", "title": "Мениджъри от АЕЦ „Козлодуй“ посетиха Ангарския електролитен химически комбинат на ТВЕЛ"}
{"url": "https://offnews.bg/kultura/bnt-puska-film-za-printcesa-daiana-20-g-sled-smartta-j-663798.html", "text": "БНТ пуска документален филм на Би Би Си за смъртта на принцеса Даяна. Двайсет години след като принцесата на Уелс загина в катастрофа в Париж, БНТ 1 ще излъчи „Даяна: Седем дни, които разтърсиха света“ на 1 септември от 22,55 часа. Чрез непопулярни кадри и разкази на близки приятели и сътрудници на „принцесата на народа“, както и на обикновени граждани, режисьорът Бен Райдър пресъздава неописуемия шок, който преживява нацията. Филмът проследява реакциите на кралското семейство в една сложна ситуация за тях. Обществените нагласи, обвиненията, любовта към кралската особа, която след смъртта си се превръща в легенда, а приживе отправя предизвикателство към традициите на монархическата институция – това са част от темите, които изследва документалният филм на БНТ.", "date": "2017.08.28", "title": "БНТ пуска филм за принцеса Даяна 20 г. след смъртта й"}
{"url": "https://offnews.bg/112/praviat-20-m-pateki-v-kresnenskoto-defile-boriat-se-pozharat-da-ne-st-663789.html", "text": "Продължава борбата с огъня в Кресненското дефиле в Пирин. През нощта е имало няколко много трудни ситуации, съобщи МВР.Най-тежко е било около разгорялото се огнище в посока село Влахи. Било е организирано евакуиране на хората, но впоследствие не се е наложило населението да напусне селото. Готовността за евакуиране все още остава.Днес усилията са насочени основно към 2 сектора – т.н. крив тунел и Скалата, където ще трябва да се направи голяма полоса, уточняват от МВР. Другият сектор е посока Влахи, където допълнително трябва да се включи булдозерът, за да може с направената вече просека да се удържи пожарът.До момента са направени 21 км просеки, на практика това са нови горски пътища. Гората е в състояние, при което най-малката искра може да предизвика огромен пожар, каза на брифинг на Оперативния щаб директорът на ГДПБЗН главен комисар Никола Николов.През нощта силният вятър е довел до разрастване на едно от вътрешните огнища в периметъра на пожара и е довел до спешни мерки.\"Просеките, които правим са с цел да се ограничи с пълна сигурност пожара така че да не обхваща нови горски площи.Съществуващите горски пътища се разширяват до 20 м, за да не премине огънят. Не си позволяваме насрещно палене, за да спасим останалата зелена растителност в периметъра. В посока Мечкул се полагат усилия да бъде спрян пожарът да не премине през билото, за да бъдат спасени местообитанията на лешоядите. Днес с усилията на 250 души ще продължи там борбата в много тежък и стръмен релеф със скали и сипеи и силен наклон. Теренът е много труден, недостъпен, алпинисти огледаха мястото, но хеликоптерите помогнаха\", поясни директорът на Югозападното предприятие Д. Дамянов.Обстановката по главен път Е 79 е нормална и няма задимяване. Ситуацията обаче се следи постоянно - каза директорът на ОДМВР-Благоевград ст.комисар Николай Хаджиев.МВР изразява благодарност към служителите и особено към доброволците при работата в този труден терен.Продължават усилията на прокуратурата и на полицията за установяване на причините за възникване на огъня, заяви областният управител Бисер Михайлов.Днес е изключително опасен ден, възможно е възникване на неконтролируеми пожари, с пряка опасност за живота. Не палете огън на открито по никакъв повод – категоричен призив отправи главен комисар Николов.Други пожари 206 са били пожарите през изминалото денонощие, всички са успешно погасени. Три са по-големите - на територията на Сливен и Шумен са били засегнати десетки дка гори.В Невестино, Кюстендилско са изгорели 7 необитаеми къщи, плевни. Към момента няма пряка опасност за населените места.", "date": "2017.08.28", "title": "Правят 20 м пътеки в Кресненското дефиле, борят се пожарът да не стигне до лешоядите"}
{"url": "https://offnews.bg/112/oganiat-kraj-kresna-prodalzhava-da-gori-zasega-niama-opasnost-za-nase-663777.html", "text": "Огънят покрай Кресненското дефиле продължава да гори пореден ден. Към момента най-голямото огнище е към село Влахи, каза пред Нова телевизия Тошко Бързилов, началник на оперативния щаб.Пожарът е наистина мащабен, като от властите казват, че обиколката му е 20 километра. \"Не може да няма изненади при такива размери\", каза Бързилов.Път Е-79 е проходим вече, влаковете също се движат по Кресненското дефиле.Най-голямо е огнището край село Влахи, но няма опасност за населението там.Равносметката до момента е следната - засегнати са над 15 хил. дка земя, щети за милиони, а за да се възстанови гората ще са нужни десетки години.", "date": "2017.08.28", "title": "Огънят край Кресна продължава да гори, засега няма опасност за населението"}
{"url": "https://offnews.bg/obshtestvo/balgarin-zapodozrian-v-ubijstvo-e-arestuvan-v-london-663793.html", "text": "Българин е бил задържан заради подозрение, че е извършил убийство в британската столица Лондон, съобщиха за OFFNews от МВнР.Посолството ни в Лондон е било уведомено от местните власти, като от полицията казват, че \"всичките му права са спазени\".Полицията в британската столица е уведомила посолството ни там на 21 август.Според местни британски медии името на задържания българин е Емил Христов, на 39 години.Убийството е станало на 20-ти август по обяд в лондонския Манор Парк.Убит е 29-годишният Димитър Петров. Той е открит от полицията в тежко състояние, с прободни рани. Мотив за престъплението към момента не се съобщава. ", "date": "2017.08.28", "title": "Българин, заподозрян в убийство, е арестуван в Лондон"}
{"url": "https://offnews.bg/obshtestvo/machat-balgaria-shvetcia-promenia-dvizhenieto-663801.html", "text": "Футболната среща между националните отбори на България и Швеция на 31август на Национален стадион „Васил Левски” налага промени в движението, съобщи Столична община. Забранява се престоят и паркирането на пътни превозни средства, с изключение на автомобилите на участниците в мероприятието от 08.00 часа на 29 август до отпадане на необходимостта при алеите около Националния стадион „Васил Левски”; от 08.00 до 24.00 часа на 31 август на моста пред Национален стадион „Васил Левски и на ул. „Ген. Гурко” между бул. „Васил Левски” и бул. „Евлоги и Христо Георгиеви”, с изключение на местата в режим на платено паркиране „служебен абонамент.От 20 часа на 31 август до приключване на футболната среща, само при необходимост и по преценка на ръководството на СДВР, ще се забрани влизането на пътни превозни средства в двете посоки, с изключение на автобусите на масовия градски транспорт по:- ул. „Ген. Гурко” между бул. „Васил Левски” и бул. „Евлоги и Христо Георгиеви”;- бул. „Евлоги и Христо Георгиеви” между пл. „Орлов мост” и бул. „Черни връх”;- бул. „Драган Цанков” между бул. „Евлоги и Христо Георгиеви” и бул. „П.К. Яворов”.От 18 часа на 31 август до приключване на мача да промени частично маршрута на автобусна линия № 75, като се скъсява маршрута ú до Военна академия.", "date": "2017.08.28", "title": "Мачът България - Швеция променя движението"}
{"url": "https://offnews.bg/zdrave/patcientite-veche-mogat-da-poluchat-kod-za-dostap-do-elektronnite-si-d-663802.html", "text": "От днес, 28 август 2017 г., всеки гражданин, който посети районната здравноосигурителна каса по какъвто и да е повод, ще има възможността да получи безплатно Уникален код за достъп (УКД) до електронното си медицинско досие, напомня от НЗОК. С това се поставя началото на кампания за засилване на обществения контрол върху изразходване на публичния ресурс, с който Националната здравноосигурителна каса закупува медицински услуги в полза на пациентите.С УКД всеки гражданин ще може да провери дали отразените в личното му досие дейности действително са извършени. Ако констатира разминаване в данните, той може да подаде сигнал до районната или до Националната здравноосигурителна каса. Контролните органи на институцията ще извършат проверка, като информират и гражданина за резултатите от нея. При необходимост ще се коригира електронното здравно досие с действително извършените в полза на пациента дейности.Националната здравноосигурителна каса ще предостави на всеки от 7 356 986 български граждани УКД.", "date": "2017.08.28", "title": "Пациентите вече могат да получат код за достъп до електронните си досиета"}
{"url": "https://offnews.bg/kultura/preporachvame-vi-smiah-i-blagotvoritelnost-na-30-avgust-v-komedi-klub-663783.html", "text": "Запазете си датата 30 август, ако искате да се посмеете от сърце и да станете част от благотворителното шоу на Комеди Клуб София и Holiday Heroes. За втора година рожденият ден на комедианта и основател на Клуба Иван Кирков ще се превърне в кауза за помощ на семейства и деца в нужда, а на сцената освен него ще се появяват и най-добрите стендъп артисти у нас.Началният час на шоуто в Комеди Клуб София е 21. Входът е свободен, като всеки ще може да остави сума по избор за каузата.Миналата година комедиантите и Holiday Heroes събраха близо 1000 лева от рожденденското шоу, като комедиантите организираха и търг с фен артикули. Тази година също можем да очакваме изненади.За повече информация за събитието може да следите неговата .", "date": "2017.08.28", "title": "Препоръчваме ви: Смях и благотворителност на 30 август в Комеди Клуб София"}
{"url": "https://offnews.bg/futbol/bonuchi-kopira-tramp-make-milan-great-again-663796.html", "text": "Бившият защитник на Ювентус и настоящ капитан на Милан Леонардо Бонучи заговори досущ като в предизборен лозунг на американския президент Доналд Тръмп.\"Мake Milan great again\" (Да направим Милан отново велик), заяви Бонучи след измъчената победа с 2:1 над Каляри от втория кръг на Серия А.Това беше втора поредна победа за \"росонерите\", които се удържат сред лидерите с пълен актив, какъвто имат още шампиона Ювентус, Интер, Наполи и Сампдория.\"Растем с всеки мач. Първите ни мачове са трудни, но са полезни, защото показваме дух и саможертва, въпреки грешките, които правим.Срещу Каляри си усложнихме сами живота, но все пак се измъкнахме.Далеч сме все още от нивото на Ювентус и Наполи, които ще бъдат основните претенденти за Скудето\", коментира Бонучи.", "date": "2017.08.28", "title": "Бонучи копира Тръмп: Make Milan great again!"}
{"url": "https://offnews.bg/zdrave/bebe-rekordior-se-rodi-v-stara-zagora-663824.html", "text": "Момиченце с тегло от близо 5, 400 кг и цели 60 см се роди в болница \"Тракия\". Това е едно от най-едрите деца, които са се раждали в болницата. То е с големина на двумесечно бебе, съобщиха от здравното заведение. Майката е постъпила в болницата на 20 август с желание да роди по нормален път, но това се е оказало невъзможно, казаха от болницата, тъй като раждането по нормален път на толкова голям плод носи рискове както за родилката, така и за детето. „По принцип в нашето отделение подкрепяме и насърчаваме младите майки да раждат по нормален път, но в този случай колегите са взели правилно решение раждането да се проведе оперативно“, каза д-р Пиперкова от болница \"Тракия\".През февруари 2014 година отново в АГ-отделението на Болница „Тракия“ се роди момченце с тегло 5, 190 кг и ръст 54 см, но новороденото бебе е с още по-голямо тегло и височина. Момиченцето обаче не може да бие рекорда на малкия Турач, който се роди в Пловдив с тегло от 5, 750 кг и 57 сантиметра. ", "date": "2017.08.28", "title": "Бебе рекордьор се роди в Стара Загора"}
{"url": "https://offnews.bg/futbol/privarzhenitcite-na-zenit-pochetoha-boevete-na-shipka-video-663799.html", "text": "Феновете на Зенит Санкт Петербург почетоха с впечатляваща хореография 140-ата година от боевете на връх Шипка по време на Руско-турската освободителна война през 1877 – 1878 г.Шипченската битка на тази дата птрез 1877 е решителна в борбата за Шипченския проход в хода на Руско-турската война. По този повод привържениците разпънаха огромен транспарант преди мача с \"Ростов\" от руското първенство. Той представляваше репродукция на картината на художника Алексей Попов от 1883 г., наречена \"Защитата на Орлово гнездо\".Над нея стояха думите \"Не намь, не намь, а имени твоему\", които са били изписвани на медалите на героите от войната. Иначе Зенит не успя да победи гостуващия Ростов в двубой от 8-ия кръг и мачът завърши 0:0.По този начин съставът на Роберто Манчини загуби първи точкия на новия си стадион. Питерци играха слабо и закономерно бяха удържани от здравата защита на Ростов.Въпреки разочароващия резултат, Зенит е лидер в подреждането с 20 точки - една повече от втория Локомотив (Москва). Ростов дели третото място с Краснодар, като двата тима имат по 15 точки.", "date": "2017.08.28", "title": "Привържениците на Зенит почетоха боевете на Шипка (видео)"}
{"url": "https://offnews.bg/obshtestvo/spirat-vodata-v-chasti-na-liulin-gorni-bogrov-kinotcentara-i-manasti-663739.html", "text": "Днес „Софийска вода” временно ще прекъсне водоснабдяването в някои части на Люлин, Манастирски ливади, Драгалевци, Киноцентъра и село Горни Богров заради ремонтни дейности, съобщиха от дружеството.Във връзка с реконструкция и изместване на водопровод по бул. „Джавахарлал Неру” в жк. „Люлин“6, се налага спиране на водоподаването от 9:00 до 21:00 часа на клиентите на „Софийска вода”, живеещи в района на:При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: жк. „Люлин“ 6 на паркинга пред магазин Фантастико.Ще се подменя и водопровод на ул. „Христо Ботев“, с. Горни Богров. Това налага спиране на водоподаването от 9:00 до 21:00 часа на клиентите на „Софийска вода”, живеещи в района между:При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: пред 47 ЦДГ.Във връзка със строително-монтажни работи на ул. „Петко Наумов“, в.з. Киноцентъра III, се налага спиране на водоподаването от 9:00 до 21:00 часа на клиентите на „Софийска вода”, живеещи в района на:При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Васка Баларева“ № 17.\"Софийска вода\" днес ще подменя и сградно водопроводно отклонение във вилна зона „Драгалевци лифта“ се налага спиране на водоподаването от 9:30 до 20:30 часа на клиентите на „Софийска вода”, живеещи в района на:Заради подмяна на сградно водопроводно отклонение на ул. „Хан Кардам“ в кв. „Васил Левски“ също се налага спиране на водоподаването от 9:30 до 17:00 часа на клиентите на „Софийска вода”, живеещи в района на:При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Хан Кардам“ № 40А.Същият вид ремонт е насрочен за днес и на ул. „Чавдар войвода“, кв. „Челопечене“. Това налага спиране на водоподаването от 10:00 до 18:00 часа на клиентите на „Софийска вода”, живеещи в района на:При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: кв. „Челопечене“, пред кметството.Във връзка с разкриване на уличен водопровод на ул. „Луи Айер“, кв. „Манастирски ливади“, се налага спиране на водоподаването от 10:00 до 16:00 часа на клиентите на „Софийска вода”, живеещи в района на:При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Луи Айер“ № 152.Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .", "date": "2017.08.28", "title": "Спират водата в части на Люлин, Горни Богров, Киноцентъра и Манастирски ливади"}
{"url": "https://offnews.bg/112/15-godishen-podkara-pezho-s-oshte-dve-detca-vatre-i-se-obarna-663794.html", "text": "Три деца са пострадали, след като се обърнали с автомобил \"Пежо\" между хасковските села Горно и Долно Войводино. Зад волана е бил 15-годишен, който загубил контрол над колата. Инцидентът е станал в събота през нощта, съобщават от полицията, цитирани от Хасково инфо. Неправоспособният шофьор се е движил с несъобразена скорост, от удара той е с охлузни наранявания по ръцете и главата. Пострадали са и возещите се в автомобила още две деца - на 10 и 16 г.Тримата са прегледани в болница и са освободени за домашно лечение.", "date": "2017.08.28", "title": "15-годишен подкара Пежо с още две деца вътре и се обърна"}
{"url": "https://offnews.bg/turizam/balgarinat-vse-po-chesto-pochiva-izvan-rodinata-liubima-destinatcia-663797.html", "text": "Българинът все по-често напуска пределите на Родината за годишния си отпуск. Този юли задграничните почивки са с 15.3% повече от миналогодишния, а любимата дестинация е Италия.Повече от половин милион сънародници са пътували в чужбина през седмия месец на 2017-а - 665 700, според справка на националната статистика. Най-голямо е увеличението при Италия - с 53% спрямо миналата година. На второ място е Австрия с 34.9% ръст. Почти толкова е и при Испания - 32.4%. Към Франция пътуват близо 30% повече (29.2%).Ръст с близо 20 на сто (19.5%) има на пътуванията към Великобритания, 17% е увеличението за Румъния, 11.5% - за Гърция.Повече са пътуванията към Македония (10.8%), Сърбия (4.9%), Турция (3.1%).Обратната тенденция се наблюдава при Русия, където пътуванията са намалели с 13.4% и Чехия (9.6%).България също се превръща в по-желана дестинация за чужденците. През юли над 2 млн. от тях са избрали страната ни за почивка или пък са дошли по работа тук. Ръстът е с 8% спрямо юли 2016 г.Делът на европейците от ЕС е 62.3%, а годишният им ръст е с 9.8%. Най-голям е той при испанците - с 31.9%. Почти толкова е увеличението на британците - 31.3%. С 19.1% повече италианци са почивали у нас, същият е процентният ръст при гърците. 15.8% е той при белгийците, 12.4 - при поляците.Този юли у нас почиват повече холандци, румънци, германци, показват данните на НСИ.Намаляват обаче посещенията на словаци и австрийци с около 7 на сто.Извън ЕС най-голям е ръстът на посещенията на украинци - с 19.7 на сто.", "date": "2017.08.28", "title": "Българинът все по-често почива извън родината, любима дестинация - Италия"}
{"url": "https://offnews.bg/112/pak-pozhar-v-stolichnia-hotel-marinela-663805.html", "text": "Пожар е избухнал в заведение в столичния хотел \"Маринела\". В момента там тече ремонт, няма информация за пострадали хора, съобщи бТВ. Сигналът за пожара е подаден малко след 11 ч., към мястото са насочени няколко противопожарни екипи. В края на юли в хотел \"Маринела\" отново имаше пожар, две жени бяха обгазени. ", "date": "2017.08.28", "title": "Пак пожар в столичния хотел Маринела"}
