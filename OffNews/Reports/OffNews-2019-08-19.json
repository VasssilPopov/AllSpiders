{"url": "https://offnews.bg/obshtestvo/bedstveno-polozhenie-v-svishtov-zaradi-pozhara-v-smetishteto-709641.html", "text": "Бедствено положение беше обявено в Свищов от кмета Генчо Генчев заради новия пожар в нефункциониращото сметище в местността Ненова шатра, съобщи \"Фокус\".Бедственото положение ще е в сила до петък. Пожарът на старото сметище в Свищов е овладян и предстои да бъде напълно угасен. Генчев обясни пред БНР, че са взети мерки, за да не достигне огънят до близките къщи, а утре се очаква да започне засипване на сметището с пръст. По думите му това трябва да помогне за овладяване на обгазяването на Свищов. Старото сметище на Свищов се запали на 14 август и обгази града през почивните дни.Запали се и нова ивица - край село Реброво, където изгоряха две къщи. Очакванията са до петък целият пожар да бъде угасен. 60 пожарникари и доброволци денонощно гасят терена.След направения първоначален оглед от полицията и пожарната има съмнения, че сметището е подпалено умишлено.", "date": "2019.08.19", "title": "Бедствено положение в Свищов заради пожара в сметището"}
{"url": "https://offnews.bg/zdrave/sestrite-i-akusherkite-sas-samostoiatelni-praktiki-709639.html", "text": "Медицинските сестри и акушерките ще имат право да разкриват самостоятелни практики – индивидуални и групови. Промените са предложени в проекта на Закона за лечебните заведения, публикуван за обществено обсъждане. За тази промяна настояваха специалистите по здравни грижи. Това им дава право да извършват определени манипулации в рамките на компетентностите им.Акушерките ще имат възможност да проследяват бременност, а сестрите да превързват рани, да поставят инжекции в свой кабинет. Ако няколко здравни специалисти решат да разкрият групова практика, ще трябва да се регистрират като търговско дружество или кооперация. Досега те нямаха право на самостоятелна практика, а само като част от екип, в който има лекар.Чрез поправките в закона, здравното министерство предлага обособяването на нов вид лечебно заведение като структура, в която лекарски асистенти, медицински сестри или акушерки ще осъществяват самостоятелно здравни грижи, манипулации и дейности, свързани с промоция на здравето, превенция и профилактика на болестите, става ясно от мотивите към проекта.Целта е да се дадат повече възможности за професионално развитие, както и за извеждането на този вид услуги от сивия сектор. Това би могло да привлече младите хора към професиите, при които има остър дефицит на кадри.", "date": "2019.08.19", "title": "Сестрите и акушерките със самостоятелни практики"}
{"url": "https://offnews.bg/sviat/saprugata-na-nataniahu-predizvika-dva-skandala-pri-vizitata-v-kiev-vi-709635.html", "text": "Съпругата на министър-председателя на Израел Бенямин Нетаняху Сара успя да направи два скандала при визитата на мъжа ѝ в Киев, съобщава Газета.ру.Проблемите започнали още при пътуването им до Киев. В самолета Сара Нетаняху избухнала, скочила от мястото си и опитала да влезе в пилотската кабина, за да изкаже недоволството си, но не била допусната. Причината била, че според нея тя не била приветствана с нужното уважение на борда на самолета.В резултат на гнева на първата дама главният пилот отново поздравил Нетаняху 45 минути преди кацането в Киев.При пристигането в Киев Бенямин Нетаняху и съпругата му били посрещнати от три момичета в традиционни украински носии, които им поднесли хляб и сол за добре дошли, съобщава от Israel News.Премиерът отчупил парче хляб, потопил го в солта и отхапал. След това подал парченце и на съпругата си, но тя го хвърлила на земята.Неуважителното поведение на Сара Нетаняху се вижда на видеата от пристигането на двойката.Това не е първият случай, в който Сара Нетаняху се забърква в скандал. През 2016 г. съд в Ерусалим постанови изплащането на обезщетение на бивш иконом на семейство Нетаняху, обвинил премиера и съпругата му в лошо отношение, а през 2018 г. примиерската съпруга бе осъдена за измама и злоупотреба с доверие. ", "date": "2019.08.19", "title": "Съпругата на Натаняху предизвика два скандала при визитата в Киев (видео)"}
{"url": "https://offnews.bg/zdrave-i-krasota/devette-meditcinski-sestri-koito-zabremeniaha-ednovremenno-pokazaha-709637.html", "text": "Деветте медицински сестри, които забременяха по едно и също време, родиха и се снимаха заедно с бебетата си.Жените работят в медицинския център Maine Medical Center, в Портланд, САЩ, съобщава CNN.Младите майки, които са приятелки още от времето на бременността, решили и занапред да отглеждат децата си заедно.„Срещаме се ежедневно, дори да е в три през нощта“, разказва Лони Соуси, една от сестрите. След раждането на децата им те си направили нова групова снимка.Американските медицински сестри станаха известни през март, когато публикуваха обща снимка и съобщиха, че са забременели по едно и също време.", "date": "2019.08.19", "title": "Деветте медицински сестри, които забременяха едновременно, показаха бебетата си"}
{"url": "https://offnews.bg/112/otkriha-nevzrivena-rachna-granata-na-brega-na-iazovir-ogosta-709642.html", "text": "Невзривена корозирала ръчна граната Ф-1 е открита на брега на язовир Огоста край Монтана. Специализиран екип от 10-ти механизиран батальон – Враца от състава на Бригадното командване е разузнал и унищожил ръчната граната.Ръководител на екипа е старши лейтенант Петър Петров.Военнослужещите действаха на основание отправено искане на главния секретар на МВР и по разпореждане на командира на Сухопътните войски генерал-майор Михаил Попов, съобщиха от Министерството на отбраната.", "date": "2019.08.19", "title": "Откриха невзривена ръчна граната на брега на язовир Огоста"}
{"url": "https://offnews.bg/temida/obvineniat-za-ubijstvoto-na-deteto-v-sotiria-ostava-v-bolnichnia-arest-709644.html", "text": "Обвиненият за убийството на 7-годишно дете в Сотиря Мартин Трифонов остава за постоянно в болничния арест. Съдебното заседание се проведе в областната болница в Сливен, тъй като състоянието на Трифонов не е позволило да бъде транспортиран до съда. При залавянето му той беше прострелян в крака. След заседанието от защитата обявиха, че Трифонов няма да обжалва мярката. На Мартин Трифонов са повдигнати три обвинения - за убийство на малолетно дете по особено жесток начин, за изнасилване и за блудство.Той е направил пълни самопризнания, а обвинението е събрало достатъчно доказателства, че именно той е извършил престъплението, обяви днес говорителят на главния прокурор Румяна Арнаудова.В Сливен днес е ден на траур в памет на починалото дете.", "date": "2019.08.19", "title": "Обвиненият за убийството на детето в Сотиря остава в болничния арест"}
{"url": "https://offnews.bg/zdrave/zadalzhavat-bolnitcite-da-otchitat-vseki-den-efekta-ot-niakoi-lekarstv-709640.html", "text": "Болниците ще трябва да докладват ежедневно ефекта от лечението с определени медикаменти, ще трябва да докладват ежедневно за ефекта от тях. Това предвиждат в проекта на Закона за изменение и допълнение на лекарствените продукти в хуманната медицина, публикуван за обществено обсъждане.Информацията ще се изпраща до Националния съвет за цени и реимбурсиране на лекарствени продукти от лечебните заведения.При отказ се предвиждат глоби между 2500 и 5000 лв.Предвиждат се и други глоби, свързани с отказ от информация, както и за неспазване на разпоредбите в Закона. Ако нарушителят е едноличен търговец санкциите са между 500 и 1000 лв, а при повторно нарушение - от 600 до 2000 лв. За юридическите лица глобите варират между 1500-3000 лв, и от 3000 до 5000 лв. при повторно неспазване на правилата.Целта според МЗ е да се сведат до минимум тези случаи и контролните органи да могат да осъществяват дейността си безпрепятствено. Проектът на Закона за лечебните заведения регламентира извършването на оценка на необходимостта от създаване на нови комплексни онкологични центрове и извършваните нови медицински дейности от тях. За анализ ще бъдат използвани индикатори като брой на лечебните заведения на територията на областта; брой на разкритите в тях структури; кадрова и материална обезпеченост; проведени леглодни; броя преминали пациенти и използваемост на леглата; данни за действащите договори на НЗОК за болнична помощ.С измененията се дефинира понятието „територия на лечебното заведение“. Това касае случаите, когато в границите на общинска или държавна болница се разкрива ново звено. Според проекта това може да става само в случаите, когато клиниките, отделенията и лабораториите в двете болници извършват различни медицински дейности.Създадена е възможност за целеви субсидии за ремонт или финансово оздравяване на лечебните заведения. Промените предвиждат здравното министерство да финансира медицинската експертиза и ТЕЛК в държавните и общинските комплексни онкологични центрове, както и в центровете за психично здраве.Предлага се и възможност за целеви субсидии за текущ ремонт или финансово оздравяване на общинските лечебни заведения. Целта е тяхната стабилизация. За да успеят лечебните заведения да се приведат в съответствие с медицинските стандарти, от МЗ предлагат крайният срок до 31 декември да отпадне. Той беше определен със Закона за бюджета на НЗОК.", "date": "2019.08.19", "title": "Задължават болниците да отчитат всеки ден ефекта от някои лекарства"}
{"url": "https://offnews.bg/tenis/naomi-osaka-ostava-1-v-svetovnata-ranglista-pri-zhenite-709651.html", "text": "Наоми Осака запази лидерската си позиция в световната ранглиста по тенис при жените. Японката отпадна злощастно от турнира в Синсинати, след като получи контузия в мача срещу София Кенин в сблъсъка помежду им на 1/4-финала. Тази загуба обаче не се отрази на мястото и в ранглистата.Все още обаче не е ясно дали Осака ще може да защитава титлата си на предстоящия турнир от Големия шлем US Open. Миналата година тя поднесе голямата сензация в Ню Йорк, побеждавайки на финала любимката на публиката Серина Уилямс.Победителката в Синсинати Медисън Кийс направи сериозен скок в ранглистата и за пръв път в кариерата си влезе в топ 10. Елина Свитолина също дръпна напред в класацията и вече заема 5-ата позиция, което е нейно лично постижение в кариерата й.Топ 20 на женската тенис ранглиста:1. Наоми Осака – 6 6062. Ашли Барти – 6 5013. Каролина Плишкова – 6 3154. Симона Халеп – 4 7435. Елина Свитолина – 4 4926. Петра Квитова – 4 4857. Кики Бертенс – 4 3258. Серина Уилямс – 3 9359. Арина Сабаленка – 3 32010. Мадисън Кийс – 3 26711. Слоун Стивънс – 3 18912. Анастасия Севастова – 3 16713. Белинда Бенчич – 3 00814. Анжелик Кербер – 2 87015. Бианка Андрееску – 2 83716. Йохана Конта – 2 69517. Маркета Вондрушова – 2 65118. Цян Уан – 2 59319. Каролин Вожняцки – 253720. София Кенин – 2 460.", "date": "2019.08.19", "title": "Наоми Осака остава №1 в световната ранглиста при жените"}
{"url": "https://offnews.bg/sviat/putin-sravni-protestite-v-moskva-s-zhaltite-zhiletki-709652.html", "text": "Руският президент Владимир Путин сравни протестите в Москва с тези на \"жълтите жилетки\" във Франция. Путин направи изявлението пред френския си колега Еманюел Макрон в лятната му резиденция във Форт Брегансон. \"Както знаем, не само в Русия се случват такива събития... Гост съм и ми е неудобно да говоря за това, но съм принуден, понеже задавате такива въпроси. Всички знаем за събитията, свързани с т.нар. жълти жилетки, в които, както ни се струва, по наши изчисления, загинаха 11 души, 2500 бяха ранени, включително 2000 полицаи\", каза Путин в първия си коментар за продължаващите седмици протести в Русия срещу отказа да бъдат регистрирани независими кандидати за местните избори през септември. Руският президент подчерта, че не иска на протестите да се стига до събития като тези с \"жълтите жилетки\" и обеща да стори всичко възможно те са протичат в рамките на закона.\"Никой - нито властите, нито някакви групи от граждани, няма право да нарушава закона и да довежда ситуацията до абсурд или до сблъсъци, а виновните ще бъдат наказани\", коментира още той, цитиран от РИА \"Новости\".Това е първият коментар на Путин за протестите, при които бяха арестувани близо 2000 души, като се стигна и до сблъсъци. По време на най-големия протест президентът беше на събор на \"Нощните вълци\" в Крим. Макрон заяви, че се надява двамата да постигнат напредък за мирно уреждане на кризата в Украйна, след като новият украински президент Володимир Зеленски е отправил предложение за мир към руския лидер.\"Ние призовахме това лято за свобода на протестите, свобода на словото, свобода на мнението и свобода за кандидатиране на избори, което би трябвало напълно да се спазва в Русия, както във всяка страна членка на Съвета на Европа\", каза Макрон на съвместна пресконференция преди срещата с Путин и подчерта, че вярва \"в една европейска Русия\".Двамата лидери заявиха, че също така ще обсъдят как да бъде намалено напрежението във връзка с Иран, сирийския конфликт и контрола върху въоръженията.Путин каза на Макрон, че подкрепя лидерските преговори в \"нормандски\" формат за кризата в Украйна и смята, че те нямат алтернатива, но не се ангажира с нова среща на върха по въпроса.Той заяви, че телефонните разговори със Зеленски са му дали основание за предпазлив оптимизъм, но подчерта, че евентуална среща за уреждане на украинската криза би трябвало да доведе до конкретни резултати, съобщи Ройтерс, цитирана от БТА.", "date": "2019.08.19", "title": "Путин сравни протестите в Москва с 'жълтите жилетки'"}
{"url": "https://offnews.bg/futbol/grizman-ne-mozhe-da-vzeme-liubimia-si-nomer-v-barsa-709653.html", "text": "Нападателят на Барселона Антоан Гризман няма да има възможност да вземе любимия си номер 7. Той бе освободен, след като клубът прати Фелипе Коутиньо в Байерн (Мюнхен) под наем. Въпреки това, правилата в Примера дивисион не позволяват на французина да се възползва и да вземе този номер.След трансфера си на \"Камп Ноу\", Гризман взе номер 17, тъй като по това време Коутиньо все още бе в клуба и отказа да отстъпи своя номер 7 на французина. Сега бразилецът вече не е част от състава на каталунците, но правилникът в Примера гласи, че всеки футболист е длъжен да играе до края на кампанията с номера, с който е започнал първенството.Надеждата за Гризман е да вземе №7 през следващия сезон. Това обаче ще се случи само, ако Коутиньо не се завърне на \"Камп Ноу\". Затова французинът ще стиска палци Коутиньо да се представи силно с екипа на Байерн през сезона и клубът да се възползва от опцията да откупи изцяло правата му.", "date": "2019.08.19", "title": "Гризман не може да вземе любимия си номер в Барса"}
{"url": "https://offnews.bg/112/goliam-pozhar-v-sklad-za-otpadatci-v-botevgrad-709645.html", "text": "Голям пожар гори в склад за вторични суровини в Ботевград. Сигналът за пожара е подаден малко след 14 часа. Шест пожарни екипа се борят с огъня. По първоначална информация пожарът се е разпространил на около 400 кв. м площ.Няма данни за пострадали.", "date": "2019.08.19", "title": "Голям пожар в склад за отпадъци в Ботевград"}
{"url": "https://offnews.bg/vodni/120-mazhe-i-zheni-se-pusnaha-vav-vtoria-pluven-maraton-sveti-vlas-709636.html", "text": "120 мъже и жени от седем държави се пуснаха във Втория плувен маратон \"Свети Влас\". Професионалисти и любители от Русия, Украйна, Молдова, Казахстан, Македония, Полша и България мериха сили на Марина Диневи нов плаж – запад на две дистанции – 1000 и 2000 метра.Участниците бяха разделени в шест възрастови групи, а носители на купата \"Свети Влас\" станаха Данаил Пахомов от Русия, преплувал най-бързо дистанцията от 2000 м с време 13.23 мин. и Арина Закорко от Украйна с време 15.24 мин. Двамата получиха и голямата награда, осигурена от Atletta Travel –тридневна почивка за двама в тризвездния хотел \"Макон\" в Свети Влас.Наградата за най-възрастен участник в маратона спечели 74-годишният Тодор Тодоров от Черноморец (27.30 мин.). Най-малкият участник в надпреварата беше 9-годишният Антонио Гръблев от България, който преплува един километър за 14.13 мин. и получи специален приз от спонсора на събитието Финис Юръп.За изключителен спортен дух и кураж беше отличен 29-годишният Иво Радев, а награди за най-добри участници взеха Веселина Ковачева и Стоян Тодоров.При момчетата и момичетата до 16 години на дистанцията от 1000 м най-бързи бяха Георги Милачков от България с време 7.51. мин., а при момичетата – Влада Шаенко от България (8.25 мин.).Всички, преплували разстоянието в контролното време, получиха грамоти и награди от Финис Юръп. Участниците похвалиха домакините за отличната подготовка и си тръгнаха доволни от спортсменския дух на надпреварата.- Вторият плувен маратон \"Свети Влас\" премина с превъзходна организация и се получи много добро състезание, - каза главният съдия м.с. Петър Георгиев. - Дойдоха много силни състезатели от шест държави.Имаше добри плувци от националните отбори на Русия, Украйна, Полша, Македония. Българите също се представиха достойно. Догодина маратонът ще се проведе на същото място и ще бъде традиция, с която и занапред ще радваме приятелите на плуването.Организатори на Втория плувен маратон \"Свети Влас\" са кметство Свети Влас, Диневи груп, Венид бийч и Финис Юръп. Главен съдия е м.с. Петър Георгиев.14-16 години, 1000 метра:1. Георги Милачков, България, 7.51 мин.2. Филип Мордарски, Полша, 7.59 мин.3. Симеон Нижинский, България, 8.00 мин. и Атанас Георгиев, България, 8.00 мин.1. Влада Шаенко, България, 8.25 мин.2. Емилия Береговая, България, 8.55 мин.3. Румена Терзиева, България, 9.01 мин.17–29 години, 2000 м:1. Данаил Пахомов, Русия, 13.23 мин.2. Никола Паскалев, България, 13.30 мин.3. Алекс Полчаков, България, 13.35 мин.1. Арина Закорко, 15.24 мин., Украина2. Ивет Шумкова, България, 16.04 мин.3. Анастасия Григорова, България, 16.25 мин.30-39 години, 2000 метра:1. Янчо Стойчев, България, 18.43 мин.2. Цветко Гогов, България, 20.10 мин.3. Ненчо Калов, България, 20.39 мин.1. Анна Палкина, Русия, 20.00 мин.40-49 години, 2000 метра 1. Иван Гръблев, България, 14.59 мин.2. Иван Иванов, 16.17, България;2. Андрей Бородин, 16.17, Русия3. Димитър Димитров, България, 18.26 мин.1.Надежда Олоторова, Казахстан, 21.45 мин.2. Наталия Шибанова, Русия, 22.56 мин.3. Елена Данилова, Русия, 26.50 мин.50-59 години, 2000 метра:1. Рафаил Алекбаров, Русия, 19.10 мин.2. Живко Димитров, България, 20.34 мин.3. Владимир Журавеля, Молдова, 20.36 мин.1. Галина Емелченко, Украина, 20.44 мин. 2. Янка Тончева, България, 21.38 мин.3. Олга Тулупова, Русия, 28.15 мин.60+, 2000 м1. Васил Главчев, България, 21.42 мин.2. Георги Комитов, България, 25.00 мин.3.Валентин Йовчев, България, 26.05 мин.", "date": "2019.08.19", "title": "120 мъже и жени се пуснаха във Втория плувен маратон 'Свети Влас'"}
{"url": "https://offnews.bg/futbol/transferat-na-aleksis-sanches-v-inter-e-na-finalnata-prava-709656.html", "text": "Трансферът на Алексис Санчес от Манчестър Юнайтед в Интер е на финалната права. Според \"Сън\" двата клуба вече са договорили всички детайли по сделката и чилиецът ще пътува във вторник за Милано, за да мине медицински прегледи и да подпише договора си с \"нерадзурите\".Санчес ще премине в Интер под наем до края на сезона, като в договора ще има опция за откупуване на стойност 15 милиона евро. По-интересното е, че италианците са се разбрали да плащат само половината от заплатата на футболиста, която е 550 хил. евро на седмица.Според информмацията на \"Сън\", Санчес дори вече си е избрал номера, който ще носи в Интер. Той ще играе през новия сезон с №7 на гърба си, след като той бе освободен от Ян Карамо.В Интер 30-годишният Санчес ще се събере отново с Ромелу Лукаку, който също премина в състава на \"нерадзурите\" от Манчестър Юнайтед по-рано през това лято.", "date": "2019.08.19", "title": "Трансферът на Алексис Санчес в Интер е на финалната права"}
{"url": "https://offnews.bg/dw/v-balgaria-vsichko-e-pozvoleno-germanska-televizia-za-dvete-litca-709646.html", "text": "От \"Златните\" и Албена до Пловдив и Столипиново - документален филм на германската телевизия WDR пита: Как се справя България като туристическа страна? Ето впечатленията на авторите му:Как се справя България като туристическа страна? На този въпрос, който задават още в началото на филма си, авторите се опитват да отговорят в продължение на 43 минути, след като са пропътували голяма част от Черноморието и са посетили Пловдив. Заключенията им не са еднозначни и в обобщение гласят: справя се горе-долу, но може и по-добре.\"В България всичко е позволено!\"Документалният филм на Никол Конерт и Даниел Розенкранц от поредицата на германската телевизия WDR „Да пътуваш с взискателност\" започва с едно не особено привлекателно лице на българския туризъм: превъзбудени младежи, които още на летището в Баден-Баден са изпили безчет бири като старт към купона на Златни пясъци. „Майорка беше вчера, днес е България\" - приблизително така може да се преведе мотото, под което хиляди германски купонджии поемат към българския черноморски курорт. Във филма отчетливо изкристализират и двата главни мотива за този избор: евтиният алкохол и, цитат, „В България всичко е позволено!\". Клубове по кегли, местни футболни отбори, абитуриентски класове - главно такава е германската публика, която поема към Златните. Във филма виждаме как младежите смучат със сламки алкохол от колективна кофа, как танцуват край басейна, подгрявани от треторазредни германски звезди и как накрая си татуират за спомен „Буле\" (съкратено за България). Главният организатор на групата от Баден-Баден, нещо като диджей с артистичен псевдоним Ике, не пести похвалите за Златни пясъци: \"Те копират Майорка, но не се изхвърлят и си знаят мярката\", казва той.Авторите на филма невинаги уцелват най-верния тон, но се стремят да бъдат обективни. Зрителят остава с впечатлението, че черноморският туризъм в България процъфтява, а плажовете са пълни, като в същото време вижда и цената: ниско заплащане на обслужващия персонал, който е принуден да живее в лоши условия, и презастрояване на крайбрежието. Проблемите със строителството на Алепу и Корал, „мъртвият град\" край Царево, изоставен в недостроено състояние от избягали руски инвеститори, трудната борба за опазване на екологичното равновесие - зрителите могат да си създадат доста обективна картина за всичко това, включително и с помощта на български събеседници: еколожката Мирослава Петрова и разследващия журналист Асен Йорданов. И най-вероятно в съзнанието на всеки, гледал филма, ще останат такива фрази като: „Незаконното строителство е масово\" и „Според Трансперънси, България е най-корумпираната страна в ЕС\".С противоречиви чувства авторите на документалния филм разказват и за Пловдив като европейска културна столица. Чудесен град с древна история, с разнообразна и красива архитектура, със своя специфична атмосфера, струва си да се види - гласи първоначално посланието. По-нататък обаче филмът ни отвежда и в Столипиново, „най-голямата бедняшка колиба в Европа\", както го наричат авторите: безработица и необразованост, липса на перспектива, незаконни сметища, дискриминация, неизпълнени от години политически обещания… Любопитно е, че ромите в документалния филм говорят турски - факт, който авторите на филма подминават навярно като второстепенен. Освен това специално в Столипиново те залитат и към някои повърхностни обобщения и квалификации, повлияни от разпространените еднопланови клишета, които виктимизират ромите. Разбира се, повече от конфузен е фактът, че заместник-кметът на града дори не знае за един проект в рамките на културната столица, който бил заплануван в Столипиново, но така и си останал само на хартия.9 милиона туристи годишно? Едва ли.В края на филма зрителите научават за друг културен проект: български и германски студенти по изобразително изкуство с много фантазия и остроумие сътворяват инсталации по плажа на Корал, за да привлекат повече обществено внимание към такива проблеми като презастрояването, замърсяването и екологичното равновесие. Проблеми, които в курорта Албена не съществуват, твърдят авторите на филма. Този български курорт те представят като единствен безусловно положителен пример, защото там няма ново строителство, използват се възобновяеми енергии, опазва се резерватът Балтата, туристите получават плодове и зеленчуци от биоферми в околността, а дори обслужващият персонал е доволен от положението си. Албена е място за семеен туризъм, много по-привлекателно от пиянския купон само на 15-ина километра на юг, в Златни пясъци - така може да се обобщи посланието на филма. Авторите му твърдят, че България иска да привлича по 9 милиона туристи годишно. Но този план не е особено реалистичен, смятат те.", "date": "2019.08.19", "title": "'В България всичко е позволено!': германска телевизия за двете лица на българския туризъм"}
{"url": "https://offnews.bg/ikonomika/ofitcialno-rosatom-podade-zaiavlenie-za-strategicheski-investitor-na-709618.html", "text": "Руската държавна корпорация „Росатом“ подаде заявление за участие в процедурата за избор на стратегически инвеститор по проекта АЕЦ „Белене“.Заявлението бе прието от Националната електрическа компания на България, съобщават от корпорацията. Корейската хидроядрена компания също е подала документи, очаква се до края на деня това да направи и китайската Си Ен Ен Си, съобщи БНР. Желание да участват в строителството на централата пък са заявили френската \"Фраматом\" и американската \"Дженерал Илектрик\", а българска компания е поискала да закупи акции от бъдещия проект. Промени в условията на процедурата няма да има и държавата няма да дава гаранции за изкупуване на тока, заяви по БНР Станислав Георгиев, изпълнителен секретар на БУЛАТОМ. Процедурата включва 9 етапа, това е само първият - заявления \"имам намерение да участвам\". Ще се започнат разговори с инвеститорите, ще се поискат оферти и в зависимост от тях ще има нови разговори. Процедурата ще продължи малко повече от година, обясни Георгиев. ", "date": "2019.08.19", "title": "Официално: Росатом подаде заявление за стратегически инвеститор на АЕЦ Белене"}
{"url": "https://offnews.bg/obshtestvo/balgaria-e-v-top-20-na-naj-golemite-zamarsiteli-sas-seren-dioksid-v-sv-709615.html", "text": "България е сред 20-те държави, които замърсяват най-много света със серен диоксид, съобщава неправителствената международна екологична организация \"Грийнпийс\". В Топ 20 няма друга страна от ЕС. Там намират място още Сърбия и Украйна.Данните са от най-новото изследване на \"Грийнпийс\" - Индия \"Глобална база данни на най-горещите точки на замърсяване със SO\".Замърсител №1 в света е Индия. Присъствието на България в Топ 20 \"осигуряват\" най-голямата ни ТЕЦ - \"Марица изток 2\", най-старата - ТЕЦ \"Брикел\" и ТЕЦ \"Бобов дол\".Замърсяването със серен диоксид, причинено от човешката дейност, идва от електроцентралите и индустриите, изгарящи въглища, както и тези, зависими от петрола.Серният диоксид е един от най-опасните замърсители и сред основните причинители на заболявания и преждевременна смърт.Картата на горещите зони в света показва, че индустрията трябва възможно най-бързо да направи прехода отвъд въглищата - коментират от \"Грийнпийс\" - България.\"Точно заради системно неглижиране на нормите за серен диоксид, срещу България има заведено дело в края на юли от Европейската комисия. След като страната беше осъдена през 2017 г. за високите норми на фините прахови частици, това е второто дело срещу страната пред Съда на ЕС във връзка с качеството на въздуха\", отбелязват от \"Грийнпийс\" - България.В края на 2018 г. правителството плати 360 млн. лв., а през пролетта се заговори за помощ за да се спаси ТЕЦ „Марица изток 2“ от фалит в размер на 600 млн. лв .Картата на горещите зони в света показва, че индустрията трябва възможно най-бързо да направи прехода отвъд въглищата, алармират от Грийнпийс.\"Отдавна твърдението за евтината енергия от въглищата в Маришкия басейн е мит — припомняме, че в края на 2018 г. правителството плати 360 млн лв.[1], а пролетта се заговори за нова финансова инжекция от 600 млн. лв., за да спаси от фалит ТЕЦ „Марица изток 2“. От началото на тази година държавната електроцентрала е произвела загуба от 145 млн. лева\", припомнят от организацията.", "date": "2019.08.19", "title": "България е в Топ 20 на най-големите замърсители със серен диоксид в света"}
{"url": "https://offnews.bg/futbol/vandali-nariazaha-mrezhite-na-levski-rakovski-709624.html", "text": "Малко преди началото на детско-юношеските първенствa неизвестни вандали са нарязали мрежите на футболните врати на стадион \"Раковски\" в столицата.Това съобщиха от клуба Левски-Раковски на страницата си във Фейсбук. Те илюстрираха щетите със снимки на нарязаните мрежи на вратите.\"Съжаляваме, че публикуваме тази негативна за всички нас новина. Съжаляваме, че определен кръг от хора от няколко години насам целеустремено разбива нашите отбори, разбива нашия колектив, опитва се да разруши нашата идея!Но днес вече е върхът на човешкото падение и низост! Да нарежеш на децата мрежите само седмица преди започването на шампионата!!Едва 21 дена, след като сложихме нашия рекламен винил, същите тези хора не издържаха и проявиха ниските си страсти и елементарно поведение!?Ние много добре знаем кои са те и Съжаляваме за тях\", пишат в страницата на клуба.", "date": "2019.08.19", "title": "Вандали нарязаха мрежите на Левски-Раковски"}
{"url": "https://offnews.bg/kultura/blok-kino-s-posledni-prozhektcii-na-balgarski-filmi-pod-otkrito-nebe-709614.html", "text": "Тази вечер Блок Кино продължава в Северен парк, квартал Надежда с: \"Врагове / Enemies\" (Филмът не се препоръчва за деца под 12 години) и късометражния \"Преди живота, след смъртта\". Входът за прожекциите е свободен.На 20 август, вторник, отново в  Северен парк, Блок Документално Кино: „Манчестър Юнайтед от Свищов“, реж. Стефан Вълдобрев21 август, сряда, Читалище “Виделина”, квартал Бояна, Блок Игрално Кино: \"Живот със София\", реж. Светла Цоцоркова и \"Жажда\", реж. Светла Цоцоркова22 август, четвъртък , квартал Лагера, \"Срам\", реж. Петър Крумов  и \"Дзифт\", реж. Явор ГърдевОтворени прожекции на съвременно българско кино в градинката пред блока - това е вълшебството на Блок Кино, което преобразява междублоковите пространства на 10 столични квартала в киносалони под открито небе.Тази година инициативата \"Блок Кино\" става на 5 години. ", "date": "2019.08.19", "title": "'Блок кино' с последни прожекции на български филми под открито небе (програма за седмицата)"}
{"url": "https://offnews.bg/zdrave/ucheni-otkriha-metod-za-podmladiavane-na-mozaka-709612.html", "text": "В рамките на експерименти с плъхове специалисти от Кембриджкия институт за изследвания със стволови клетки обърнаха в обратна посока стареенето на главния мозък, съобщи сайтът MedicalXpress, цитиран от БТА.Учените изследвали централната нервна система у млади и стари гризачи, за да определят влиянието на увеличената нееластичност на мозъка върху функциите на клетки предшественички на олигодендроцитите - мозъчни клетки, които изолират аксоните (дългите израстъци на невроните), създавайки миелинова обвивка и увеличавайки скоростта на преминаване на импулсите. Известно е, че миелиновата обвивка се уврежда при множествена склероза.Биолозите трансплантирали клетки предшественички на олигодендроцитите от стари плъхове в мозъците на млади гризачи. Оказало се, че клетките се върнали към младия фенотип. Учените освен това създали материали, имитиращи младия и стария по-нееластичен мозък. клетки предшественички на олигодендроцитите бил отделен протеинът Piezo 1, който сигнализира дали средата е еластична или нееластична. При липса на въпросния протеин клетките вземали дори нееластичната материя за еластична и възстановявали предишната си способност за регенериране.Специалистите се надяват, че получените резултати ще допринесат да се разработят нови методи за лечение на пациенти, засегнати от множествена склероза.", "date": "2019.08.19", "title": "Учени откриха метод за подмладяване на мозъка"}
{"url": "https://offnews.bg/obshtestvo/86-ot-potrebitelite-odobriavat-vkusa-na-produktite-na-lidl-708847.html", "text": "86% от потребителите одобряват вкуса на продуктите на Lidl, показва проучване в България, поръчано от веригата хранителни магазини. Проучването е обхванало 4600 мъже и жени на възраст от 25 до 65 години, които са оценявали 199 продукта от 24 собствени марки.Резултатите показват още, че 85% одобряват вкуса на млечните продукти, 88 % - грил серията при месните продукти, 89% - зимния асортимент на месните продукти, 95% - рибата, 84% - колбасите, 92% - сладоледа и 81% - бирата.Високите резултати веригата обяснява с възможностите, които собствените марки продукти позволяват – постоянен и стриктен контрол на качеството и разработка на различни продуктови иновации, в отговор на потребителските търсения.Основните тенденции в потребителското търсене през последните няколко години са в две посоки. От една страна е търсенето на качествени местни, регионални продукти, подкрепящи българското производство, а от друга страна – тенденциите за по-здравословно и разнообразно хранене с продукти с натурални съставки, по-чисти, дори био. Хората все по-внимателно четат съставките на етикета, все повече се интересуват от качеството и произхода на даден продукт, от неговото хранително съдържание.Същевременно Lidl първи въвежда на българския пазар следните иновации:• Без МОМ (Колбаси без механично отделено месо) – всички колбаси от собствени марки на Lidl - Pikok, Baroni, Dulano и „Родна стряха”, се произвеждат без влагане на механично отделено месо. Това е пряка предпоставка за намаляването на различни добавки като консерванти, овкусители, оцветители, белтъци и други. Използването само на ръчно отделено месо в колбасите от собствени марки дава гаранция за висококачествени продукти с автентичен и неподправен вкус и подобрени рецептури както при високия, така и при ниския ценови клас.• 100% SGS сертификат за прясното месо и риба - сертификат, гарантиращ качество и свежест на месото/рибата. Стикерът на SGS е гаранция, че продуктът отговаря на конкретни изисквания на CODEX Alimentarius – съвкупност от международно признати стандарти за храни. Месото се опакова в защитна атмосфера, която запазва свежестта и вкусовите му качества по-дълго, както и най-важното – при оптимални хигиенни условия.• Продукти от собствена ферма – това са серия месни и млечни продукти, произведени със суровини на производителя. По този начин се гарантира високо качество и стриктен контрол целия производствен процес – от добиването на суровините, през преработката , до готовия продукт. Продуктите „От собствена ферма“ са обозначени със специален символ на опаковката и са част от продуктова линия „Родна стряха“.• Серията Clean Label – колбаси без изкуствени консерванти, овкусители и оцветители. Те се произвеждат по иновативна технология, при която изкуствените добавки се заместват с натурални като червено цвекло и витамин С. Всички продукти в серията са под марката Pikok и се произвеждат от български производители.Български продукти в чужбинаКогато има добър и качествен продукт и отговорен партньор насреща, възможностите за налагането на тези продукти на чуждите пазари са налице, коментираха от Lidl.Компанията предлага на своите български доставчици изключителни за сектора възможности да изнасят продукцията си в чужбина.Лидл България експортира под формата на постоянен експорт: хлебни изделия, млечни продукти, био барчета и др., под формата на кампаниен експорт: „Балканска седмица“, вино, пъстърва, млечни продукти, колбаси, слънчогледово олио и др.", "date": "2019.08.19", "title": "86% от потребителите одобряват вкуса на продуктите на Lidl"}
{"url": "https://offnews.bg/sviat/sasht-testvaha-krilata-raketa-sas-sreden-obseg-709654.html", "text": "САЩ тестваха наземна крилата ракета, съобщи Пентагонът, цитиран от Ройтерс. Ракетата е ударила целта си след над 500 км полет.От Пентагона допълват, че тестът е проведен в неделя на остров Сан Никола, Калифорния.Това е първото подобно изпитание след изтеглянето на САЩ от договора с Русия за премахване на ракетите със среден и малък обсег.Изпитания на ракети с обсег между 500 и 5500 км бяха забранени от договора. САЩ се оттеглиха от договора официално на 2 август, като обявиха решението си в началото на февруари тази година. Вашингтон обяви като мотив за решението си, че Москва нарушава правилата на договора. Русия отхвърли обвиненията. Договорът съществуваше от 1987 г., като беше подписан от Роналд Рейгън и Михаил Горбачов. От Пентагона обявиха желание за извършване на тестове на ракета с обсег около 1000 км още през март. Оттам посочиха още, че имат намерение да проведат изпитания на балистична ракета със среден обсег през ноември. ", "date": "2019.08.19", "title": "САЩ тестваха крилата ракета със среден обсег"}
{"url": "https://offnews.bg/analizi-i-komentari/galap-interneshenal-nad-40-u-nas-iskat-poveche-zheni-v-politikata-z-709626.html", "text": "Светът би бил по-добро място с повече жени в политиката. Българите са сред поддръжниците на тази идея.Изводите са от ежегодните глобални изследвания на световната асоциация „Галъп интернешънъл“ (в сътрудничество с УИН). Данните са обобщени от „Галъп интернешънъл“ специално за Българската национална телевизия, представени в предаването #Европа и легендарната рубрика „Къде сме ние“ на „По света и у нас“. На респондентите по света бе зададен въпросът „Ако политиците бяха предимно жени, според Вас дали светът щеше да бъде по-добър, по-лош или същият?”. 34% посочват, че светът, като цяло, би бил по-добър. 17% са на обратното мнение. 41% от запитаните смятат, че не би имало разлика. Останалите 8% се колебаят.Северна и Южна Америка отбелязват най-голяма разлика в полза на тези, които смятат, че повечето жени в политика ще имат положително влияние върху света.Близкият Изток и Северна Африка са единственият регион, в който респондентите като цяло посочват, че светът не би бил толкова добро място с повече жени в политиката, като опцията „по-лош” бележи минимално предимство пред опцията „по-добър“.Докато възрастта и доходите имат малко влияние върху отговорите, религиозно-културната традиция има очевидно влияние. Полът също. При жените очакването, че светът ще бъде по-добър, ако политиците бяха предимно жени, е закономерно много по-силно.Къде сме ние?Обществото в България изглежда по-толерантно към идеята жените да представляват по-голямата част от властта в света. У нас 41% отговарят, светът би бил по-добро място, ако политиците бяха преимуществено жени. 35% – избират опцията „ще бъде същият”, а 7% казват „по-лош”. 17% се колебаят или не отговарят.Сериозната преднина на „по-добър” пред „по-лош” нарежда страната ни сред принципните поддръжници на идеята за повече жени в политиката.Страната ни е и сред най-толерантните в региона. За сравнение, средно за Източна Европа, делът на вярващите, че светът ще е по-добър с повече жени в политиката, надвишава този на смятащите, че ще е по-лош с 15 процентни пункта. У нас тази разлика е 34 процентни пункта.", "date": "2019.08.19", "title": "Галъп интернешенъл: Над 40% у нас искат повече жени в политиката, за да е по-добър света"}
{"url": "https://offnews.bg/kultura/protestite-v-honkong-se-prenesoha-v-kinoto-podgotvia-se-bojkot-sresht-709619.html", "text": "Протестите в Хонконг се пренесоха и в кино средите, където бъдещи зрители на предстоящия игрален филм на „Дисни“ – „Мулан“, обявиха, че ще го бойкотират. Бойкотът се очаква, след като актрисата Лиу Ифей, която се превъплъти в ролята на Мулан, подкрепи действията на полицията в Хонконг срещу масовите протести на хората. Тя сподели китайска пропагандна картинка за полицейската репресия по време на масовите антиправителствени протести в града и така си навлече гнева на много потребители в социалните мрежи.В социалната мрежа „Уейбо“, която е еквивалент на „Туитър“, Ифей написа: „Аз подкрепям полицията в Хонконг, вече може да ме пребиете. Какъв срам за Хонконг“. Този пост бе харесан повече от 75 хил. пъти и споделен над 65 хиляди пъти.На пръв поглед актрисата изглежда бе събрала голяма подкрепа от обществото в защита на местната полиция, но в социалните мрежи като „Туитър“, „Фейсбук“ и „Инстаграм“, които са забранени в Китай, се появи хаштагът #BoycottMulan.През последните дни и други звезди обявиха подкрепата си към полицията. Сред тях са Джеки Чан и Тони Леунг Ка-фай.Все още не се знае до каква степен призивите за бойкот на новия филм „Мулан“ ще повлияят на рейтинга му, чиято премиера предстои през март 2020 година.", "date": "2019.08.19", "title": "Протестите в Хонконг се пренесоха в киното. Подготвя се бойкот срещу 'Мулан'"}
{"url": "https://offnews.bg/temida/asns-ostavi-v-aresta-petimata-ot-bandata-na-rado-lanetca-709628.html", "text": "Апелативният специализиран наказателен съд остави в ареста петима, обвинени за членство в организирана престъпна група за разпространение на наркотици, с шеф Радмил Ранов, съобщи спецпрокуратурата. АСнС потвърди определението на първа инстанция, с което на пет обвиняеми лица от бандата на - най-голямата организирана престъпна група за разпространение на наркотици в страната, бе наложена мярката \"задържане под стража\". По делото пред Апелативния специализиран съд прокуратурата представи нови шест тома, съдържащи доказателства за престъпната дейност на групата: открити и иззети огромно количество таблетки хероин, кокаин, екстази и др. видове наркотици, чували с марихуана, незаконно оръжие и боеприпаси, вакуумираща машина, ръкавици, предпазно облекло, документи за водена счетоводна дейност.Действията по разследването продължават.Повдигнати са обвинения на 33 лица, част от които се издирват с Европейска заповед за арест. ", "date": "2019.08.19", "title": "АСнС остави в ареста петимата от бандата на Радо Ланеца"}
{"url": "https://offnews.bg/zdrave/chetiri-proektonaredbi-na-farmako-terapevtichni-rakovodstva-za-obshtes-709620.html", "text": "Четири проекта на Наредби на фармако-терапевтични ръководства публикува МЗ за обществено обсъждане отново, става ясно от Портала за обществени консултации на Министерски съвет. Проектите са за ръководства по клинична хематология, по нуклеарна медицина, за лечение на неврологичните заболявания и по анестезиология и интензивно лечение.Целта на прилагането им е да се въведе единен терапевтичен подход при предписването и прилагането на лекарствените продукти и се гарантира оптималния ефект при диагностични и терапевтични цели в обхвата на медицинските специалности, се посочва в мотивите на към проектите.Според Министерството на здравеопазването спазването на единен алгоритми за лечение гарантира по-висок ефект за широкия кръг пациенти. Пълният текст на проектите можете да откриете в  за обществени консултации.Срокът за общественото обсъждане на проектите е 14-дневен, тъй като те вече са минали етапа с 30-дневното обсъждане от публикуването им. Текстовете са преработени, според постъпилите предложения и становища и са одобрени от експертните съвети по специалности.", "date": "2019.08.19", "title": "Четири проектонаредби на фармако-терапевтични ръководства за обществено обсъждане"}
{"url": "https://offnews.bg/tenis/medvedev-sled-uspeha-v-sinsinati-poslednite-tri-sedmitci-biaha-naj-do-709597.html", "text": "Шампионът от турнира в Синсинати Данил Медведев е на седмото небе от радост след най-голямата титла в кариерата си.Руснакът победи Давид Гофен в два сета и спечели титлата на турнира от сериите Мастърс в Синсинати. Във финала Медведев се наложи над белгиеца със 7:6 (3), 6:4 за 1 час и 39 минути.\"Трудно е да намеря думи. Това е резултат от цялата тази упорита работа, която влагам в тренировките и мачовете. Наистина съм адски щастлив, че спечелих в Синсинати.Истината е, че ме измъчваха крампи, тъй като през последните седмици поиграх доста, но в крайна сметка успях да удържа успеха си.Искам да кажа, че дори и да не бях завършил с трофей, последните три седмици бяха невероятни за мен и може би бяха най-добрите в живота ми на корта.Но разбира се, че е по-добре да спечелиш трофей. Не е добре да загубиш три поредни финала. Ако бях загубил и днес щях да се усъмня как е възможно това.В крайна сметка нещата завършиха по най-добрия начин. Не е нужно да си задавам много въпроси, след като спечелих този мач. Време е за малка почивка.Нямах нито един лош мач в турнира, това бяха най-добрите дни в живота ми, а сервисът ми никога не е работил толкова добре\", каза Медведев.", "date": "2019.08.19", "title": "Медведев след успеха в Синсинати: Последните три седмици бяха най-добрите в живота ми"}
{"url": "https://offnews.bg/obshtestvo/avaria-ostavia-bez-voda-iuzhnite-kvartali-na-sofia-dnes-709596.html", "text": "Авария на водопровод в кв. „Симеоново“ налага спиране на водоподаването днес в южните квартали на столицата, съобщи Софийска вода. Без вода ще са:- кв. „Драгалевци“ - от 14:00 до 20:00 часа;- в.з. „Малинова долина“ – от 14:30 до 20:00 часа;- кв. „Киноцентъра“ - от 15:00 до 20:00 часа;- c. Владая - района между жп линията София-Перник, ул. „Лесковец“, ул.“Войнишко въстание“, ул.“Любомир Миланов“, ул. „Акад. П. Стайнов“, ул.“Равнище“ - от 14:00 до 20:00 часа;- вилна зона „Приплат“ - от 14:00 до 20:00 часа;- кв. „Бояна“ - от 16:30 до 20:30 часа;- вилна зона „Беловодски път“ - от 17:00 до 21:00 часа;- вилна зона „Килиите“ - от 17:30 до 21:30 часа;- вилна зона „Мала кория“ - от 17:30 до 21:30 часа;- кв. „Княжево“ - района между ул. „Панорамен път”, ул. „Проф. Державин”, бул. „Цар Борис III”, ул. „Ген. Михаил Кутузов”, ул. „Карамфил”, ул. „Бойна слава”, ул. „Клек”, ул. „Сребриста липа” и ул. „Бял равнец”- от 17:30 до 21:30 часа;- кв. „Княжево“ - района между бул. „Цар Борис” III и ул. „Княжевска”, жп линията София - Перник и ул. „Владайско въстание”- от 17:30 до 21:30 часа;- кв. „Горна баня“ - вилна зона „Горна баня“ – от 17:30 до 21:30 часа. ", "date": "2019.08.19", "title": "Авария оставя без вода южните квартали на София днес"}
{"url": "https://offnews.bg/zdrave/ponizhavaneto-na-kravnata-zahar-potiska-rastezha-na-rakovite-kletki-709589.html", "text": "Специалисти от Тексаския университет в Далас установиха, че намаляването на глюкозата в кръвта потиска развитието нанякои видове рак, съобщи сайтът MedicalXpress, цитиран от БТА.В рамките на изследването лабораторни мишки, засегнати от белодробен рак, преминали на кетогенна (нисковъглехидратна)диета с високо съдържание на мазнини и средно съдържание на протеини. У гризачите освен това били инжектирани препарати,които намаляват нивото на кръвната захар.Резултатите показали, че това попречило на развитието на плоскоклетъчен карцином, макар да не намалило размерите на раковите образувания.Учените изследвали също нивото на кръвната захар у 192-ма пациенти, засегнати от плоскоклетъчен рак на белите дробове или хранопровода, както и у 120 пациенти, засегнати от белодробен аденокарцином. Сред пациентите от първата група била открита взаимовръзка между високото ниво на кръвната захар и по-лошия им шанс за оцеляване.По думите на специалистите, контролът на кръвната захар е нов метод за потискане растежа на ракови клетки. Методът не води до директното им унищожаване, но дава възможност ракът да се превърне в хронично заболяване.", "date": "2019.08.19", "title": "Понижаването на кръвната захар потиска растежа на раковите клетки"}
{"url": "https://offnews.bg/sviat/rusko-pismo-v-butilka-namereno-sled-50-godini-709593.html", "text": "Жител на Аляска се натъкна на 50-годишно писмо в бутилка, докато търсил дърва за огрев, съобщава Би Би Си.Тейлър Иванов попаднал на писаното в Русия писмо и го  с надеждата на открие приятел, който говори езика, за да му го преведе.Оказа се, че писмото е написано от моряк на борда на руския кораб \"Сулак\" на 20 юни 1969 г. Подателят е капитан Анатолий Боцаненко, уточняват руски медии, които проследяват историята.Иванов търсил дърва за огрев на около 32 км западно от дома си в село Шишмарев, когато се натъкнал на бутилката. Положил доста усилия, за да отвинти пластмасовата тапа и да изкара корковата тапа. Силата в ръцете му не достигнала и употребил и зъбите си - пише в. \"The Nome Nugget\".От вътре била суха и миришела на нещо, което Тейлър определя като вино или някакъв стар алкохол. Бележката била съвсем суха и чрез нея подателят се обръща с молба към този, която я намери - да му пише на посочения адрес. Желае му здраве и уточнява откъде пише.Днес капитанът е 86-годишен и намирането на бутилката го просълзява от радост. \"Изглежда като моя почерк. Със сигурност! Източен индустриален риболовен флот!\" - казва той пред руския тв канал \"Русия 1\".Капитанът, наблюдавал и строителството на кораба, плавал на \"Сулак\" до 1970 г.Страхотно е как една малка снимка води до такава история - казва Иванов, който се е вдъхновил да направи подобно нещо. Да пусне писмо в бутилка, заедно с децата си, за да видят къде ще попадне то.", "date": "2019.08.19", "title": "Руско писмо в бутилка намерено след 50 години"}
{"url": "https://offnews.bg/zdrave/maznite-hrani-promeniat-mozachnite-kletki-i-sazdavat-stimuli-za-preiaz-709599.html", "text": "Консумацията на храни с високо съдържание на мазнини може да промени някои мозъчни клетки така, че мозъкът сам да си създаде стимули за преяждане. До този извод са стигнали група американски учени от Вашингтонския университет, съобщава Medical News.Те доказали, че мазната храна влияе на структури в мозъка, които постепенно загубват функцията си за контрол над насищането и апетита.В човешкия мозък има натрупване на неврони, които образуват хипоталамуса, обясняват учените. Той регулира няколко функции, свързани с оцеляването на вида, включително и чувството на глад. Както и повечето области на мозъка, хипоталамусът се дели на по-дребни структури, чиито названия показват тяхното разположение.Латералният хипоталамус има решаваща роля в процеса на хранене, влияе на модулирането на метаболизма, храносмилането, синтеза на инсулин и вкусовите усещания. Точно на този отдел на мозъка влияе диетата с високо съдържание на мазнини, задържайки нервните му импулси, като по този начин отслабва вътрешните \"спирачки\" при хранене. Специалистите стигнали до този извод след експеримент с лабораторни мишки, които били разделени на две групи. Едната получавала храна богата на мазнини, другата - здравословна. При първата група се наблюдавало увеличаване на апетита, което впоследствие довело до затлъстяване.При анализа на резултатите били открити силни генетични изменения в клетките, предизвикани от затлъстяването. Клетките на гризачите, които консумирали мазни храни, постепенно ставали по-малко чувствителни към захарта, което е предпоставка за поява на диабет тип 2.", "date": "2019.08.19", "title": "Мазните храни променят мозъчните клетки и създават стимули за преяждане"}
{"url": "https://offnews.bg/112/mazh-otkri-mumifitcirano-tialo-v-kashtata-si-v-antimovo-709600.html", "text": "Мъж е открил мумифицирано тяло в наследствената си къща в с. Антимово, съобщи Областната дирекция на МВР във Видин.Видинчанинът сигнализирал в полицията на 16 август в 21:30 ч., че малко по-рано същата вечер в стая на къщата открил разложен труп. Разказал, че от дълго време не е ходил в имота и минавайки през селото, решил да го нагледа.Огледът на отишлите на място полицаи установил, че се касае за мумифициран труп, вероятно на мъж, с неустановена към момента самоличност.Имотът бил видимо необитаем от дълго време, избуяла гъста растителност ограничавала достъпа до него, а всички помещения и вещи в тях били силно запрашени.Работата по разследването на случая продължава, в РУ-Видин е образувано досъдебно производство.", "date": "2019.08.19", "title": "Мъж откри мумифицирано тяло в къщата си в Антимово"}
{"url": "https://offnews.bg/futbol/pszh-usileno-tarsi-zamestnik-na-nejmar-709604.html", "text": "Треньорът на Пари Сен Жермен Томас Тухел сподели след загубата от Рен с 1:2 в Лига 1, че клубът на всяка цена трябва да намери заместник на Неймар.Бразилецът е пред напускане на парижани. Слуховете го пращат в Барселона, откъдето си тръгна през 2017 година за рекордните 222 милиона евро. Сред другите варианти пред Неймар е кръвния враг на каталунците Реал Мадрид.\"Не можем да загубим Неймар, без да го заменим. Това е футболист, който може да се надиграва един на един, това понякога е необходимо.Ако случи да се разделим с Неймар, ще трябва да го заменим с някой, който е добър в този аспект. Той не игра в мача с Рен, защото все още не е тренирал с другите играчи и рискът от контузия е твърде голям\", каза Тухел.Едно от спряганите имена за заместник на Неймар е Пауло Дибала от италианския хегемон Ювентус. Аржентинският национал обаче не иска да напуска \"бианконерите\".Футболистът вече отказа да премине в Манчестър Юнайтед и Тотнъм, въпреки че клубовете се бяха договорили за трансфер.", "date": "2019.08.19", "title": "ПСЖ усилено търси заместник на Неймар"}
{"url": "https://offnews.bg/politika/prezidentat-s-nov-nachalnik-na-kabineta-politologat-kaloian-metodiev-709625.html", "text": "Президентът Румен Радев има нов началник на кабинета.С указ днес той назначи политологът Калоян Методиев. Той поема длъжността от Иво Христов, който напусна през април, за да участва в изборите за депутати за Европейския парламент от БСП. Впоследствие Христов бе избран и замина за Брюксел.Калоян Методиев е роден на 24 април 1976 г. в София. През 1994 г. завършва 133 СОУ „Ал. С. Пушкин“ с хуманитарен профил и руски език. През 2001 г. се дипломира като магистър по политология в Софийския университет „Св. Климент Охридски“, където специализира външна политика и национална сигурност.Той е доктор по политология и автор на монографиите:  (2012) и  (2016).Има научни публикации на английски, сръбски, хърватски и албански език.От 2010 до 2019 г. е хоноруван преподавател в катедра „Политология“ на Софийския университет.От 2012 до 2017 г. е асистент в Югозападния университет „Неофит Рилски“ в Благоевград, където води курсове по политически маркетинг, институции на съвременната държава, политически партии, имиграционни политики, съвременна политическа история на Балканите.От 2015 до 2019 г. е политолог и главен анализатор на Института за стратегии и анализи.Член е на Стратегическия съвет към президента на Републиката, създаден с Указ на президента Румен Радев на 18.03.2019 г.Ползва английски, руски, сръбски и хърватски език.Женен е, има две деца.", "date": "2019.08.19", "title": "Президентът с нов началник на кабинета: политологът Калоян Методиев сяда в стола на Иво Христов"}
{"url": "https://offnews.bg/obshtestvo/stotitci-se-vkliuchiha-v-bdenieto-v-pamet-na-ubitoto-7-godishno-momich-709649.html", "text": "Стотици се включиха в бдението в памет на жестоко убитата 7-годишна Кристин Георгиева. Близки и роднини на детето, както и жители на града се събраха пред сградата на Община Сливен, за да поискат на убиеца да бъде наложено най-тежкото възможно наказание. \"Дори най-тежкото наказание, предвидено в този случай - 30 години затвор, не е достатъчно за този човек. Моето дете го няма, а за него се грижат лекари, и ще си живее спокойно в затвора на издръжка на държавата. Това е несправедливо\", заяви бабата на момичето Милка Георгиева, цитирана от \"Фокус\".Близките на Криси настояват и за отговор дали спешните медици са могли да спасят детето. В сливенската болница е започнала проверка по въпроса. Присъстващите на бдението оставиха цветя и играчки и изписаха със свещи името на починалото дете. Те споделиха, че са в шок от случилото се и се страхуват нещо подобно да не се случи и с техните деца. По-рано днес съдът остави в болничния арест обвинения за убийството Мартин Трифонов. На Трифонов са повдигнати три обвинения - за убийство на малолетно дете по особено жесток начин, за изнасилване и за блудство. Той е направил пълни самопризнания.", "date": "2019.08.19", "title": "Стотици се включиха в бдението в памет на убитото 7-годишно момиче в Сливен"}
{"url": "https://offnews.bg/sviat/zadarzhaniat-iranski-tanker-otplava-ot-gibraltar-709601.html", "text": "Иранският танкер, който беше задържан през юни тази година, отплава от пристанището в Гибралтар. Той беше спрян заради съмнения, че превозва петрол за Сирия.В четвъртък властите на Гибралтар освободиха кораба, след като получиха уверения от Иран, че няма да свалят товара си в Сирия. Тогава американското правосъдно министерство подаде искане за задържане на танкера с мотива, че кораба има връзка с Иранския ислямски революционен гвардейски корпус, който от властите са определяни като терористична група, съобщиха от Би Би Си.От Гибралтар отхвърлиха искане на САЩ отново да спрат кораба, който промени името си от \"Грация 1\" на \"Адриан Даря-1\".САЩ отправиха молбата си в петък, ден след като Гибралтар отмени заповедта за задържането. От местната управа заявиха, че не може да изпълнят искането на Вашингтон за издаване на нова заповед за задържане, тъй като американските санкции срещу Иран не се прилагат в ЕС.През юни тази година морското проследяване забеляза танкера, който се е движил на изток в Средиземно море и посочвал Каламата в Гърция като дестинация. Не е ясно защо корабът е бил на път за Каламата в Гърция но от Bloomberg разговаряли с двама брокери на кораби, които предположили, че  малкото пристанище може да бъде място за прехвърляне на товари от кораб на кораб.Танкерът и неговият екипаж от 29 души - от Индия, Русия, Латвия и Филипините - беше завзет с помощта на британски морски пехотинци на 4 юли, след като правителството на Гибралтар - британска територия - предположи, че се отправя към Сирия в нарушение на санкциите, наложени от ЕС. Този ход предизвика дипломатическа криза между Обединеното кралство и Иран, която ескалира през последните седмици.В отговор на случващото се на 4 юни бе задържан и танкерът Стената Имперо, която беше завзета от революционната гвардия на 19 юли и все още е в ръцете на Иран.Оттогава Обединеното кралство обяви, че ще се присъедини към ръководена на САЩ за защита на търговските кораби, пътуващи през ключовия корабоплавателен маршрут в Ормузкия проток.Напрежението между Иран и Запада може да се проследи до възобновяването на поредната криза - тази за ядрената програма на Иран.Миналата година Вашингтон се оттегли от споразумение от 2015 г. за ограничаване на ядрените дейности на Иран на фона на подозренията, че Техеран все още се опитва да разработва ядрени оръжия, нещо, което Иран винаги е отричал. Оттогава напрежението между САЩ и Иран нараства след налагането на Вашингтон - и последното затягане - на санкциите срещу страната.Обединеното кралство и други европейски страни заявиха, че остават ангажирани по сделката.В понеделник говорителят на иранското външно министерство заяви, че чакат съдебно разпореждане преди евентуалното освобождаване на кораба и добави, че няма \"никаква връзка\" между двата корабни конфискации.Той също предупреди САЩ да не се опитват да завземат кораба в международни води след като в петък САЩ издадоха заповед за изземването на танкера, след отказа на Гибралтар да изпълни искането на Вашингтон.", "date": "2019.08.19", "title": "Задържаният ирански танкер отплава от Гибралтар"}
{"url": "https://offnews.bg/bojni/tciganskia-kral-shte-ritam-za-a-na-kubrat-do-balgaria-709605.html", "text": "Бившият световен шампион в тежката категория на професионалния бокс Тайсън Фюри разкри, че един от опонентите, към които се е обърнал щабът му за евентуален мач, е родната ни звезда Кубрат Пулев.Кобрата обаче е отказал на Циганския крал сблъсък на 14 септември в Лас Вегас. Преди няколко дни Мениджърът на Кубрат - Ивайло Гоцев разкри, че е имало оферта от щаба на британеца, но тя била несериозна.\"Ние предложихме да се бием с Кубрат Пулев, Александър Поветкин, Чарлс Мартин, Тревър Брайън, Джарел Милър… списъкът продължава и продължава.Всички тези момчета не можеха да се бият с мен или не желаеха. Стигнахме до Ото Валин, който каза, че приема. Толкова е просто всичко.Не съм изненадан от решенията им. Ще ритам з****ците им. На единия обратно до България (Пулев), на другия до Русия (Поветкин) – всеки ден от седмицата, по два пъти в седмицата\", каза пред ESPN Фюри.Припомняме, че вчера кобрата сподели, че очаква с нетърпение срещата си с победителя от реванша между Антъни Джошуа и световния шампион Анди Руис младши.", "date": "2019.08.19", "title": "Циганския крал: Ще ритам за****а на Кубрат до България"}
{"url": "https://offnews.bg/futbol/ludogoretc-obarna-cherno-more-pri-zavrashtaneto-na-marselinio-709576.html", "text": "Шампионът Лудогорец нанесе първа загуба на Черно море в първенството след успех с 2:1 във Варна в двубой от шестия кръг. Разградчани изоставаха с 0:1, но стигнаха до пълен обрат.С успеха си \"орлите\" оглавиха класирането с четири победи и две равенства и 14 точки в актива си, като останаха единственият отбор в efbet Лигата без поражение.Първото сериозно положение в мача бе за домакините още в 3-та минута, когато Патрик Андраде стреля от около 20-тина метра, но вратарят на Лудогорец Пламен Илиев спаси. В 13-та минута Черно море направи принудителна смяна и на мястото на Исмаил Иса, който получи контузия, влезе Жоржиньо.В 26-та минута вратарят на шампионите Пламен Илиев предотврати сигурен гол, след като успя да избие топката след удар на Аристот Ндонгала от 5-6 метра, но две минути по-късно Черно море откри резултата. След грешка на Абел Анисе Родриго Енрике открадна топката, напредна и с техничен удар вкара за 1:0.В 32-та минута Лудогорец изравни с малко случаен гол. Дан Битон изпълни фаул от дясно по атаката на шампионите, топката премина през куп играчи без никой да играе с нея и влезе в далечния ъгъл на вратата на домакините за 1:1.В 51-та минута шансът бе на страната на шампионите, след като Патрик Андраде нацели страничната греда след опасно изпълнен пряк свободен удар от десния ъгъл на наказателното поле. Малко преди това Черно море направи втора принудителна смяна, като играта напусна голмайсторът Родриго Енрике, а малко по-късно на неговото място влезе Йонуц Нягу.В 74-та минута Лудогорец стигна до пълен обрат. След центриране от дясно на завърналия се в състава Марселиньо Клаудиу Кешерю засече топката с глава и вкара втория гол за Лудогорец. В 85-та минута Лудогорец остана с 10 души на терена, след като Марселиньо, който не игра в последните мачове по решение на треньора Стойчо Стоев, получи втори жълт и съответно червен картон.", "date": "2019.08.19", "title": "Лудогорец обърна Черно море при завръщането на Марселиньо"}
{"url": "https://offnews.bg/obshtestvo/sv-andrej-stratilat-bil-ubit-zaedno-s-vojnitcite-si-709571.html", "text": "Църквата почита днес паметта на Св. мчк Андрей Стратилат и 2593 мъченици с него.  По време на царуването на жестокия гонител на християните Максимиан в Сирия имало един храбър войник на име Андрей. Той тайно вярвал в Христа. Императорът го назначил за стратилат (военачалник) и го изпратил да воюва. Андрей имал малка войска, но сам давал пример на безстрашие и научил войниците си да вярват в бога и да се уповават на неговата сила.След като удържал бляскава победа, той се върнал в Сирия. Там завистливи хора донесли на управителя, че Андрей е християнин. Тогава го повикали на съд и го предали на изтезания, измъчвали и войниците му. Тъй като Максимиан знаел, че целият народ уважава Андрей, той се побоял да го накаже със смърт и го освободил, но писал на управителя да намери да го обвини в нещо друго.Св. Андрей с войниците си отишъл в киликийския град Тарс да приемат св. Кръщение. Тогава управителя на Сирия известил в Тарс, че той уж тайно избягал с войниците си, като се разбунтувал. Изпратена била потеря и всички били избити. Телата им били погребани от Тарския и Верийския епископи.", "date": "2019.08.19", "title": "Св. Андрей Стратилат бил убит заедно с войниците си"}
{"url": "https://offnews.bg/obshtestvo/vav-vrazhdebna-lozenetc-i-selo-lozen-bez-voda-dnes-709459.html", "text": "Водата ще бъде спряна днес на три места в София заради планирани ремонти, предупреждава \"Софийска вода\".Първото е кв. \"Враждебна\", където предстои ремонт на сградно водопроводно отклонение. Водата ще бъде спряна от 9:30 до 16:30 ч. на ул. 4-та - от ул. 61-ва до бул. \"Ботвеградско шосе\".Второто е село Лозен, където няма да има вода на ул. „Георги Бенковски и ул. „Могила“ - от ул. „Св. Спас“ до ул. „Георги Бенковски“ от 9:30 до 18:30 ч. поради ремонт на сградно водопроводно отклонение.Водоподаването ще бъде спряно и в ж.к. \"Лозенец\" - по ул.\"Презвитер Козма \" - от ул.\"Св. Теодосий Търновски\" до бул. \"Черни връх\" - от 10 до 17 ч., отново поради ремонт на сградно водопроводно отклонение.", "date": "2019.08.19", "title": "Във Враждебна, Лозенец и село Лозен без вода днес"}
{"url": "https://offnews.bg/obshtestvo/remontite-v-sofia-otvariat-bul-balgaria-dnes-tramvaj-11-s-po-kas-ma-709482.html", "text": "Движението по столичния бул. „България“ се възстановява от днес. Продължава работата по тротоара към южното платно и по моста към бул. „Витоша“. Той трябва да е готов до 15 септември.Тази година бе ремонтиран основно участъкът от бул. „Черни връх“ до бул. „Акад. Ив. Гешов“, а миналата – от бул. „Акад. Гешов“ до бул. „Гоце Делчев“. От днес до 23 август се скъсява маршрутът на трамвайна линия № 11 от кв. „Илиянци“ до депо „Красна поляна“.  Разкрива се временна автобусна линия № 11-ТМ с маршрут: ж.к. „Западен парк“ (крайна станция на автобусни линии № 72 и 77), ул. „Западна“, ул. „Суходолска“, ул. „Кубан“, бул. „Възкресение“, бул. „Никола Мушанов“, бул. „Овча купел”, бул. „Цар Борис III“, ул. „Александър С. Пушкин“, пл. „Знаме на мира“. Автобусите ще спират на всички съществуващи автобусни спирки по маршрута. До тази дата се забранява и влизането на пътни превозни средства по южното пътно платно на ул.„Искърско шосе“ в участъка от ул. „Туше Делииванов“ до ул.„Илия Бешков“, като движението се извършва двупосочно по северното пътно платно на улицата в същия участък.За същия период от време се изместват спирките на автобусни линии №№ 10, 14 и 88 на ул. „Искърско шосе“ в участъка от ул. „Туше Делииванов“ до ул. „Илия Бешков“.", "date": "2019.08.19", "title": "Ремонтите в София: Отварят бул. България днес, трамвай 11 с по-къс маршрут"}
{"url": "https://offnews.bg/drugi/harimoto-i-chan-sa-golemite-pobediteli-ot-2019-ittf-world-tour-asarel-709647.html", "text": "Томоказу Харимото продължава да пише историята в тениса на маса. 16-годишният японец спечели титлата в Панагюрище, след успех срещу Дзъхао Джао от Китай с 4:2 (11:6, 12:14, 11:5, 13:11, 13:15, 11:4). Първият мач между двамата състезатели от Световния тур предложи страхотни емоции, а три от шестте гейма бяха решени след продължения. Харимото имаше инициативата и в петия си двубой от турнира, а въпреки храбрата съпротива, 110-ят в ранглистата трябваше да се задоволи с второто място.„Чувствам се много по-силен духовно спрямо миналата година, когато отпаднах на ½-финалите тук. Не се предадох въпреки някои трудности в средата на срещата, продължих уверено и в крайна сметка спечелих. Тази година не започна добре за мен, но след този успех съм устремен да показвам най-доброто от себе си и да печеля”, сподели Харимото, който завоюва третата си титла от Световния тур. Успехът бе ценен за него и подари факта, че той е първият състезател извън Китай този сезон, който печели титла от Тура.В изцяло китайския финал при дамите триумфът бе за Синтун Чън, която победи Джуодзиа Хъ с 4:1 гейма (11:4, 7:11, 12:10, 11:6, 11:4). Така и вторият мач помежду им от Световния тур завърши с неин успех със същия резултат. През миналата година Чън спечели срещу Хъ в Хонконг, а титлата в Панагюрище бе трета за нея в кариерата й.„Трофеят е специален за мен, защото това е награда заради усърдния труд, който положих в последните седмици. Надявам се след този успех да последват и още. Много ми харесва България и се надявам да защитавам първото си място тук и през следващата година”, заяви Чън. Нейните сънароднички Гу Ютин и Му Дзи триумфираха в женските двойки, корейците Йонсик Джеон и Сансун Лий в мъжките, а Мима Ито и Юн Мизутани при смесените тандеми.Представители на 38 държави от 5 континента се включиха в тазгодишното издание на 2019 ITTF World Tour Asarel Bulgaria Open. Състезателите бяха над 300, а наградният фонд 190 000$. Нови рекорди ще бъдат подобрявани и през 2020-та година, когато през септември ще се Asarel Bulgaria Open!", "date": "2019.08.19", "title": "Харимото и Чън са големите победители от 2019 ITTF World Tour Asarel Bulgaria Open"}
{"url": "https://offnews.bg/drugi/nova-moda-nabira-skorost-trenior-po-elektronni-sportove-709606.html", "text": "След Световната купа по \"Fortnite\", геймъри от целия свят се подготвят за ново предизвикателство, а именно шампионат по известната електронна игра, който започна в събота.Това е първото състезание, което стартира месец след тържественото откриване на Световната купа в Ню Йорк, чийто награден фонд бе 30 милиона долара, а победителите вече са милионери.Много от известните вече играчи взимат участие и по време на сегашния шампионат, но има човек, който е по-нервен дори и от играчите, без дори да докосва мишката. За него разказва \"Би Би Си\".Това е 19-годишният Хю Гилмор, който се подвизава под никнейма \"Destiny\". От няколко месеца насам обаче, той е известен с това, че е един от най-успешните треньори по \"Fortnite\". Именно състезатели, на които е помогнал, спечелиха призовите места на Световната купа миналия месец и станаха милионери на изключително крепка възраст. Един от тях е 16-годишният Кайл Гирсдорф, по-познат като \"Budha\", който извоюва титлата и спечели 3 милиона долара.Въпреки, че Гилмор и неговите изготвени стратегии успяват да спечелят най-голямото състезание, той не става милионер. Казва, че таксува всички по равно с 120 паунда, като не взима процент от печалбата на победителя.Не такива са условията при други треньори, обучавали известните победители, които също взимат голям дял от печалбата. Въпреки това Хю споделя, че не съжалява за това.\"Превърнах се от играч в треньор на пълен работен ден през месец юли, като използвах Световната купа за вид начало. Това беше незабравим момент за мен. Стоях в дома си и наблюдавах мачовете отблизо. Бях изключително щастлив и горд от факта, че моите състезатели печелят. Това беше голям момент за мен\", споделя за изминалата Световна купа Гилмор.Хю живее с родителите си в Кент, Англия и се състезава, докато не взима решение да направи кардинална промяна, след като не успява да се класира за Световната купа.\"Влязох във \"Fortnite\", когато стана много популярна игра през март 2018 година. Работих във фитнес и започнах да играя на високо ниво, след което естествено дойде момент, в който помагах на останалите с тактики и съвети. Постепенно станах треньор и започнах да помагам на хората от моята общност\", разказва той.Коучингът на Хю се извършва чрез видео чат на игрална платформа, наречена \"Discord\". Въпреки че помага и за умствената подготовка на играчите, по-голямата част от времето и усилията му преминават в анализиране на мачове и разработване на тактики.Разработването на тактика през първите минути на всеки мач се оказва решаващо за победата. Именно това прави и Гилмор, който прекарва на компютъра по минимум осем часа всеки ден преди Световната купа, като събира данни за играчите, анализира мисленето и действията на опонентите.\"Много хора гледат играта и смятат, че това е електронна игра, създадена за забавление на деца, но всъщност е наистина сложна и дълбока. Гледах назад десетки и десетки мачове, за да разбера кой от съперниците на моите играчи вероятно ще попречи на добрата ранна настройка на играта\", разказва за свършената работа той.Освен факта, че Хю помага на победителя при индивидуалистите, той изготвя стратегия и за вицешампионите при отборната игра.Яден Ашман с никнейм \"Wolfieiz\" и неговият партньор Дейв Йонг – \"Rojo\", печелят 2,25 милиона долара от състезанието по двойки. Самият \"Rojo\" определя коучингът като \"безценен\".\"Да знаем къде отпадат други хора беше много важно. Правихме няколко грешки преди турнира, които отстранихме, благодарение на Хю, който ни ги посочи. Най-вероятно щяхме да ги допуснем и на Световната купа\", разказва Дейв Йонг.\"Rojo\", подобно на много професионалисти от \"Фортайт\", казва, че коучингът вече е голяма част от е-спорта.\"Коучингът според мен е вече едно от най-важните неща в електронните спортове. Независимо дали става въпрос за видео анализ, тактика или ментален коучинг, той освобождава тежестта от раменете на играчите, така че те да могат да се съсредоточат върху собствената си игра\".", "date": "2019.08.19", "title": "Нова мода набира скорост: Треньор по електронни спортове"}
{"url": "https://offnews.bg/112/sliven-v-traur-v-pamet-na-ubitoto-7-godishno-momichentce-709578.html", "text": "Сливен днес е в траур в памет на .Малката Кристин бе намерена под един от мостовете на 15 август и бе откарана в болница, където почина.За извършването на престъплението бе , който е направил пълни самопризнания, включително - че е бил под влиянието на алкохола. Срещу него са повдигнати  - за блудство, за изнасилване и за убийство.Кметът на Сливен Стефан Радев, който  призова извършителят да бъде наказан с цялата строгост на закона и увери, че общината е в готовност да окаже всяка необходима помощ, включително финансова и психологическа. Общината ще поеме разходите за погребението.Днес от 17 ч. в Сливен започва мирен протест в подкрепа на опечаленото семейство.Очаква се също днес следобед окръжната прокуратура да поиска от съда постоянна мярка за неотклонение „задържане под стража“ на Трифонов. Той в момента е под охрана в болницата в Сливен, където бе откаран, след като беше прострелян в крака при залавянето му.", "date": "2019.08.19", "title": "Сливен в траур в памет на убитото 7-годишно момиченце"}
{"url": "https://offnews.bg/tenis/grigor-dimitrov-otstapi-chetiri-mesta-veche-e-78-v-sveta-709579.html", "text": "Най-добрият ни тенисист Григор Димитров отстъпи нови четири позиции в световната ранглиста след отпадането му в първия кръг на турнира в Синсинати. Българинът вече е №78 в света, след като не успя да защити 90 точки за ранглистата.В Синсинати Григор Димитров беше близо до велик обрат срещу Стан Вавринка, но в крайна сметка отстъпи след 7:5, 4:6, 6:7 (4).За първи път от 2012 г. насам Димитров е извън първите 70 на ранглистата, където заемаше 72-о място в средата на юни 2012 г.През новата седмица Григор Димитров няма предвидени участия в турнири, като се е фокусирал изцяло върху предстоящото си участие в последния за годината турнир от Големия шлем US Open.В челото на ранглистата няма промени. Водач остава Новак Джокович, следван от Рафаел Надал и Роджър Федерер. Руснакът Даниил Медведев, който спечели титлата в Синсинати, се изкачва до петото място. Така 23-годишният руснак, който по-рано през година триумфира на турнира “София Оупън”, спечели общо пета титла в кариерата и първа от сериите “Мастърс”.", "date": "2019.08.19", "title": "Григор Димитров отстъпи четири места, вече е №78 в света"}
{"url": "https://offnews.bg/futbol/popeto-s-kontuzia-pod-vapros-e-za-macha-s-anglia-709577.html", "text": "Изключително лоши новини долетяха от Русия. Капитанът на националния отбор на България Ивелин Попов получи контузия при загубата на Ростов с 0:2 като гост на Уфа.В 19-та минута на мача Попето тръгна да се бори за една топка, когато се удари в гредата. Няколко минути му беше оказвана помощ на терена, но добрата новина е, че продължи да играе до края на полувремето.Все пак jfx беше сменен на почивката и на неговото място се появи Роман Ерьоменко. Все още няма официална информация от лагера на клуба какво е естеството на травмата на Ивелин Попов.Ако болежките му се окажат по-сериозни, нападателят може да се окаже под сериозна въпросителна за европейската квалификация с Англия на 7 септември. Три дни по-късно момчетата на Красимир Балъков играят контрола с Ирландия.", "date": "2019.08.19", "title": "Попето с контузия, под въпрос е за мача с Англия"}
{"url": "https://offnews.bg/112/pozhari-kraj-svoge-i-rebrovo-opasnost-ot-vazplameniavaneto-na-novi-v-709580.html", "text": "Пожари горят край Своге и близкото село Реброво.Не може да се говори за ново огнище край Своге - според началника на \"Национален оперативен център\" към Главна дирекция \"Пожарна безопасност и защита на населението\" (ГДПБЗН) комисар Тожко Бързилов. Но има ново място, където се развива пожарът. Там са изпратени екипи на пожарната, включили са се и 8 души от горското стопанство.Комисарят уверява, че на този етап няма опасност от пожарът да обхване нови територии.Ново огнище на пожара край село Реброво е възникнало към 5 ч. тази сутрин в необработваема поляна, съобщава bTV. Пламъците отиват към боровата гора в района. Няма опасност за къщите - твърди гл. инспектор Георги Колев от противопожарната служба в Своге.Пожарът между селата Луково, Реброво и Владо Тричков избухна вчера. Възникнаха 2 огнища на разстояние около 200 метра.И днес опасността от пожари е много голяма в почти цялата страна, предупреждава Националният институт по метеорология и хидрология. При жълт код рискът е голям и са възможни са умерени до силни пожари с въвличане на дървесни корони само локално. Пожарите са трудни за овладяване от наземни екипи. Често се налага използване на тежка екипировка за овладяване на пожарите.Оранжев код означава, че рискът от пожари е много голям и са възможни много силни пожари с частично или пълно въвличане на дървесните корони. Предните фронтове на пожарите е невъзможно да бъдат овладени от наземни екипи. Налагат се въздушни атаки със забавящ агент, за да се атакуват успешно предните фронтове на пожарите.При червен код рискът е екстремален и са възможни бързо разпространяващи се много силни пожари с въвличане на дървесните корони. Пожарите са трудни за овладяване. Действията по погасяване се ограничени само по фланговете на пожара. Възможни са само индиректни действия, насочени срещу предните фронтове на пожарите.", "date": "2019.08.19", "title": "Пожари край Своге и Реброво, опасност от възпламеняването на нови в почти цялата страна"}
{"url": "https://offnews.bg/sviat/litce-beliazano-ot-vojna-porazheniata-ot-edin-vazdushen-udar-v-siria-709584.html", "text": "Джума е от Сирия. Баща му избягал с него от разкъсваната от война страна през 2018 г., когато при въздушен удар бил ударен автобусът, в който пътували двамата. Лицето на момченцето е обезобразено от пръсналото се до него стъкло на прозореца. Джума остава напълно сляп. Тогава е на 3 годинки. Баща му останал с общо два пръста на краката.Семейството сега живее в Ливан, където ги заснема журналист от Би Би Си, за да покаже последствията от войната 1 година по-късно. Дори сега, година след удара, лицето на Джума понякога кърви и от кожата му продължават да излизат частици стъкло. Детето е под \"Когато за пръв път видях Джума, бях шокирана от вида на лицето му. Когато видях останалите два пръста на краката на баща му, също бях шокирана. Но веднага след това видях Джума такъв, какъвто наистина е - 4-годишно, любопитно към света дете, обожавано от родителите си\", разказва Елоис Алана.Джума и родителите му са кюрди, живели в Северна Сирия. Сега обитават временно стаичка в беден квартал в Бейрут. Говорят само кюрдски, не разбират арабски и трудно общуват с хората наоколо. Разчитат на жена от кюрдската общност, която им превежда, пазарува и помага да кандидатстват за бежански статут в Европа.Журналистическият екип и семейството не говорят за случилото се, за да не усилват стреса, който и без това детето не може да преодолее. Това е най-страшното, пораженията върху психиката са по-страшни и от физическите - казва Алана. Бащата е започнал да ги преодолява, но и сега сънят бяга и от двамата.Като Джума и баща му са не един и двама. Бежанците от Сирия в съседен Ливан са над 3 милиона души - по данни на ООН.", "date": "2019.08.19", "title": "Лице, белязано от война: пораженията от един въздушен удар в Сирия година по-късно"}
{"url": "https://offnews.bg/zdrave/konsumatciata-na-leneno-seme-krie-opasnost-ot-otraviane-709588.html", "text": "Учени от Европейската агенция по безопасност на хранителните продукти предупреждават, че консумацията на ленено семе крие опасност от отравяне с цианид, пише в. \"Дейли мейл\", цитиран от БТА.Известно е, че този продукт е богат на омега-3-мастни киселини и на микроелементи. Производителите на хранителни продукти често добавят ленено семе в сухите закуски, в каши и в кисели млека. Но то крие опасност, тъй като съдържа органичното съединение амигдалин, което е цианогенен гликозид.Веществото е способно да изработи гаозообразен цианид.Само една трета от чаена лъжичка на смляно ленено семе може да бъде опасно за здравето на бебето. За възрастен човек опасната доза не превишава три чаени лъжички, за да възникне риск от отравяне с цианид. Първите признаци на подобно заболяване са главоболие, сърцебиене и проблем с дишането.В някои случаи отравянето може да доведе до летален изход. Европейските специалисти са стигнали до извода, че смляното ленено семе отделя най-много вредни вещества.", "date": "2019.08.19", "title": "Консумацията на ленено семе крие опасност от отравяне"}
{"url": "https://offnews.bg/kultura/kolko-strashen-e-strahat-709602.html", "text": "Всеки, който се интересува от съвременно танцово и театрално изкуство, най-вероятно вече знае, че в началото на септември в Пловдив за първи път ще бъде поставен спектакъла \"Caged\" - дебютната продукция на Gaya Dance Company.Трепетно надникваме по време на една от репетициите и макар без осветление и с незавършени декори, ви въвеждаме в творческия процес на дългоочакваната продукцията с великолепните фотографии на Стефан Н. Щерев.Oсновател на пловдивската Gaya Dance Company e корейският хореограф Пансън Ким, а в дебютния спектакъл на компанията му ще видим танцьорите от Корея Йонгджун Шин и Джийон Янг, както и зашеметяващото изпълнение на награждавания корейски танцьор Бонг Су Ким.Кoмпозицията и музикалното изпълнение са дело на Емилиян Гацов - Елби и джаз вокалиста Павел Терзийски. Страховете ще оживеят на сцената под формата на майсторски изработени маски от Мариета Големехова и кукли, които оживяват в ръцете на Полина Христова и Стефан Димитров. Сценографията е осъществена от Никола Тороманов, а в края на август от Франция в Пловдив пристига и Каролин Вандам, която ще реализира идеята си за светлинния дизайн на спектакъла, по която работи вече повече от месец.В прегръдката на страхаСтрахът е неотменна част от нашето съществуване. Той сякаш винаги е настоящ. Непрестанно се опитваме да го прескочим, смекчим, укторим или отречем. В търсене на противодействащите му сили често попадаме в неговата коварна прегръдка - клетка, изтъкана от собствените ни несигурности.\"Caged\" няма да търси или предлага начини за преодоляване на страха, властващ на умовете ни. Напротив. Спектакълът ще извади наяве многобройните му лица и измерения. Без страх.Не пропускайте световната премиера на \"Caged\" от Gaya Dance Company. Първата международна копродукция в областта на съвременния танц, създадена изцяло в Пловдив. Датата е 7 септември, началният час - 19:30. Мястото - голямата зала на Дом на културата “Борис Христов”.Билетите са в продажба в мрежата на .За допълнителна информация следете събитието във Фейсбук .", "date": "2019.08.19", "title": "Колко страшен е страхът?"}
{"url": "https://offnews.bg/obshtestvo/tciala-sedmitca-slantce-temperaturite-tragvat-nagore-709572.html", "text": "Слънчево ще е времето днес, малко облаци ще има след обяд в планините.Максимални температури ще са между 29 и 34 градуса, според прогнозата на НИМХ.Над планините ще е слънчево, след обяд ще се развие незначителна купеста облачност. Ще духа слаб, по билата до умерен североизточен вятър. Максимална температура на височина 1200 метра ще е около 22, а на 2000 метра – около 15 градуса.Над Черноморието ще е слънчево. Ще духа до умерен източен вятър. Максимални температури на въздуха: 27 и 30 градуса.  Сред вълните до 2 бала термометрите ще се качат до 27 градуса. Температурата на морската вода е 25°-27°. Вълнението на морето ще бъде 1-2 бала. От утре температурите  тръгват нагоре и в края на работната седмица ще са между 32 и 37 градуса.  ", "date": "2019.08.19", "title": "Цяла седмица слънце, температурите тръгват нагоре"}
{"url": "https://offnews.bg/analizi-i-komentari/barometar-balgaria-badeshta-partia-na-slavi-trifonov-sabira-1-7-na-st-709598.html", "text": "Бъдеща партия на Слави Трифонов би получила 1,7% при провеждане на парламентарни избори сега. Тя има потенциал да „открадне“ избиратели от по-малките партии, които в момента отбелязват отлив на одобрение, като ВОЛЯ, Атака и симпатизанти на Николай Бареков. Това твърди в свое проучване Барометър България, изследването е проведено между 14 и 18 август сред 836 души по телефона.*На този етап заявлението на анкетираните да я подкрепят е преди всичко израз на одобрение спрямо личността на Слави Трифонов като обществена фигура и тепърва ще си проличи доколко ще привлече реален вот както персонално той като политик, така и формацията, която ще създаде – като политическа платформа и като лица, които ще предложи на публиката, коментират от Барометър България. Към момента партия на Трифонов не води до значими промени в стратификацията на политическият живот и по-скоро се явява „новата Воля“, с която ще се бори за евентуално влизане в парламента. Доколкото партията на Марешки се яви като наследник на електората, подкрепящ бившия тв водещ Бареков, то Слави Трифонов може да се определи като „новият Бареков“, обясняват от Барометър България. Според данните им за мнозинството анкетирани водеща политическа сила остава ГЕРБ с относително стабилни позиции (22%). Традиционно са следвани от БСП с 16,9% като за момента не се наблюдава динамика в „ножицата“ на одобрението между двете политически сили, регистрирана при последните избори за Европейски парламент. На трето място е ДПС с 5,6%, като трябва да се отбележи, че според спецификата на електората на Движението точният процент на одобрение е трудно да бъде оценен с изцяло социологическа методика.ВМРО с 5,3% имат тенденция за повишаване на одобрението, което бяха генерирали по време на изборите за евродепутати, като привличат т.нар. патриотичен вот на избирателите, включително и на привържениците на останалите две партии от вече разпадналата се „малка коалиция“. В сезона на почивка и отпуск българите имат ясно изразена оценка за собствената си финансова ситуация, като процентите доволни/недоволни са почти изравнени. За 42,1% от анкетираните финансовите средства, с които разполагат, са удовлетворителни. Традиционно лятото е сезон на по-позитивни нагласи, в който хората са в добро настроение и с положителни очаквания. Лятната почивка обаче не е достатъчна причина за оптимизъм за 39,2%, които не са доволни от финансовото си положение и биха желали да е по-добро. Едва 18,7% не могат да изразят мнение по темата. Времето на провеждане на интервютата съвпада с ваканционния августовски период, поради което е възможно да има по-голямо отклонение в статистическата грешка.*Характеристики на проучването Период на провеждане на изследването: 14-18.08.2019 г. Методология: Количествено проучванеПредставителност: населението на България с избирателни праваОбем на извадката: 836 души на възраст над 18 г.Методика: Стратифицирана квотна извадка по признаците възраст и полМетод: Телефонно интервюФинансиране: Собствено", "date": "2019.08.19", "title": "Барометър България: Бъдеща партия на Слави Трифонов събира 1,7 на сто подкрепа"}
{"url": "https://offnews.bg/futbol/pirin-bl-stiaga-seriozna-rekonstruktcia-na-stadiona-709648.html", "text": "Пирин (Благоевград) планира да направи сериозна реконструкция на стадион \"Христо Ботев\", обявиха от ръководството на клуба. Идеите са да бъде издигната нова трибуна, а освен това на сегашната основна трибуна на съоръжението ще бъде изградена голяма козирка.Новината бе потвърдена от Ива Уорън, която е представител на основния спонсор на \"Орлетата\" \"Емирейтс Уелт\".Пред отбора е поставена цел да направи всичко възможно, за да се завърне в елита през този сезон. Ако това се случи, стадионът ще отговаря на всички изисквания за участие в efbet Лига.", "date": "2019.08.19", "title": "Пирин (Бл) стяга сериозна реконструкция на стадиона"}
{"url": "https://offnews.bg/kultura/letnite-kontcerti-na-dzhaz-pevitcata-miroslava-katcarova-prodalzhavat-709592.html", "text": "След премиерата през април на Electronic Dreams – най-новата концертна програма на Мирослава Кацарова, започна и лятната поредица концерти, които този път носят заглавието Electronic Summer. Те започнаха през юли във Варна и Созопол, а през следващите два месеца ще продължат в София, Пловдив, Казанлък и Благоевград:23 август, SOHO, София | 21:00ч.24 август, бар Конюшните, Пловдив| 21:00ч.29 август, Джаз фестивал Казанлък20 септември, Безистенъ, Пловдив | 20:00ч.27 септември, Stage Bar, Благоевград | 21:00ч.Това е седмата тематична концертна програма на Мирослава Кацарова, след Singin’n’Swingin’, CINEMA, Blue Moon: Songs of Billie Holiday, Desafinado LIVE, The New Standards и April in Paris.Тя и триото на Мирослав Турийски създават програма, фокусирана върху хибридната изказност и взаимодействието между акустични инструменти и електронни изразни средства. Това съчетание е своеобразна тенденция в съвременната музика, производна на джаза. Мирослава Кацарова създава музикален наратив от нови и реаранжирани пиеси със специално внимание върху паузите, простора между тоновете, електронните и акустични детайли.Сред новия ѝ репертоар са двете авторски композиции на Мирослав Турийски по нейни текстове – „Пробуждане“ и „Теменужена“. Програмата на концертите включва изпълнения от предишни албуми на Мирослава Кацарова, като „Иронично“ (по неин текст и музика), „Парфюми“ (по музика на Веселин Веселинов-Еко и неин текст), „Музика, мартини и дим“ (Нашата Бел Епок), „Бяло в бяло“ (отново по неин текст и музика на Румен Тосков-Рупето) и др. От песенната традиция на XX в. Мира Кацарова избира песни на Бийтълс, Ленард Коен и Луис Бонфа. Сред акцентите в програмата е пиеса на един от най-успешните и значими европейски джаз музиканти на миналия век – шведският композитор и пианист Есбьорн Свенсон.Темите са претворени в разпознаваемата стилистика на съвместната работа между Мирослава Кацарова и Мирослав Турийски. За смесването на електронно и акустично звучене ключово значение има и работата на още двама музиканти: Александър Леков (басет и бас китара) и Младен Димитров (барабани и програминг).Визуалната среда на концертите ще бъде произведение на изкуството сама по себе си – образен разказ, вдъхновен, посветен и специално създаден за тази концертна програма. Негов автор е фотографът Павел Червенков.", "date": "2019.08.19", "title": "Летните концерти на джаз певицата Мирослава Кацарова продължават през август и септември"}
{"url": "https://offnews.bg/futbol/as-na-levski-shte-e-na-linia-za-derbito-s-tcska-709595.html", "text": "Халфът на Левски Хали Тиам има всички шансове да се завърне в игра за 26-кратните шампиони за наближаващото дерби с ЦСКА.Футболистът на \"сините\" получи мускулна травма в бедрото в реванша с АЕК Ларнака още в първите секунди на срещата и оттогава е извън строя, припомня \"Труд\".Очакванията са сенегалецът да поднови тренировки с тима през настоящата седмица. В събота столичният гранд приема Локомотив Пловдив на стадион \"Георги Аспарухов\", но Тиам ще пропусне и този мач, за да не се рискува здравето му.Следващият двубой е с \"червените\" в първия ден от септември. Добрата новина за треньора на тима Петър Хубчев е \"повторният дебют\" на Холмар Ейолфсон за Левски.Исландецът лекуваше контузия през последните 290 дни, след като скъса връзки на дясното коляно в двубой срещу Черно море за Купата на България в края на октомври.Сега той се появи в игра в заключителните десет минути на срещата с Витоша Бистрица, спечелена от \"сините\" с категоричното 4:0.", "date": "2019.08.19", "title": "Ас на Левски ще е на линия за дербито с ЦСКА"}
{"url": "https://offnews.bg/ikonomika/tragva-stroezhat-na-patia-ot-mladost-do-trakia-arheolozi-shte-debna-709608.html", "text": "АПИ откри тръжна процедура за избор на изпълнител за извършване на археологическо наблюдение при строителството на Софийския околовръстен път в участъка от „Цариградско шосе“ до „Младост“. Срокът за подаване на офертите е до 19 септември, а стойността на обществената поръчка е 10 000 лв. без ДДС.Според Закона за културното наследство археологическото наблюдение е теренно проучване за установяване на наличието на археологически структури на дадено място. То се извършва по време на строителните дейности, за да не се допусне да бъдат унищожени или застрашени неизвестни археологически обекти. 6-километровата отсечка, чието изграждане предстои да стартира в кратък срок, ще бъде с две платна с по 3 ленти за движение в посока, средна разделителна ивица, разделителни ивици между локалите и директното трасе, 2 локални платна и тротоари. Пресичането на Софийския околовръстен път с по-големите пътни артерии в района ще се осъществява чрез 4 пътни възела - п. в. „Стар Лозенски път“, п. в. Патриарх Герман“, п. в. „Самоковско шосе“, п. в. „Младост“. Ще бъдат изградени 3 пешеходни надлеза и мостове над р. Искър и р. Кална. Предвидена е реконструкция на водопроводи, канализация и газоразпределителна мрежа, както и изместване на инженерни съоръжения, телекомуникации и др. С реализацията на проекта ще се улесни движението на транзитния трафик и връзката между автомагистралите „Струма” и „Тракия”.Проектът ще се финансира със средства от републиканския бюджет. Инвестицията е за близо 119 млн. лв. без ДДС. Изпълнител е „ГБС - Инфраструктурно строителство“ АД. ", "date": "2019.08.19", "title": "Тръгва строежът на пътя от Младост до 'Тракия', археолози ще дебнат строителите"}
{"url": "https://offnews.bg/obshtestvo/magistrala-struma-ostava-zatvorena-pone-do-oktomvri-709607.html", "text": "Възстановяването на повреденото от пожар мостово съоръжение на автомагистрала \"Струма\" след Дупница по пътя София-Кулата в посока Кулата ще отнеме минимум месец и половина - два, прогнозира проф. инж. Димитър Назърски от Университета по архитектура, строителство и геодезия (УАСГ) - член на работната група, която обследва пораженията по колоните на моста, пред БНР.Участъкът е затворен от миналата седмица, след като под моста горя незаконно депо за вторични суровини. Движението в участъка Дупница-Бобошево е отклонено през стария път - по Е-79.\"Изпитванията на съоръжението започнаха от събота. В общи линии ние имаме за задача, както се казва, да поставим диагнозата на болния, след което тези данни от проведените изпитвания ще бъдат предоставени на проектантите на мостовото съоръжение, които ще предприемат своите конструктивни мерки за възстановяване на проектната носимоспособност, надеждност и дълготрайност на моста\", каза проф. Назърски.По думите му бетонът на няколко колони, респ. и на армировъчната стомана, са засегнати по-тежко от топлинното въздействие на пожара. \"Очевидно температурата е минала 800 градуса\", констатира експертът.\"В гредовата система на моста това топлинно въздействие е по-слабо, но все пак и там ще продължим да изследваме какво е състоянието на бетона и на армировъчната стомана, защото там имаме предварително напрегната армировка и след това проектантите ще предприемат конструктивните мерки за възстановяване на надеждността на моста\", каза той.Според него \"проблемната ситуация е силно изразена в колоните на съоръжението по посока към Кулата, докато другите са в по-добро състояние\". Както и да се погледне, възстановяването на този мост по посока Кулата ще отнеме минимум месец и половина, а може би - два, прогнозира професорът.Този в посока София ще бъде пуснат по-скоро, \"в рамките на две-три седмици\", след като се предприемат необходимите мерки.", "date": "2019.08.19", "title": "Магистрала Струма остава затворена поне до октомври"}
{"url": "https://offnews.bg/zvezdi/dzhordzh-kluni-zapochva-biznes-sas-sirene-709594.html", "text": "Джордж Клуни иска да продава любимото си италианско сирене в Америка, след като го открил, докато бил на почивка в езерото Комо, съобщи Контактмюзик, цитиран от Дарик.Говори се, че звездата е станал почитател на сиренето Пекорино де Парду - което е направено от фермер на име Пепино на езерото Лаглио - след като го опитал на закуска докато почивал във вилата си на езерото Комо.Клуни преди това влезе в света на търговията на дребно, рекламирайки марката текила Casamigos, която по-късно беше продадена на Diageo през 2017 г. Сега той планира друго бизнес начинание с италианското сирене.Източник сподели, че „Джордж не може да се насити на Пекорино-то на Пепино и в края на почти всяко хранене яде огромни парчета от него. Амал (съпругата му) го кара да си мие зъбите веднага след това, защото не харесва дъха му. Но тя също смята, че вкусът е толкова добър, затова Джордж ще намери голям нов пазар за него.''Говори се, че 58-годишният актьор вече е изпратил 32 кг. от твърдото, солено, сирене от овче мляко обратно в Лос Анджелис, като възнамерява да раздаде за проба на своите приятели и потенциални клиенти.Говорейки пред в. „Дейли стар“, източникът добави: „Освен че действа, Клуни се бори за нов предприемачески проект. Сега той мисли, че е открил следващия си голям бизнес.”Ако актьорът реши да продава сиренето на Пепино в САЩ, това ще преобрази живота на фермера и неговото семейство, които в момента продават по-голямата част от продукцията си от малък микробус, паркиран близо до имението на Клуни край езерото Комо.", "date": "2019.08.19", "title": "Джордж Клуни започва бизнес със сирене"}
{"url": "https://offnews.bg/temida/arnaudova-deteto-ot-sotiria-e-udriano-s-kamak-pochinalo-e-ot-cherepn-709587.html", "text": "7-годишната Кристин, пребита и изнасилена от 21-годишния Мартин Трифонов в сливенското село Сотиря, е починала от черепно-мозъчна травма. Обвиненият за смъртта на детето, който направи , е удрял момиченцето с камък. Това съобщи говорителят на главния прокурор Румяна Арнаудова по Нова тв. Трифонов има предишна присъда за блудство и опит за изнасилване, а наказанието, което му е било присъдено тогава, е 8 месеца условна присъда и изпитателен срок от 2 години.„Лицето е направило пълни самопризнания в разпита му като обвиняемо лице. Това самопризнание е различно от това, което би могъл един подсъдим да направи пред съда, когато бъде внесен обвинителен акт”, обясни Арнаудова.„Обяснил е интензитета и начина, по който е нанесъл ударите. Използвал е камък за нанасяне на тежки наранявания по детето. Твърди, че е извършил тези действия под влиянието на алкохола. Това, разбира се, не оправдава лицето\", заяви още говорителят на главния прокурор.\"Нямаме данни за ненавременна или неадекватна намеса на медицинския екип. Причината за смъртта на детето е тежка черепно-мозъчна травма с излив на мозъчно вещество, несъвместимо с живота”, обясни Арнаудова.Тя коментира и случая с намерените тела край Негован.", "date": "2019.08.19", "title": "Арнаудова: Детето от Сотиря е удряно с камък, починало е от черепно-мозъчна травма"}
{"url": "https://offnews.bg/zdrave/onkolog-150-minuti-sport-sedmichno-namaliavat-riska-ot-smart-pri-rak-709603.html", "text": "Проф. Щерев оправдаха ли се очакванията Ви за резултатите от изследването?Честно казано, нямах предварителна нагласа за резултатите, защото качеството на живот е нещо, на което не се обръща особено внимание в България. В онкологията са важни две неща – колко дълго ще живеят болните и колко добре ще живеят. Важно беше да разберем как се чувстват, какво е качеството им на живот след проведеното лечение.Най-голямата изненада е, че притесненията и страхът от смъртта остават доста дълго след като приключи радикалното лечение и се запазва в месеците и годините на профилактични, диспансерни прегледи, въпреки че за тези пациентки прогнозата е добра. Тоест тези притеснения са постоянни. По литературни данни и в други страни тревожността остава с години.Казвате, че сте запознат с резултатите от подобни изследвания в други страни. По-различни ли са проблемите, с които се сблъскват българките след лечение на рак на гърдата? За жалост, проблемите в България не се дефинират, не се правят подобни изследвания и ние не знаем какъв е проблемът, за да започнем да го решаваме. Това е едно от първите изследвания, които определят в какво точно се състои той, на какво да се обърне внимание. С течение на времето, когато свърши лечението, пациентите се успокояват в известна степен, функционалното им състояние се подобрява в доста аспекти (например дали се чувстват женствени), но се появяват странични ефекти като подуване на ръката, изтръпване вследствие на операцията и премахването на лимфните възли.Така че отговорът е двусмислен. Някои страни се подобряват, някои се влошават. Някои симптоми, като споменатите болки, са трайна тенденция и не са еднозначни. Като цяло обаче остават високи нивата на притеснение, ниското емоционално благосъстояние на болния преди и след терапията. Тук могат да повлияят онколозите, като информират пациентите за стадия, в който се намират, и тяхната прогноза. В проучването, което ние проведохме, участват жени в ранен стадий на заболяването, при който се очаква над 80% от болните да се излекуват и да са напълно здрави. Въпреки това притесненията остават.Контактувахте ли със семействата на тези 149 жени по време на изследването?Не, разчитахме на самооценката на пациентките, по-малко информация имаме за семействата, въпреки че има световни проучвания, които показват, че негативните емоции се отразяват и върху близките на болните и нерядко те самите изпитват голям дистрес. Изследването показа, че близостта със семейството не се променя, не се влияе от поставянето на диагнозата и проведеното лечение.Как ще разтълкувате и другите резултати?Изненада беше за нас например, че пациентите смятат, че след лечението не са толкова силно подкрепени от приятелския си кръг, колкото преди него. Това говори, че те все още се възприемат като болни, а де факто са здрави.Изключително важен за тях е нормалният сексуален живот. Изобщо, за жената как изглежда, дали все още е атрактивна и привлекателна е изключително важно след операцията и по време на профилактичното й лечение. Оказва се, че след лечението има ръст с около – 9 % на броя пациентки, които се чувстват сексуално привлекателни. Остава обаче висок процентът на тези, които намират себе си за сексуално непривлекателни - над 55%. Тук става въпрос за жени, при които туморът е отстранен, без да се отстранява гърдата.Пациентките съобщават за поява на болки в части на тялото след операцията, при това години след приключване на терапията. Съобщават, че ръката им е подута и не могат да я ползват пълноценно. Това е категорично като страничен ефект и нарушава качеството на живот.Може да се избегне с използването на по-новите технологии и с премахване само на лимфните възли, които са обхванати от туморните клетки. Така дренажът на ръката не се засяга и жената може да я използва пълноценно. Това е сравнително нова методика, по която в България вече се работи. Имах пациентка, която играе тенис, след операцията се научи да играе тенис с лявата ръка, защото дясната е непълноценна.Макар да изглежда незначително, за оперираните жени е голям проблем да осъществяват ежедневните си дейности, без да изпитват някакъв дискомфорт. Болките в резултат на химиотерапията и ендокринната терапия са неизбежни, защото все още това е единственото средство, с което разполагаме за борба със заболяването. Химиотерапията не прави разлика между здрава и туморна клетка или както гласи поговорката – „покрай сухото гори и мокрото“. За разлика от нея ендокринната терапия е таргетна – тя се съсредоточава върху туморните клетки. Не засяга други части на тялото. Това е така нар. програмирана клетъчна смърт.Другото, за което в България не се говори особено, е че след преминаване на химиотерапия и ендокринна терапия много често жените съобщават, че увеличават килограмите си. Изследванията показват, че 150 минути неинтензивен спорт седмично понижават риска от смърт от рак на гърдата с 11% и с 24% намаляват риска от смърт от всякаква друга причина.Има ли нещо общо в профила на всички тези жени? Кои се справят по-успешно в периода след лечението? Обособяват ли се групи със сходни проблеми?При възрастните жени има повече проблеми с физическото благосъстояние, но в емоционален аспект еднакво са притеснени и възрастните, и младите. Страх от рецидив, страх от смърт, страх, че на някой друг в семейството също може да се случи, това ги притеснява години наред. По-успешно се справят пациентките с устойчива нервна система и семейна подкрепа. Най-стресирани са хората, които живеят сами. Работата с психолог при такива пациенти все още не е много популярна у нас, но би била от голяма полза.В изследването Вие категорично очертавате страничните ефекти след лечението на рак на гърдата. Какви са практическите ползи от резултатите му? Кой може да се възползва от тях? Най-практичният извод е, че проблемите, които притесняват жените, са изведени и ние трябва да работим с пациентите, които са преминали лечение, за да се фокусират върху положителната страна от живота, а не само върху редовните диспансерни прегледи – защото може да нямаш оплаквания и качеството ти на живот да е ниско.Най-важно е да се наслаждаваш на момента и жените трябва да могат да го осъзнаят. Не трябва да се притесняват да говорят за заболяването си. Може да се случи на всеки. По-добре е да се акцентира върху положителното в живота. В този смисъл спортът е решение, от което има полза дори при рак. Това е демонстрирано в много проучвания.В битката с рака водеща е ролята на медицинския онколог, който трябва да информира изчерпателно пациентите за стадия на болестта им и прогнозата за развитието й с цел намаляване на нивата на тревожност и подобряване качеството им на живот. Изключително важна за преодоляване на негативните емоции, свързани с лечението, е и семейната подкрепа.", "date": "2019.08.19", "title": "Онколог: 150 минути спорт седмично намаляват риска от смърт при рак на гърдата с 11%"}
{"url": "https://offnews.bg/temida/obviniha-politcaj-che-vzel-850-lv-podkup-za-da-spasi-ot-nakazanie-d-709609.html", "text": "Софийска градска прокуратура (СГП) задържа и повдигна обвинение на полицейски районен инспектор от София за получаване на подкуп чрез изнудване, посредством злоупотреба със служебното положение, съобщиха от прокуратурата. Гражданин е подал сигнал, че районният инспектор му е поискал 850 лв., за да не му връчи призовка за нарушение на правилата за движение по пътищата – шофиране с превишена скорост. Срещу поисканата сума служителят на полицията обещал да осигури изтичане на давността за реализирана на административно-наказателната отговорност спрямо гражданина.  Обвиняемият е задържан в момента на получаване на подкупа за срок от 72 часа.Днес е внесено искане в Софийски градски съд за постановяване на мярка за неотклонение „задържане под стража“ спрямо обвиняемия.Сумата е приобщена като веществено доказателство.За това престъпление законодателят е предвидил наказание лишаване от свобода от три до десет години, глоба до двадесет хиляди лева и лишаване от право да се заема определена държавна или обществена длъжност, и право да се упражнява определена професия или дейност.Разследването по случая продължава.", "date": "2019.08.19", "title": "Обвиниха полицай, че взел 850 лв. подкуп, за да спаси от наказание джигит на пътя"}
{"url": "https://offnews.bg/zdrave/vidinskata-bolnitca-ostana-bez-nevrolozi-709590.html", "text": "Неврологичното отделение във Видинската болница остана без лекари. Очаква се да напуснат и медицинските сестри, за които тече предизвестие.От днес, 19 август, в отделението има само двама лекари, които нямат специалност, съобщи Нова телевизия. Те не могат да изписват пациенти, което означава, че изписването ще става за сметка на болницата, тъй като няма как да бъде прекъсната клинична пътека, според съществуващите правила. Пациентите са здравно неосигурени, съобщи за журналистите старшата сестра Даниела Милова.Милова смята, че намерението на държавата да командирова специалисти във Видин е несериозно. \"Коя болница ще си позволи такова нещо и за колко време\", попита сестрата.Тя заяви, че медицинските сестри напускат, защото са много натоварени, което води до недобро качество на обслужването.Основната заплата за сестрите в неврологията е 590 лева, за останалите сестри – 580 лева. Според директора на болницата пари за увеличение на заплатите няма.", "date": "2019.08.19", "title": "Видинската болница остана без невролози"}
{"url": "https://offnews.bg/politika/pochina-zhorzh-ganchev-709591.html", "text": "Почина Жорж Ганчев. Той си отиде на 79-години, дни преди рождения си ден на 29 август. Авторът на знаменитата фраза \"Не ме гледай умно, българино\" е починал тази сутрин. За смъртта на Жорж Ганчев пръв съобщи във фейсбук режисьорът Живко Ботев.\"Тази сутрин ни напусна и полетя в последната си авантюра към звездите! ..... Нека светлината която ти излъчваше така щедро да те заведе към вечността, приятелю! Сбогом, Жоре! Скърбим безкрайно!\", написа Ботев. Жорж Ганчев получи втори инфаркт през декември миналата година. Роденият през 1939 година политик и общественик Георги Ганчев Петрушев се изявява като спортист през младостта си - шампион е на България по фехтовка, играе баскетбол в „Академик“, София. Следва в Националната спортна академия при Ференц Магяр (Модьор). Между 1977-ма и 1988 година е режисьор, сценарист и продуцент в киното и театъра в Англия и САЩ. Президент е на Българската баскетболна асоциация (1995 – 1997). Почетен гражданин е на щата Оклахома, САЩ.След 1990 г. става един от учредителите на СДС, учредител е и лидер на Българския бизнес блок. Председател е на Националното патриотично обединение (НПО), учредено през 2004 г. НПО участва в новата Коалиция на розата, която на парламентарните избори през 2005 г. не успява да събере 4% от гласовете, за да бъде представена в парламента. Агент на ДС, секретен сътрудник, през периода 1970 – 1990 г., във II главно управление. Участва в президентските избори през 1992 година, получава 17% от гласовете, което го нарежда на 3-то място сред кандидатите на първия тур. Депутат е в 37-ото и 38-ото Народно събрание.На президентските избори през 2016 г. се кандидатира за президент от Християн-социалния съюз, заедно с Кольо Парамов.", "date": "2019.08.19", "title": "Почина Жорж Ганчев"}
{"url": "https://offnews.bg/futbol/krasimir-balakov-obiavi-legionerite-za-machovete-s-anglia-i-irlandia-709631.html", "text": "Селекционерът на националния ни отбор по футбол Красимир Балъков обяви списъка с играещите зад граница футболисти, повикани за европейската квалификация срещу Англия в Лондон на 7 септември и приятелския мач с Ирландия три дни по-късно.В състава се забелязва завръщането на Героги Миланов, който защитава цветовете на унгарския отбор МОЛ Фехервар. Към момента отборът се намира на първо място след 3 изиграни кръга в местния елит.Иначе по-рано днес стана ясно, че капитанът на \"лъвовете\" Ивелин Попов е получил контузия при загубата на Ростов с 0:2 като гост на Уфа. Въпреки това футболистът е в списъка с избраниците на Балъков.Функционалното състояние на всички футболисти ще бъде оценено от медицинския щаб на националния тим в началото на лагер-сбора на 1 септември в София.", "date": "2019.08.19", "title": "Красимир Балъков обяви легионерите за мачовете с Англия и Ирландия"}
{"url": "https://offnews.bg/zdrave/vsiaka-chetvarta-zhena-u-nas-s-risk-ot-razshireni-veni-709611.html", "text": "Всяка четвърта жена има оплаквания, свързани с тежест, умора, подуване на краката и е в риск от развитие на венозна болест. Данните бяха оповестени от съдовия хирург д-р Николай Вълчев по време на Босата разходка в Южния парк, част от кампанията за превенция на хроничната венозна болест „Вземи краката си в ръце“.Организатор на инициативата е Българското национално дружество по съдова и ендоваскуларна хирургия и ангиология.„Хората често не разпознават първите признаци на заболяването, тъй като в началото започва без симптоми. Повечето от тях усещат само дискомфорт и тежест в краката. Ако обаче в този момент не се предприеме лечение, могат да се развият сериозни усложнения.За тази цел са необходими кампании като „Вземи краката си в ръце“, които да информират хората за заболяването и да изострят вниманието им върху това, че не бива да пропускат възможността за ранна диагностика и лечение“, обясни д-р Вълчев.В Босата разходка, заедно с актрисата Деси Бакърджиева, позната от ролята си на д-р Лора Хинова в сериала „Откраднат живот“, се включиха стотици столичани. Към тях се присъедини и водещият на събитието, журналистът Драго Симеонов.Участниците се разходиха боси, за да раздвижат и масажират краката си и така да подпомогнат по-добрата циркулация на кръвта. За всички желаещи бяха организирани забавни тренировки по зумба, йогалатес и стречинг с цел насърчаването на двигателната активност.Лекари-специалисти консултираха участниците в разходката за рисковете от появата на разширени вени, за ранните симптоми на венозната болест, а също и за необходимостта от ранна диагностика и своевременно лечение.Хроничната венозна болест засяга над 40% от населението в България.", "date": "2019.08.19", "title": "Всяка четвърта жена у нас с риск от разширени вени"}
{"url": "https://offnews.bg/112/zatvoriha-uchastak-ot-magistrala-hemus-zaradi-katastrofa-709613.html", "text": "Автомагистрала \"Хемус\" е затворена в района на Девня заради катастрофа, съобщи Областната дирекция на МВР във Варна.Сигнал за нея е постъпил в 10:23 ч.Станала е точно на мястото, където започват ремонтните дейности и движението става двупосочно.По първоначална информация са се сблъскали товарен автомобил с ремарке и микробус с платформа, на която е имало 2 автомобила.Един човек е пострадал. От полицията все още не уточняват какво е състоянието му.Магистралата е затворена за движение в двете посоки от пътен възел Девня до пътен възел Неофит Рилски. Екипи на \"Пътна полиция\" пренасочват движението към стария път Варна - София.", "date": "2019.08.19", "title": "Затвориха участък от магистрала Хемус заради катастрофа"}
{"url": "https://offnews.bg/futbol/ofitcialno-koutinio-veche-e-igrach-na-bajern-miunhen-video-709617.html", "text": "Байерн Мюнехн официално представи новото си попълнение Филипе Коутиньо. Бразилецът бе взет от Барселона под наем за 8,5 милиона евро.В договора между двата клуба има и откупна клауза от 120 милиона евро, което може да превърне футболиста в най-скъпата покупка в историята на баварците.Заплатата на Коутиньо на \"Алианц Арена\" е 13 млн. евро и той ще играе с №10, който до сега принадлежеше на отказалия се от футбола наскоро Ариен Робен.\"Този трансфер за мен е ново предизвикателство в нова страна, в един от най-добрите клубове в Европа. Много съм впечатлен\", каза Коутиньо.Бразилецът така и не успя да разгърне потенциала си в редиците на каталунците. В 52 мача в испанската Ла Лига, той отбеляза 13 гола, не успя да се пребори за постоянно титулярно място и дори на няколко пъти бе освиркван на \"Камп Ноу\".", "date": "2019.08.19", "title": "Официално: Коутиньо вече е играч на Байерн Мюнхен (видео)"}
{"url": "https://offnews.bg/obshtestvo/otvoriha-vrazkata-na-okolovrastnoto-i-prezident-linkaln-709632.html", "text": "Отворена за движение от днес е връзката на бул. „Президент Линкълн“ с Околовръстен път, съобщиха от Столична община.По булеварда в кв. \"Овча купел\" се полага последният слой асфалт в част от северното  платно. Кметът на София Йорданка Фандъкова провери ремонта днес. На бул. „Президент Линкълн“ се извършва рехабилитация. Работи се на етапи. Ремонтира се трасето от пресечката при ул. \"Карл Трънка\" до ул. \"Зеленика\" при метростанцията, която се изгражда в момента. Общата дължина на булеварда е 4, 2 км. Извършва се подмяна на асфалтовата настилка на пътните платна, изграждат се тротоари. Предвиден е и ремонт на улично осветление.Подменят се антипаркинг колчетата по цялата дължина на двата тротоара. Всички пешеходни пресичания са с понижени бордюри и тактилни плочи в помощ на хората с увредено зрение. Нови светофарни уредби ще се поставят на трите регулирани кръстовища.Едновременно с ремонта на настилката по бул. \"Линкълн\" се подменя и подземен колектор на „Топлофикация“. Обектът се изпълнява от „ГБС- Инфраструктурно строителство“. ", "date": "2019.08.19", "title": "Отвориха връзката на Околовръстното и 'Президент Линкълн'"}
{"url": "https://offnews.bg/kultura/dzhordzh-r-r-martin-spriah-da-se-vpechatliavam-ot-reaktciata-na-pub-709616.html", "text": "Авторът на сагата „Игра на тронове“ Джордж Р.Р. Мартин признава, че е по-натоварен от всякога и сериалът не му се е отразил добре.Към момента той продължава сагата „Песен за огън и лед“, по която е направен сериалът на HBO, но все още няма изгледи тя да бъде завършена. Остават и други две книги – „Ветрове на зимата“ и „Сън за пролетта“.„Имам нужда от повече часове през деня, повече дни през седмицата и повече месеци в годината, защото времето изглежда върви много бързо“, признава той пред „Гардиън“ с уморена усмивка.Той не желае да обсъжда противоречивият край на телевизионния сериал, кога ще са готови книгите и здравето си, което е основна тема в интернет пространството, предвид възрастта на авторът, който е на 70 години.Мартин споделя, че именно това, което е трябвало да го накара да се разбърза, го е забавило още повече.„Всеки ден сядах да пиша и дори денят да беше добър, си казвах, че трябва да завърша тази книга. Написал съм само четири страници, а трябва да напиша четиридесет“, разказва той.Последният сезон на „Игра на тронове“ бе излъчен през месец май, а краят на историята навлече много гняв и критика от страна на феновете. Джордж обаче коментира, че е успял да се изключи от цялото внимание.Той споделя, че финалът на сериала няма да повлияе върху този на романа, когато седне да го пише. „Това нищо не променя. Не можеш да угодиш на всички, за това най-добре угоди на себе си. Спрях да се впечатлявам от реакцията на публиката. Някои теории са верни, други – не. Ще разберат, когато завърша историята“, казва авторът.Мартин разказва, че отношенията му с читателите на книгите му вече не са същите. „Не искам да отида на купон и да трябва да се снимам с безкрайна опашка от хора. Това не е забавно, както беше преди – това вече е просто работа. Днес дори не мога да вляза и в книжарница на спокойствие, което преди много обичах да правя. Не мога просто да седна и да почета малко и да си тръгна с торба с книги. Сега хората ме разпознават в рамките на 10 минути и тълпата около мен се сформира незабавно. От славата се печели много, но и се губи“, споделя той.", "date": "2019.08.19", "title": "Джордж Р. Р. Мартин: Спрях да се впечатлявам от реакцията на публиката"}
{"url": "https://offnews.bg/politika/pada-vizovoto-iziskvane-za-jordania-za-pritezhatelite-na-diplomatiches-709582.html", "text": "По покана на вицепремиера и министър на външните работи Екатерина Захариева за първи път в България пристига йордански външен министър. Айман Сафади, министър на външните работи на Хашемитското кралство Йордания, ще бъде на посещение у нас от 19 до 21 август.Екатерина Захариева ще приеме министър Сафади в МВнР днес за разговор на четири очи, след който ще се състоят пленарни разговори между двете делегации.По-късно двамата министри ще подпишат споразумение за визово облекчение на притежателите на дипломатически и служебни паспорти.  Те ще бъдат освободени от изискването за притежаване на виза за пътуване до Йордания.Екатерина Захариева беше на посещение по покана на Айман Сафади в Йордания през декември 2018 г. Двамата министри са се срещали и в рамките на различни международни форуми в последните месеци - на Европейския съюз и Лигата на арабските държави, на срещата за Близкия изток в Дъблин, в ООН.Йордания е ключов партньор на България, на Европейския съюз и НАТО в региона на Близкия изток. Стокообменът между България и Йордания за първите 4 месеца на т.г. възлиза на 9,7 млн. долара като в сравнение със същия период на 2018 г. бележи ръст от повече от 21 на сто. За 2018 г. двустранният стокообмен възлиза на стойност 25,2 млн. долара.", "date": "2019.08.19", "title": "Пада визовото изискване за Йордания за притежателите на дипломатически и служебни паспорти"}
{"url": "https://offnews.bg/vodni/trenior-ot-pluven-klub-akulite-s-dva-medala-ot-svetovnoto-za-veterani-709633.html", "text": "Треньор на спортен клуб Акулите-Бургас завоюва 2 медала и записа класирания в челните позиции на световното първенство по плуване за ветерани, което се проведе от 12 до 18 август в Гуанджу, Южна Корея.Иван Ангелов, който е и учител по физическо възпитание и спорт в Професионалната гимназия по компютърно програмиране и иновации се състезава в четири дисциплини– 50м гръб (4-то място, където спря хронометъра на 28.39сек., само на 0.08сек. от второто място, което пък се подели между други двама плувци), 100м гръб (5-то място, с резултат 1:03.14мин.), 200м гръб (7-ми с резултат 2:21.65мин.) и 50м кроул (10-ти с резултат 25.31сек.). На Световния шампионат за ветерани в Южна Корея медали получават плувците, класирали се на първите 6 места.\"Направих добри времена, дори на някои от дисциплините подобрих личните си постижения от преди 3 години, когато станах европейски шампион в Лондон. Конкуренцията беше много силна\", каза Иван Ангелов след края на участието си в шампионата за ветерани.През 2016г. в Лондон Иван Ангелов, който е и многократен държавен шампион в стила гръб, стана Европейски шампион на 50м гръб и вице европейски шампион на 100м. От 2017 г. той е един от треньорите в проспериращия бургаски клуб \"Акулите\".\"Благодаря на всички, които ми помогнаха в това мое начинание – на семейството ми, че беше до мен и ме подкрепяше, за финансовата помощ, която ми оказаха Община Бургас, Фаркол АД и хотел Авеню – Бургас\", каза още Ангелов.", "date": "2019.08.19", "title": "Треньор от плувен клуб Акулите с два медала от световното за ветерани"}
{"url": "https://offnews.bg/sviat/nameriha-tialoto-na-izcheznal-v-italia-frenski-turist-709630.html", "text": "Тялото на изчезнал в Италия френски турист бе намерено 10 дни, след като той се обадил по телефона, за да поиска спешна помощ. 27-годишният Симон Гутие е открит в района на Неапол. Спасители забелязали раницата му, а след това намерили и трупа, съобщава Би Би Си.Симон поискал помощ на 9 август, когато се обадил и казал, че е паднал от скала, счупил е краката си, докато се е разхождал край югозападния италиански град Салерно. \"Помогнете ми, виждам морето, но не знам къде съм\", казал той.Впоследствие семейството му и негови приятели се опитвали безуспешно да се свържат с него, според в. La Repubblica.Усилията по намирането му бяха затруднени от опасния терен. В издирването бяха включени пожарникари, снайперисти, дронове и хеликоптери.Тялото му е било открито на дъното на дерето и извадено в понеделник.Не е ясно защо мобилният телефон на Готие не е бил открит с помощта на GPS система за проследяване.Семейството му разкритикува местните власти, като заяви, че организацията по издирването им е отнела твърде много време. Те настояват за разследване, което да установи причината за смъртта на Симон и дали тя е можело да бъде предотвратена.", "date": "2019.08.19", "title": "Намериха тялото на изчезнал в Италия френски турист"}
{"url": "https://offnews.bg/politika/ima-li-vrazka-mezhdu-bojko-borisov-i-vojnata-na-trupove-na-babh-709627.html", "text": "Има ли връзка между премиера Бойко Борисов и собствениците на фирмата с договор за обезвреждане на животински отпадъци с Българската агенция по безопасност на храните \"Син кръст 2016\"? Отговор на този въпрос търси  в материал, публикуван днес, в контекста на разгара на кризата с чумата по свинете, неработещите екарисажи и \"никнещите\" в шубраци и реки разлагащи се трупове на животни.Повод за въпроса дава снимка от профила на Габриела Лазарова във Фейсбук, на която Бойко Борисов прегръща нея и сестра ѝ Гергана. Кадърът е от дома му. Под него Габриела пише: Обичаме те и винаги ще бъдеме до тебе Благодарим ти за всичко и че и ти винаги си с нас и не ни оставяш !!!\"  (). Публикуван е на рождения му ден - 13 юни 2019 г.Родителите на Габриела и Гергана са собствениците на \"Син кръст 2016\" Янка Николова-Лазарова и Борислав Лазаров.След запитване преди дни от \"Свободна Европа\" до правителствената пресслужба за отношенията на премиера със семейството снимката е изтрита, а от пресслужбата отговарят, че Борисов се запознал с Лазаров, когато е бил кмет на София. Поводът бил кризата с боклука в София от 2009 г., в резултат на която Борисов прекрати договорите с фирмите „Чистота-София“ и ДИТЦ, собственост на „Новера“. Според пресслужбата \"извън проблема с боклука, който отдавна е решен, премиерът Борисов няма и не е имал никакви други отношения с Лазаров и семейството му\".\"Син кръст 2016\" е една от двете фирми със собствени мобилни инсинератори с договор с БАБХ. Неизлъченото от Нова тв разследване \"Война за трупове\" на журналистката Генка Шикерова от 2018 г. разкрива, че фирмата има договор с БАБХ за 40 млн. лева срещу ангажимента да обезврежда животински отпадъци при епидемия. Досега БАБХ не е изпращала мобилните инсинератори в огнища на зарази, но на хартия за 34 дни, в края на 2018 г., \"Син кръст 2016\" са обезвредили три пъти повече трупове, отколкото позволява капацитетът на мобилната им техника, пише \"Свободна Европа\". Само за тези дни фирмата е получила над 2,5 млн. лв.Правителствената пресслужба твърди, че снимката, направена в резиденция \"Бояна\", показва момент, в който \"момичетата са отишли да изкажат благодарност\" за негова намеса, след като \"са били с опасност за живота след много тежка катастрофа през 2017 г.\"\"Премиерът Борисов е оказал съдействие на мястото на инцидента да бъде изпратен незабавно пожарен автомобил, който да разреже ламарините и да спаси пострадалите\", обясниха още от пресцентъра на Министерския съвет. Борисов бил разбрал за катастрофата \"по обичайния начин\" - след доклад от дежурния служител в МВР, защото \"получава ежедневно и денонощно информация за всеки случил се инцидент\".\"В тази история остават няколко неизяснени обстоятелства - пише \"Свободна Европа\". - Първото е дали за всеки инцидент в държавата, включително пътно-транспортен, се налага министър-председателят лично да разпорежда действията на ангажираните с това институции. И дали всеки, спасен след намесата на премиера, поднася благодарностите си лично в дома на министър-председателя. Неизяснен остава и въпросът как снимката от Фейсбук профила на Габриела Лазарова изчезна след първия въпрос, отправен към Борисов – дали познава собственика на \"Син кръст 2016\" и семейството му.\"", "date": "2019.08.19", "title": "Има ли връзка между Бойко Борисов и 'войната на трупове' на БАБХ"}
{"url": "https://offnews.bg/futbol/dani-alvesh-demonstrira-klasa-s-gol-v-debiuta-si-za-sao-paulo-video-709610.html", "text": "Новото попълнение на Сао Пауло Дани Алвеш демонстрира своята световна класа още при дебютния си мач за клуба.Най-титулуваният играч в света прекара всичките 90 минути на терена при успеха над Сеара с 1:0 в двубой от 15-ия кръг на бразилския шампионат.В 40-ата минута Алвеш вкара единственото попадение в мача, след като се възползва от разбъркване в наказателното поле и с диагонален удар прати топката в мрежата.Целият отбор се втурна да го поздрави, включително и резервните. 36-годишният Дани Алвеш се премести в Сао Пауло от Пари Сен Жермен това лято.Припомняме, че през юли легендата спечели Копа Америка с Бразилия и се превърна в първия футболист с 40 трофея в кариерата си.Той изпревари сънародника си Максуел, който до момента държеше постижението, но спря се пенсионира.", "date": "2019.08.19", "title": "Дани Алвеш демонстрира класа с гол в дебюта си за Сао Пауло (видео)"}
{"url": "https://offnews.bg/zvezdi/skalata-se-ozheni-709643.html", "text": "Актьорът Дуейн Джонсън - Скалата се ожени за дългогодишната си партньорка Лорън Хашиън.Церемонията е била в Хавай в неделя.Скалата и Сорън Хашиън са заедно от 2007 г. и имат две дъщери - 3-годишната Джасмин и 15-месечната Тиана.Двамата трябваше да сключат брак през 2018 г., но отложиха сватбата, след като Лорън забременя. Дуейн Джонсън сподели снимки от сватбата в Инстаграм. 47-годишният Сжонсън има и още една дъщеря от първия си брак с продуцентката Дани Гарсия. Симон е на 18 години. ", "date": "2019.08.19", "title": "Скалата се ожени"}
{"url": "https://offnews.bg/112/obshtinski-savetnik-ot-nesebar-napadna-sluzhitelki-ot-inspektciata-po-709655.html", "text": "Общински съветник от Несебър нападна служителки от Инспекцията по труда, които проверявали едно от заведенията му, съобщи bTV. Инцидентът станал в заведение на Южния плаж в \"Слънчев бряг\". Двете служителки се усъмнили, че служител в заведението е непълнолетен и поискали документите му. След това се появил собственикът и след спор с инспекторките хванал едната и я разтресъл и ударил другата с папка, обяснява директорът на Инспекцията по труда в Бургас Павлин Васков. Собственикът на заведението - Костадин Нищелков, е задържан за 24 часа. Нищелков е общински съветник от Несебър. Той има солиден бизнес в „Слънчев бряг” и други морски и планински курорти. Ако бъде признат за виновен, той може да получи до 3 години затвор или глоба до 2000 лева.", "date": "2019.08.19", "title": "Общински съветник от Несебър нападна служителки от Инспекцията по труда"}
{"url": "https://offnews.bg/112/zaloviha-izmamnik-ot-shemata-alo-politcaj-sam-709638.html", "text": "Участник в телефонни измами заловиха криминалисти на ГДНП, ОДМВР-Разград и СДВР. Полицаите се задействали по сигнал на 83-годишна жена от Разград, станала жертва на измамници. На домашния й телефон позвънил мъж, представил се за „полицейски служител“, обяснил, че в момента се провежда полицейска операция и я убедил, че ще помогне, ако им предаде наличните си пари, които след акцията ще й върнат.Потърпевшата хвърлила през терасата на дома си 3960 лв, 245 щатски долара, 25 канадски долара, 15 леи и златни накити. В хода на образуваното досъдебно производство и предприетите съвместни издирвателни действия, в които се включили служители на ГДНП и 5 РУ-СДВР, е установен участник в измамната схема – 56-годишен от Исперих, с адресна регистрация в София, криминално проявен и осъждан за измами и документни престъпления.  Установено е, че след като изпълнил ролята си на куриер в Разград, мъжът е извършил същото престъпление и в Габрово. Той е задържан на територията на София в момент на поредното прибиране на пари от жертва на измама в София – жена на 78 - години, от която е взел над 2000 лева и злато. Работата по разследването и документирането на извършените криминални деяния от мъжа продължава под ръководството на Районна прокуратура – Разград.", "date": "2019.08.19", "title": "Заловиха измамник от схемата 'ало, полицай съм'"}
{"url": "https://offnews.bg/vodni/talantat-na-evrofutbol-vasiliki-kadoglu-specheli-pluvnia-maraton-na-gr-709634.html", "text": "Спортният талант на Еврофутбол Василики Кадоглу спечели плувния маратон на град Несебър по случай празника на града и големия християнски празник Успение на Пресвета Богородица – 15-и август.16-годишната състезателка на варненския клуб Астери бе най-бърза по 1200-метровото трасе при жените и заслужено получи грамота, купа и икона на Света Богородица.11-тият поред маратон се организира от община Несебър и спортен клуб по водни спортове Месембрия, а в него участие взеха 73 плувци от различни възрасти.Друг спортен талант - Мария Йовкова, премери сили на силния турнир по тенис на маса \"Асарел България Оупън\" в Панагюрище с награден фонд от 190 000 долара.На сингъл 20-годишната асеновградчанка загатна за потенциала си, но отстъпи на 61-та в света – японката Минами Андо с 1-4 гейма (-9, 9, -4, -5, -5).В тандем с Денислав Коджабашев също записа загуба, този път от холандците Лауренс Тромер и Брит Еерланд с 1-3 гейма (-8, -7,8,-6).Холандският дует отстрани в квалификациите и двойката Стефан Тодоров/Калина Христова. Мария в партньорство с Полина Трифонова претърпяха поражение от китайките Ютин Гу и Дзъ Му с 0:3 гейма (-5, -3, -4).Още един талант на Еврофутбол Биляна Чавдарова, се класира 4-та в състезанието по ролкови кънки за купа „Сивен“, което се проведе в събота на Белмекен. Дисциплината бе масов старт на 5 км във възрастовата група под 16 години.", "date": "2019.08.19", "title": "Талантът на Еврофутбол Василики Кадоглу спечели плувния маратон на град Несебър"}
{"url": "https://offnews.bg/bojni/treniorat-na-andi-ruis-sashto-se-darpa-ot-revansh-v-sauditska-arabia-709621.html", "text": "Треньорът на световния шампион в тежката категория на професионалния бокс Анди Руис младши - Мани Роблес също не е съгласен реванша с Антъни Джошуа да бъде проведен в Саудитска Арабия.Припомняме, че преди няколко дни промоутърът на британеца - Еди Хърн тържествено заяви, че и двамата боксьори са се споразумяли за реванш на 7 декември на въпросното място.Малко след това Руис обяви, че не е съгласен с местоположението. Сега същото направи и неговият треньор, който остро разкритикува държавата.\"Говорим за страна, в която липсва демокрация. Там не се зачитат човешките права и хората я напускат, за да се озоват на по-спокойно място от Саудитска Арабия.Как ще бъде защитен шампиона? Не можем да вземем съпругите си. Казват ни, че би било по-добре да си останат вкъщи, защото там те все едно няма да съществуват. Говорим за държава, в която законите са различни от тези, с които сме свикнали\", каза Роблес.Мексиканецът шокира Джошуа на 1 юни в \"Медисън Скуеър Гардън\" в Ню Йорк, за да му нанесе първа загуба в професионалната кариера и да вземе шампионските пояси на IBF, WBA, WBO.По този начин Анди се превърна в първия боксьор от мексикански произход, който става световен шампион в тежка категория.", "date": "2019.08.19", "title": "Треньорът на Анди Руис също се дърпа от реванш в Саудитска Арабия"}
