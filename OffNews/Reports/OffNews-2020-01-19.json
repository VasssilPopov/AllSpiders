{"url": "https://offnews.bg/tenis/vodeshti-tenisisti-se-oplakvat-ot-mrasnia-vazduh-v-melbarn-719753.html", "text": "Ужасяващите пожари поставиха под сериозна въпросителна провеждането на тазгодишното издание на турнира от Големия шлем - Откритото първенство на Австралия, което започва в понеделник.Непосредствено преди старта на надпреварата, куп тенисисти се оплакаха от мръсния въздух над Мелбърн.Младата звезда Стефанос Циципас е останал шокиран от димната завеса и сподели, че след тренировка се почувствал много зле.\"Бях изключително щастлив преди да кацна, когато видях димът и си казах: „Какво е това?“ Първите два дни бяха необикновени. Ще ви споделя историята. Отидох да тренирам за час-час и половина. След като приключих тренировката, която бе на закрито, почувствах белите си дробове наистина зле. С всеки ден нещата се подобряват. Днес също тренирах и е доста по-различно от деня, когато пристигнах. Кашлях много и имах затруднено дишане, но сега нещата са по-добре,“ обясни гръцкият тенисист.Световният номер 1 Рафаел Надал пък заяви, че е отишъл да разговаря с официалните лица в Мелбърн.\"Отидох в офиса на турнирния директор и го попитах какво се случва. Получих задоволителен отговор, който ме убеди. Казаха, че имат точните специалисти, които анализират и наблюдават въздуха на всеки четири минути. Има параметри, в които може да играем и такива, в които не можем. Под 200 е нормално да играем, над 200 вече не можем\", каза Надал.Денис Шаповалов обяви, че ще откаже да играе, ако условията продължават да не бъдат безопасни, независимо какво казват организаторите.\"Няма да играя. На 20 години съм. Ясно е, че това е турнир от Големия шлем и е голяма възможност, но не искам да рискувам живота си и здравето си, излизайки на корта да играя при тези условия при положение, че ще играя в следващите 10-15 години. Не виждам какъв е смисълът да го правя от гледна точка на моето здраве, ако положението се влоши\", каза Шаповалов.", "date": "2020.01.19", "title": "Водещи тенисисти се оплакват от мръсния въздух в Мелбърн"}
{"url": "https://offnews.bg/sviat/vtoro-zemetresenie-v-gartcia-na-100-km-ot-parvoto-719764.html", "text": "Второ земетресение днес е регистрирано в Гърция с магнитут 3,0 по Рихтер и с епицентър между Централна Гърция и Пелопонес. Трусове до 4-та степен са били усетени в северозападните части на полуострова.Максималната интензивност на въздействие е не по-висока от IV степен, информира експерт-сеизмологът и дописен член на БАНИ Румяна Главчева за \"Фокус\". Тази сутрин в 04:52 часа е  в източната част на йонинския остров Кефалония. Регистрирано е в 167 станции, включително и в три пункта от България - Пловдив, Кърджали и Димитровград. Макар и с недълбоко огнище, трусът е усетен на разстояния около 300-400 километра в райони, наскоро атакувани от множество трусове.В следващите час и половина са регистрирани два слаби вторични труса с магнитуд под 2 според Атинския геофизичен институт.Към момента не се съобщава за жертви и пострадали. ", "date": "2020.01.19", "title": "Второ земетресение в Гърция - на 100 км от първото"}
{"url": "https://offnews.bg/ikonomika/borisov-obsadi-s-kristalina-georgieva-globalnata-ikonomika-tia-go-poh-719751.html", "text": "Министър-председателят Бойко Борисов се срещна с управляващия директор и председател на Изпълнителния съвет на Международния валутен фонд (МВФ) Кристалина Георгиева, съобщи пресслужбата на Министерски съвет. Основният акцент в разговора им е било сътрудничеството на България с международната организация и възможностите то да се развива с оглед приоритетите на Кристалина Георгиева като ръководител на МВФ. В срещата е участвал и министърът на финансите Владислав Горанов.Министър-председателят Бойко Борисов подчертал разумната фискална политика, която България води и която е отчетена от международните кредитни агенции. Той посочил и че българската икономика продължава да се развива устойчиво, без да натрупва макроикономически дисбаланси и че страната ни има стабилен напредък по присъединяването към ERM II.Кристалина Георгиева пък похвалила правителството за постиженията в областта на фискалната политика и отбелязала, че това е добър стимул за реализацията на набелязаните от кабинета управленски приоритети.В рамките на разговора премиерът Борисов подчертал, че изборът на Кристалина Георгиева начело на МВФ през септември миналата година е голямо постижение за България. Той й пожелал успех на отговорната й позиция и изразил увереност, че професионалните й успехи за развитието на МВФ ще имат позитивно отражение и за авторитета нашата страна в международен план.", "date": "2020.01.19", "title": "Борисов обсъди с Кристалина Георгиева глобалната икономика, тя го похвали"}
{"url": "https://offnews.bg/112/samo-za-edna-nosht-v-plovdivsko-19-barzi-proizvodstva-za-shofirane-s-719775.html", "text": "19 бързи производства - две за предлагане на подкуп на полицейски служители, десет за шофиране в нетрезво състояние с концентрация на алкохол в кръвта над 1.2 на хиляда, пет за шофиране след употреба на наркотични вещества и две за държане на наркотични вещества.Това е равносметката на мащабната полицейска акция в Пловдивска област през изминалата нощ. Тя бе разпоредена от Окръжната прокуратура в Пловдив. Проверката е във връзка със зачестилите случаи на пътнотранспортни произшествия в резултат от шофиране в нетрезво състояние или след употреба на наркотични вещества.Вдигнати на крак са били служители на специализирани полицейски сили, на пътна полиция и на районните управления, които са проверили 1436 автомобила и 1737 души на територията на Пловдив и областта, уточниха от пресцентъра на ОД на МВР.Извършителите са били задържани.В Първо РУ в Пловдив е задържан човек за агресивно поведение към служителите на реда, уточняват и от полицията. По Закона за движение по пътищата са съставени 120 акта и 126 фиша за нарушения.", "date": "2020.01.19", "title": "Само за една нощ в Пловдивско - 19 бързи производства за шофиране с алкохол и наркотици"}
{"url": "https://offnews.bg/112/kradtcite-na-mitnitcata-v-blagoevgrad-parvo-navodnili-sgradata-a-posl-719758.html", "text": "Крадците, извършили крупен обир на митницата в Благоевград са използвали нетрадиционен метод. Те са пуснали всички чешми да текат, запушили са сифоните и в продължение на десет часа водата постепенно е заляла всичко и е разрушила кабинетите в митницата. Четири пъти СОТ-ът е подавал сигнал, но пристигналите на място охранители не намирали нередности и се връщали.Това съобщи районният прокурор Борислав Ковачки, обяви БГНЕС.Прокурор Ковачки обясни, че камери са заснели взломаджиите да влизат в района в 23:45 часа.В събота вечерта крадци обраха митницата в Благоевград. Открадни са всички веществени доказателства, иззети в последните десет години от всички митници от Югозападна България.Обирът бе изключително професионален, използван е заглушител на СОТ и най-вероятно крадците са  разчитали на вътрешен човек за съхраняваните веществени доказателства по дела, които се точат с години.Засега е сигурно, че крадците са влезли през аварийния противопожарен изход и са имали достатъчно време да разбият двете каси в помещението. Смята се, че откраднатото възлиза на поне половин милион лева, а самоличността на извършителите е все още неясна.Започнато е досъдебно производство, каза още Ковачки, цитиран от \"Фокус\".Той обясни, че из целия двор на митническото бюро е имало разхвърляни предмети, които са наподобявали сребро. „При извършване на престъплението е използван ъглошлайф, с който са срязани общо три броя каси. При извършеното престъпление са отнети валута на обща стойност около 230 000 лв. Отделно са отнети значително количество накити, като най-вероятно са смятали, че всички са от благороден метал, но всъщност една част от тях са „дранкулки“, посочи Ковачки.", "date": "2020.01.19", "title": "Крадците на митницата в Благоевград първо наводнили сградата, а после я ограбили"}
{"url": "https://offnews.bg/zimni/kleman-noel-naj-barz-ot-vsichki-vav-vengen-albert-popov-otpadna-vav-v-719774.html", "text": " Клеман Ноел спечели слалома от Световната купа по ски алпийски дисциплини, който се проведе в швейцарския курорт Венген.Французинът поведе след първия манш и успя да задържи аванса си и след второто спускане и спря хронометрите с общо време 1:46.43 минута. Победата е втора за сезона за 22-годишния Ноел и негова общо пета в кариерата за Световната купа, всичките извоювани в слалома.На второ място остана звездата Хенрик Кристоферсен, който се размина на 0,40 секунди от французина, а призовата тройка изненадващо допълни руснакът Александър Хорошилов на 0,83 секунди след Ноел. Това първи подиум за Хорошилов за Световната купа от близо три години.Българският представител в алпийския елит Алберт Попов не завърши във втория манш. Нашето момче бе 18-и след първото спускане и тръгна мощно във второто, но пропусна врата още в началото на трасето и отпадна.Въпреки второто място днес Кристоферсен си върна лидерската позиция в генералното класиране с актив от 691 точки. Досегашният лидер Алекси Пинтюро също не успя да завърши втория манш и остава втори с 613 пунка. Трети в общото подреждане е Александър Аамод Килде с 591 точки.Клара Дирез пък постигна първата си победа в състезания при алпийските ски при дамите, след като триумфира в паралелния гигатнски слалом в италианския курорт Сестриере.Състезанието предложи серия от изненади, тъй като още до 1/8-финалите отпаднаха някои от основните фаворитки като Петра Влъхова, Алис Робинсън и Микаела Шифрин. Американката бе елиминирана на осминафиналите от Дирез.Въпреки ранното отпадане, класирането за Световната купа води Шифрин с 975 точки, пред Влхова със 726 и Бриньоне със 715.", "date": "2020.01.19", "title": "Клеман Ноел най-бърз от всички във Венген, Алберт Попов отпадна във втория манш"}
{"url": "https://offnews.bg/politika/votat-na-nedoverie-budi-samnenie-u-ataka-no-partiata-vse-pak-izpitva-719777.html", "text": "Въпреки че \"Атака\" даде да се разбере - вотът на недоверие към правителството е \"нелогично подготвен\" и \"буди съмнение\", както се изрази преди дни независимият депутат от \"Атака\" Явор Нотев, партията на Волен Сидеров все пак зазаде пет въпроса на БСП, без да е ясно дали ще промени мнението си да не подкрепя искането на социалистите. Те са седните:1. Има ли БСП категоричното намерение да направи минималната пенсия 500 лв., а минималната заплата 1500 лв.?2. Има ли БСП категоричното намерение да прекрати незабавно концесиите за добив на злато и да е в български ръце?3. Има ли БСП категоричното намерение да закрие чуждите военни бази у нас?4. Има ли БСП категоричното намерение да свали санкциите срещу Русия?5. Има ли БСП категоричното намерение да признае с парламентарно решение геноцида над българския народ по време на турското робство, което АТАКА предлага от 2005 г.?\"Тези въпроси сме ги задавали към всички управляващи партии, включително и към сегашните управляващи от ГЕРБ. Не сме получавали задоволителни отговори, но винаги сме се надявали този, който е на власт, да проявява разум\", пишат от партията на Волен Сидеров.", "date": "2020.01.19", "title": "Вотът на недоверие буди съмнение у Атака, но партията все пак изпитва БСП"}
{"url": "https://offnews.bg/offtopic/93-godishen-spasitel-ot-sinemoretc-hvana-krasta-na-jordanovden-po-star-719750.html", "text": "Най-възрастният спасител в Синеморец хвана кръста в ритуала на “Богоявление”, който по традиция се провежда и по стар стил, съобщи БГНЕС. 93-годишният Янко Янков е пенсиониран щурман от военновъздушните сили. По негова инициатива се възражда хвърлянето на кръста на Богоявление по стар стил след 67 годишно прекъсване и от 2015 година Янков участва в ритуала.Ритуалът се проведе на 19 януари на плажа в местността Бутамята. В морето се хвърлиха шестима мъже, сред които и 93-годишният полковник от запаса Янков, който за първи път стигна най-бързо до кръста и излезе с него.Именно чичо Янко, както го наричат местните, беше в основата на възстановяването на ритуала за Богоявление в Синеморец пред 2015 г. след 67-годишно прекъсване. Оттогава той не пропуска да участва в него.Най-старият синеморски спасител се хвърли в ледените води без специално облекло, само с плувна шапка, но преди това се маже със свинска мас.", "date": "2020.01.19", "title": "93-годишен спасител от Синеморец хвана кръста на Йордановден по стар стил"}
{"url": "https://offnews.bg/evropa/boklukat-mezhdu-triagalnika-na-smartta-v-italia-kamorata-i-balgaria-719779.html", "text": "Какво се случва с италианския боклук, заради който българската прокуратура обяви, че разследва и зам.-министър в ековедомството? Проверки имаше и на , откъдето се предполага, че влиза боклукът. Отговор за \"триъгълника на смъртта\" в боклучавата афера дава в свое разследване Нова тв.Представителят на неправителствената организация \"Лега Амбшиенте\" Микеле Буономо, разказва, че НПО-то първо е подало сигнал срещу италианската мафия за търговията с боклук и следи отблизо всичко по темата.Първите сигнали за екопрестъпления в Италия се появяват в зората на 90-те години. В зоната между градовете Неапол и Казерта екозащитниците засичат хиляди нелегални сметища за токсични материали и горене на пластмасови отпадъци. Затова и тази зона се нарича „Огнената земя”.Екозащитниците от „Лега Амбиенте”, които са най активната организация за опазване на околната среда в Италия, засичат близо 5000 сметища и отчитат, че земя на площ от 1763 кв. километра е натровена.Неаполитанската област Кампаня е една от най-плодородните зони в Южна Италия. Обществото буквално експлодира, след като научава. Прокуратурата започва серия от разследвания и установява връзката между бизнесмени от Северна Италия с местната мафия „Камора”, които с помощта на някои местни политици са организирали канал за разтоварване и горене на отпадъците край Неапол.Италианските власти създават специално звено за разследване на екомафията и поставят екопрестъпленията под ударите на наказателното право за сериозни престъпления.През 2007 година ЕК осъди Италия, че е допуснала 4860 нелегални сметища на своя територия. Зоната край Неапол влиза под контрола на военните за 4 месеца. Сметища са затворени, Неапол се изчиства от боклука, а Италия регламентира износа на отпадъци.Оттогава са засечени и пратки с боклук за България. Неаполитански боклук бе засечен на пристанището във Варна, а вчера пак там е открит боклук от Салерно.„Още преди 20 години богатият индустриален Север имаше нужда да се отърве от отпадъците си. , където намира канал, а за мафията това е средство за печалба, което не може да пропусне”, каза Буономо.„Тук при нас се оформи един „триъгълник на смъртта” с токсични вещества. България се появи по-късно на престъпната карта. Легалните канали са към Африка, Азия, а в Европа – Австрия, Португалия и Швеция. Нелегален трафик сме засекли и към Индия и Китай”, коментира още Буономо.", "date": "2020.01.19", "title": "Боклукът между триъгълника на смъртта в Италия, Камората и България"}
{"url": "https://offnews.bg/zimni/bezgreshen-furkad-specheli-presledvaneto-v-rupolding-719776.html", "text": "Суперзвездата в биатлона Мартен Фуркад спечели в преследването на 12.5 километра от Световната купа по в германския зимен център Руполдинг.Французинът първи започна състезанието, след като победи в спринта в петък и запази лидерската си позиция, сваляйки всички мишени при четирите стрелби.Фуркад финишира с време 31:26.8 минути и записа пета победа за сезона и общо 81-а победа в кариерата си. Респектиращо постижение.Сънародникът му Кентен Фийон-Мейе се поздрави с второто място. Той допусна една грешка в срелбата и остана на 17.6 секунди, като стартира с пасив от 3.1 секунди зад Фуркад от спринта.Ветле Кристиансен предотврати френско трио на почетната стълбичка, след като с мощен финален спринт изпревари Симон Дестьо.Единственият ни представител днес Димитър Герджиков остана 53-и. Българинът финишира с изоставане от 5.26.7 минути с 4 пропуснати мишени, но прогресира с едно място в сравнение със спринта.Така Фуркад остана първенец в генералното класиране с 507 точки, следван от сънародниците си Фийон-Мейе с 436 и Дестьо с 435.При жените Тирил Екхоф спечели шестата си победа през сезона, след като завърши първа в преследването на 10 километра. Норвежката вече е с актив от 501 точки и води с 42 на италианката Доротея Вийрер, която нямаше ден. Българската представителка Милена Тодорова допусна 8 грешки в стрелбата и изостана на 5:26.8 минути от Екхоф.", "date": "2020.01.19", "title": "Безгрешен Фуркад спечели преследването в Руполдинг"}
{"url": "https://offnews.bg/futbol/livarpul-se-spravi-s-iunajted-i-prodalzhava-po-grafik-kam-titlata-719782.html", "text": "Ливърпул продължава да крачи устремено към титлата, след като победи Манчестър Юнайтед в дербито на 23-ия кръг на английската Висша лига, играно на стадион \"Анфийлд\".Защитникът Върджил ван Дайк даде аванс за домакините в 14-ата минута, а в добавеното време на срещата Мохамед Салах узакони победата за мърсисайдци.Така серията на Ливърпул без загуба достигна 39 мача, като тимът вече има 64 точки, с 16 пред Манчестър Сити и мач по-малко. Юнайтед е 5-и с 34 и ще продължи битката за Топ 4.Ливърпул: Алисон, Александър-Арнолд, Гомес, Ван Дайк, Робъртсън, Хендерсън, Вайналдум, Окслейд-Чембърлейн (66 Лалана), Салах, Мане (83 Фабиньо), Фирмино (83 Ориги)Мениджър: Юрген КлопМанчестър Юнайтед: Де Хеа, Уан-Бисака, Линдельоф, Магуайър, Шоу (87 Дало), Уилямс (74 Мата), Матич, Фред, Джеймс, Перейра (74 Грийнууд), МарсиалМениджър: Оле Гунар СолскяерПо-рано днес един от преследвачите на \"червените\" - Лестър се издъни. \"Лисиците\" допуснаха обрат с 1:2 срещу Бърнли на \"Търф Моор\".Ашли Уестууд донесе победата на своя тим с попадение в 79-ата минута. Решителна намеса имаше и вратарят на домакините Ник Поуп, който спаси дузпа, изпълнена от Джейми Варди през второто полувреме.", "date": "2020.01.19", "title": "Ливърпул се справи с Юнайтед и продължaва по график към титлата"}
{"url": "https://offnews.bg/112/zadarzhaha-mazh-ubil-saprugata-si-v-kiustendil-719740.html", "text": "64-годишен мъж от Кюстендил е задържан снощи по подозрение, че е убил съпругата си, съобщиха от ОДМВР – Кюстендил, цитирано от БГНЕС.Сигналът е подаден от роднини на жената, която е починала в жилището си в града. Те сигнализирали полицията заради подозрения, че смъртта не е настъпила по естествен начин. При първоначалния оглед са установени следи от насилие, а от жилището са иззети множество веществени доказателства. Трупът на 63-годишната жена е закаран за аутопсия. Работата по започналото досъдебно производство продължава под прякото ръководство на дежурен прокурор от Окръжната прокуратура в града. През миналата година в Кюстендил са извършени 4 убийства. ", "date": "2020.01.19", "title": "Задържаха мъж, убил съпругата си в Кюстендил"}
{"url": "https://offnews.bg/obshtestvo/i-zhitelite-na-voluiak-se-vdignaha-na-protest-zaradi-lipsata-na-voda-719767.html", "text": "Липсата на вода и канализация изкара жителите на софийското село Волуяк на протест, съобщи БНР. Хората настояха Столичната община да намери решение на проблема.Събралите се на площада до ЖП гарата в селото поискаха общината да се погрижи за тях и да им осигури нормален живот. Селото няма канализация и водопровод, инфраструктурата не е добра, няма и удобен градски транспорт, споделиха протестиращите.\"Всяка къща е на септична яма. Всяка къща има кладенец или сондаж. Вода няма за хората. На какво прилича? Газим в кал, рейсовете не идват. Елементарните условия, да се чувства човек добре вкъщи, просто ги няма. А все пак сме в 21 век. Не е нормално\", коментираха протестиращи.Към недоволните жители на Волуяк се присъедини председателят на Градския съвет на БСП в София и на групата на социалистите в СОС Калоян Паргов, който покани протестиращите в общината.\"Поканих част от протестиращите да си направят представителен комитет от трима-четирима души, ще проведем среща следващата седмица с изпълнителния директор на \"Софийска вода\" и ще се търси вариант или от \"Софийска вода\" да бъдат финансирани, или възможност в следващите периоди\", каза Паргов.", "date": "2020.01.19", "title": "И жителите на Волуяк се вдигнаха на протест заради липсата на вода"}
{"url": "https://offnews.bg/obshtestvo/sotcialnoto-ministerstvo-proveriava-tcentar-za-hora-s-dementcia-719780.html", "text": "Социалното министерство  започнало проверка след сигнал след сигнал на Нова тв за бой, унижения и жестоки наказания, които търпят болните възрастни хора в Центъра за настаняване от семеен тип на хора с деменция в Пловдив. В същото време, центърът се смята за едно от най-елитните заведения от този тип и за едно място там се борят около 60 души.„Започнахме проверка. Това, което се констатира до момента е, че въпреки че този център е с изключително добри условия, за разлика от Горско Косово, виждаме, че качеството на персонала е изключително ниско и отношението, което те имат е абсолютно недопустимо. Събрали сме достатъчно материали, които смятаме да предадем на прокуратурата”, обяви социалният министър Деница Сачева. Тя допълниу, че се очакват тежки наказания.\"От началото на годината 13 000 души останаха без личен асистент. До момента сме направили национална програма, за да помогнем на тези хора, но за съжаление тя ще започне на действа през март\", коментира социалният министър оставането на хора с увреждания без личен асистент.“Трябва да намеря решение на тези проблеми. Даваме 3.5 млн. годишно, трябва този ресурс да отива там, където има нужда. Само 92 млн. лева ще бъдат дадени за личен асистент през тази година“, уточни тя и добави: „Опитвам се да намерим пари и в този бюджет за решаване на проблемите извън националната програма.“По повод мерките за фалшивите болнични социалният министър каза, че вече е направен анализ и той е предоставен на социалните партньори.„Първо трябваше да бъде направен анализ, той е факт и е представен на социалните партньори, и беше приет от Министерски съвет. Мерките са свързани преди всичко с повече контрол и информационна свързаност между системите. Едно от предложенията е работодателите да сключват договор с лекар, който да верифицира дали болничният е истински. Трябва да предвидим кой ще подава сигнали за проверка на такива болнични. Трябва да направим преценка къде е балансът“, разясни тя и уточни, че ако се върне старото положение, при което НОИ плащаше първите три дни, то това би струвало на бюджета допълнителни 200 милиона.Сачева защити държавните чиновници, за които през изтеклата седмица стана ясно, че са взели 25% от всички болнични по коледните и новогодишни празници.„25% от служителите в бюджетния сектор. Високият процент е разбираме, защото държавата е най-големия работодател. В нашето ведомство от 350 служители, само четирима са взели болнични по празниците. Направили сме проверка, няма хора, които да са злоупотребили. Искам да защитя администрацията, те са 140 000 души“, каза тя.", "date": "2020.01.19", "title": "Социалното министерство проверява център за хора с деменция"}
{"url": "https://offnews.bg/sviat/varnaha-v-ukrajna-telata-na-11-dushi-ot-svalenia-do-teheran-samolet-719755.html", "text": "Ковчези с телата на 11 украинци от сваления самолет в близост до Техеран са върнати днес в родината им, предаде Франс Прес. Президентът Володимир Зеленски, премиерът в оставка Олексий Хончарук и други високопоставени лица, са присъствали на траурната церемония, състояла се на летището 'Бориспил\" в столицата Киев.  На 8 януари иранските власти свалиха самолет Боинг-737 на Украинските международни авиолинии няколко минути след излитането му от Техеран. Всички 176 пътници на борда загинаха. Три дни по-късно Иран призна, че самолетът е свален от иранската система за противовъздушна отбрана, която го е възприела за американска крилата ракета. Ръководителят на отдела за разследване на катастрофи към Организацията за гражданска авиация на Иран Хасан Резайефар днес заяви, че страната сама ще разшифрова бордовите самописци на пътническия самолет. Резайефар допълни, че \"засега не е взето решение те да бъдат пращани в друга страна\". Вчера Ройтерс съобщи, че иранските власти ще предадат на Киев черните кутии. Хасан Резайефар подчерта, че решението за това е взето след редица срещи с украински представители. ", "date": "2020.01.19", "title": "Върнаха в Украйна телата на 11 души от сваления до Техеран самолет"}
{"url": "https://offnews.bg/kultura/za-boleznena-liubov-naemete-bezboleznena-razdiala-mladezhkiat-teat-719683.html", "text": "Любовта е сложно преживяване, а раздялата - още по-сложна, но нещата могат да се подредят отново. В това ни убеждава провокативната комедия „Разделям двойки по домовете“ на Младежки театър „Николай Бинев“, която ще гостува на Габровския театър. Постановката на режисьора проф. Здравко Митков ще се играе на 21 януари, вторник, от 19.00 часа в зала „Възраждане“.Спектакълът е създаден по пиесата на френския драматург Тристан Птижирар, номиниран за награда „Молиер“ в категория „най-добър жив франкофонски автор“ през 2015 г. Преводът е направен от Снежина Русинова-Здравкова, а сценографията и костюмите са изработени от художника Петър Митев. Фотограф на постановката е Гергана Дамянова. В ролите ще видим Искра Донова, Михаил Билалов и Николай Луканов.Пристрастеността към социалните мрежи превръща съвременния човек в потребител, който консумира на бързи обороти преживявания, емоции, чувства и забравя за истинските „неща от живота“. В тази хаотична липса на разумност, място намира Ерик (Михаил Билалов), чиято работа се състои да прекратява любовните връзките на други мъже от тяхно име и в тяхно отсъствие. Всичко върви по план, Ерик е професионалист, знае как да се справи във всяка ситуация – елегантно, бързо и точно.Един ден съдбата ще разтърси собствената му самоувереност. Непознат го изпраща при любовницата си за поредната раздяла, която се оказва бившата му жена Гаел (Искра Донова). Малко по-късно на вратата се появява и разкаялият се любовник Иполит (Николай Луканов). Дали ще се заформи любовен триъгълник предстои да разберем, но едно е сигурно – публиката ще съпреживее еуфоричен бум от всякакви откровения, спомени и признания, поднесени от безупречната игра на актьорите и майсторски изпипаните диалози. Съвсем естествено финалът е неочакван – като самия живот.С лек хумор и доза мистерия проф. Здравко Митков предлага на зрителите едно истинско забавление над ежедневните ситуации.Билети може да закупите от касата на Драматичен театър „Рачо Стоянов“, както и онлайн на: .", "date": "2020.01.19", "title": "За болезнена любов наемете безболезнена раздяла – Младежкият театър гостува в Габрово"}
{"url": "https://offnews.bg/obshtestvo/voenniat-universitet-obiavi-ranen-priem-719773.html", "text": "Националният военен университет „Васил Левски“ във Велико Търново обяви ранен прием за 235 курсанти за факултетите си в Шумен и Велико Търново, съобщи БНР.Местата са в 15 военни специализации за новата учебна година. За полева артилерия местата, обявени за ранен прием на курсанти, са най-много – 39. Най-малко са за военна полиция – 6.Изпити ще има по график във военните окръжия в страната.От Националния военен университет „Васил Левски“ посочват, че от кандидатите се изисква да са с чисто съдебно минало, да са не по-възрастни от 31 години и да имат ръст над 150 сантиметра и минимално тегло за мъжете 50 кг, а за жените – 48 кг.", "date": "2020.01.19", "title": "Военният университет обяви ранен прием"}
{"url": "https://offnews.bg/futbol/arda-si-haresa-talanti-na-levski-719733.html", "text": "От Арда правят опити да привлекат двама от талантите на Левски. Това са халфовете Ивайло Найденов и Илия Юруков, пише \"Тема Спорт\". Новакът в елита иска да ги вземе под наем за пролетния полусезон.От Левски обаче все още не са преценили дали да ги пратят при кърджалийци. Възможността това да се случи обаче не е никак малка. Причината е, че “сините” вече усилиха сериозно полузащитата си, а за тази зона може да вземат още един играч.Те успяха да привлекат 26-годишния национал Симеон Славчев, който пристигна на “Герена” като свободен агент, след като разтрогна договора си с азербайджанския Карабах. След това Левски откупи правата на 23-годишния Стайн Спиерингс, който дойде от последния в нидерландския елит Валвайк.Освен това на разположение на Петър Хубчев са още твърдите титуляри от есента Мартин Райнов и Кали Тиам, както и Филипе Нашименто и Франко Мазурек.Така че едва ли Найденов и Юруков ще получат много игрово време през пролетта. Двамата със сигурност ще довършат първия лагер с Левски в Сандански, който приключва на 23 януари. След това Хубчев ще преценява дали да ги взима в Турция (27 януари - 7 февруари), или да ги прати в друг тим да се обиграват.20-годишният Юруков започна тази кампания като титуляр, докато бъде окомплектован съставът. През есента бе на терена в общо 9 мача, в които не вкара гол. В един момент той лекуваше и контузия. С година по-големият Найденов пък записа 6 двубоя. Той бе алтернатива и за десния бек, но за тази позиция бе взет точно Деян Лозев от Арда.", "date": "2020.01.19", "title": "Арда си хареса таланти на Левски"}
{"url": "https://offnews.bg/sviat/zemetresenie-s-magnitud-5-po-rihter-v-gartcia-719729.html", "text": "Земетресение с магнитуд 5,0 бе регистрирано на източното крайбрежие на Гърция, съобщи днес Европейско-средиземноморският сеизмологичен център, цитиран от БНР.Огнището на земетресението е било на дълбочина 5 километра. Епицентърът се е намирал на 95 км източно от град Патра с население близо 164 000 души.Засега няма информация за пострадали и разрушения.", "date": "2020.01.19", "title": "Земетресение с магнитуд 5 по Рихтер в Гърция"}
{"url": "https://offnews.bg/futbol/senzatciata-erling-haland-kak-vi-izglezhdam-dali-sam-vav-forma-719734.html", "text": "Новото попълнение на Борусия Дортмунд Ерлинг Халанд остана много доволен и показа завидно чувство за хумор след грандиозния си дебют с фланелката на \"жълто-черните.Тийнейджърът заби три гола за 23 минути игра, като резерва, при успеха с 5:3 над Аугсбург в мач от 18-ия кръг на немската Бундеслига.\"Днес беше хубав ден, много съм щастлив. Чувствам се добре, всичко стана много хубаво\", каза Халанд.Този следобед той не беше титуляр, тъй като доскоро лекуваше контузия и беше изиграл само 45 минути в една контрола на Дортмунд.\"Как ви изглеждам, дали съм във форма\", отговори с усмивка норвежецът на въпрос дали вече се чувства готов за цял мач.", "date": "2020.01.19", "title": "Сензацията Ерлинг Халанд: Как ви изглеждам, дали съм във форма?"}
{"url": "https://offnews.bg/kultura/da-mladite-hora-obichat-da-pishat-i-chetat-poezia-719394.html", "text": "„Книгата не е забравена.“Така започва разговорът ни с Весела Славева – студент по ландшафтна архитектура в Лесотехническия университет, бивша баскетболистка и най-вече момиче, което все по-успешно успява да докаже, че младите обичат да четат и пишат.Вече няколко години Весела успява да вдъхнови млади хора да пишат и четат поезията си. Преди три години създава събитие, посветено на поезията. Нарича го #ПрочетиМи, а посланието му е повече от ясно - Пиши, чети, а накрая #ПрочетиМи!Именно с това послание тя успява да накара много млади хора да вдигнат глави от телефоните, да излязат на сцената и да прочетат всичко, което идва от душата им. Зад събитието вече стои една издадена стихосбирка, която включва произведенията на победителите от различните издания, а съвсем скоро предстои и издаването на втора - по-дебела от първата.Историята започва във влака за Бургас, където Весела се пробужда от разговор на двама възрастни писатели, които недоволстват срещу младото поколение. Прави им забележка да говорят по-тихо, но впоследствие се заслушва в разговора им. „Говореха много развълнувано, тъй като имаха само половин час преди следващата спирка да ги раздели“, разказва Весела.Тя е готова да ги опровергае и веднага ги прекъсва. Казва им, че пише поезия, но първоначално не ѝ обръщат внимание. „Тогава изкарах стиховете си и просто започнах да чета.“ И така обаче не успява да ги убеди, че има много млади хора, които пишат. Във влака двамата писатели за убедени, че момичето е просто изключение от правилото.Все пак разменят контактите си, а по-късно писателите стават редовни посетители на #ПрочетиМи.След като слиза от влака, Весела вече е убедена, че трябва да направи нещо по въпроса. „Почти година не предприех нищо, въпреки че идеята се зароди веднага в главата ми. Мислих да направя поетични вечери, но не бях споделила на никого, въпреки че в живота обикновено правя точно обратното.“ Изчаква идеята ѝ да се избистри достатъчно, докато един ден не я споделя със свои приятели. Намира съмишленици и малко след това, съвсем на шега, започва първото издание на #ПрочетиМи.В самото начало Весела не познава толкова много хора, които да пишат поезия, но е сигурна, че те съществуват. Разпространява идеята си навсякъде. Спира хора по улиците или им разказва за събитието, докато е в автобуса. „Беше важно да се говори за него.\"Първото събитие, което Весела провежда в Бургас, я шокира. Само ден преди това има едва шестима записали се. В последния момент хората започват да се записват на място. Така участниците стават 22-ма. „Хората стояха по стълбите и по земята. Бях удивена.“Това е и необходимият тласък, от който момичето се нуждае. Вече знае, че клишето „младите не четат и не пишат“ ще бъде разбито. Признава, че до голяма степен е направила всичко напук на песимистите, на възрастните и на своите родители. И успява!Както всички родители, в началото и нейните са притеснени дали тя ще се справи с всичко, с което се е захванала. За тях е важно да завърши успешно образованието си и да бъде приета в университет. „Баща ми разбра много късно, че имам издадена стихосбирка. Извинение от него получих, след като бях поканена да участвам в програмата на „Нощен хоризонт“. Днес много ме подкрепят. Бих казала, че това беше най-голямата ми битка през целия път.“Трудно е да се печели от поезия. Ако не направиш абсолютен фурор, то определено е трудно да се издържаш единствено с това.Весела също към момента не печели от проекта си. Дори журито, което тя кани, не получава хонорар за работата си.„Ако успея да открехна един човек, който да излезе на сцена, а след това да повтори и да му хареса - за мен това е достатъчна награда. Горда съм от мисълта, че има хора, които след участие при нас са придобили смелост да издадат стихосбирка и да излизат на сцена“, споделя тя.Самата Весела започва да пише за любов. Питам я обаче за какво пишат връстниците ѝ. Убедена съм в отговора: за любовта. Тя ме опровергава. Казва ми, че любовта съвсем не е единствена тема. От опита си разбира, че сегашното поколение се интересува и от социални проблеми, политика, красотата към родината, семейството и любовта към близките. Всичко това среща в произведенията на участниците на #ПрочетиМи.„Поезията напоследък нашумя много. Много допринасят и социалните мрежи. Има хора, които просто изливат душата си, но и такива, които търсят внимание. Сякаш тези, които пишат от сърцето и душата си, стоят повече време скрити. Нужно им е повече побутване.“По думите ѝ много са тези, които просто искат да бъдат известни. Правят го с утвърдени вече теми и истории, в които всеки се припознава, като просто променят начина, по който се изразяват . Тогава хора си мислят, че се припознават, но няма как да не го направиш.Питам Весела кои според нея са любимите автори на младите. Тя е категорична, че момчетата се припознават до голяма степен в Никола Вапцаров. Сред любимците им е и Пенчо Славейков. От съвременните автори абсолютните кумирии на младото поколение са „не толкова любимите на критиците“, по думите ѝ, Димитър Калбуров, Августин Августинов, Константин Трендафилов. „Без значение кой какво казва, тези хора накараха младите да си купят книги“, изтъква Весела. „Интересно за хората е и да четат поезия, написана под псевдоним, зад който лицето е скрито.“#ПрочетиМи стартира с пет събития в Бургас, като след това прави фурор в София, където в литературния клуб „Перото“ не остават свободни места, а посетителите дори стоят прави, за да чуят поезията. Организацията на събитието отнема два месеца.Зад #ПрочетиМи вече застават и много популярни имена от българската литература. Сред тях са Маргарита Петкова, Яна Вълчева, критикът Светлозар Желев, Петър Чухов, Симеон Аспарухов.„Журито цени или поезия, която е написана изключително директно и те грабва от самото начало, или много обран текст, който те кара да се замислиш. Вторите обикновено са по-трудни за публиката, защото е нужно време.“Факт е, че има големи таланти, а специалистите обикновено са обнадеждени. Всеки път журито е изненадано и дори търси контакт с участниците, за да им даде съвет или препоръка.По пътя на поезията, Весела продължава да се стреми да я разпространява. Казва, че е важно да намери съмишленици, които да помогнат с организацията на събитието и в други български градове. Дотогава за нея остава важно едно – поезията да се предава от уста на уста, а младите да знаят, че всяко хубаво нещо започва с една малка крачка. А защо не и с един написан стих?", "date": "2020.01.19", "title": "Да, младите хора обичат да пишат и четат поезия"}
{"url": "https://offnews.bg/bojni/konar-makgregar-vze-skalpa-na-kauboia-za-40-sekundi-719737.html", "text": "Ирландската суперзвезда в смесените бойни изкуства Конър Макгрегър се завърна по мечтан начин в октагона след 15-месечно отсъствие. Макгрегър победи Доналд Серони за 40 секунди в главното събитие на галавечерта UFC 246.Зрителите в \"T-Mobile Arena\" в Лас Вегас (САЩ) не трябваше да чакат много, за да видят успеха на ирландеца, който веднага се втурна напред нанасяйки тежък удар.Сероне успя да се отклони и двамата влязоха в клинч, където Макргегър продължи да атакува с удари с рамо. След като излезе от клинча, Макгрегър отправи точен удар с крак в главата, който нарани Сероне.Макгрегър се хвърли да довърши противника, който изпадна в глуха защита и след няколко секунди реферът спря двубоя.", "date": "2020.01.19", "title": "Конър Макгрегър взе скалпа на Каубоя за 40 секунди"}
{"url": "https://offnews.bg/politika/atanas-kostadinov-bsp-votat-na-nedoverie-shte-pokazhe-koj-e-v-opozit-719735.html", "text": "\"Вотът на недоверие е изключителен тест, който ясно показва кои са опозиция, кои подкрепят управляващите и какви са действията или бездействията на всички политически сили\", заяви Атанас Костадинов, депутат на ПГ на \"БСП за България\" за Канал 3.Той допълни, че не смята за коректно и оправдано Нено Димов да е единственият отговорен. Той носел тежка и сериозна отговорност, но цели 7 министерства имали връзка и отношение по темата с управлението на водите. Костадинов смята, че трябва да се обърне внимание на действията на изпълнителната власт и прокуратурата покрай внасянето на вота на недоверие.\"10-годишното управление в сектори \"води\", \"отпадъци\", \"въздух\", доведоха до тези трагични резултати, срам за България. В момента се взимат спешни и радикални мерки, без да се оцени внимателно последващият ефект от тях. Така не се управлява - държава, воден сектор, процеси\", каза левият депутат.Според Костадинов в 21-ви век да не се спазва рамкова директива за управление на водите и те да не се управляват единно, е сериозна грешка.\"Не смятам за подходящо създаването на ВиК холдинг. От 66 водно-стопански оператори в България, 36 нямат държавно участие. Изчисленията показват, че близо 60% от тези предприятия остават извън обхвата на този холдинг, като едва 14% са изцяло държавни\", каза червеният народен представител.", "date": "2020.01.19", "title": "Атанас Костадинов, БСП: Вотът на недоверие ще покаже кой е в опозиция"}
{"url": "https://offnews.bg/politika/nso-reformirana-ili-deformirana-719781.html", "text": "Имиджът на НСО беше висок и в САЩ, и в Русия, но службата от реформирана се превърна в деформирана заради политически назначения, заяви бившият началник на Националната служба за охрана ген. Димитър Владимиров пред бТВ. Това заяви в неделя пред бТВ.Освен задължителните лица НСО охранява вицепрезидент, министри и депутати при повишена степен на застрашеност, която се определя от комисия на база на анализи и сигнали и в нея влизат председателят на ДАНС, началникът на НСО и главният секретар на МВР. Но политици се опитват да се намесват, отбеляза Владимиров по повод исканите от ДПС промени в Закона на НСО.\"Благодарение на политиците, които сложиха неуместни началници на НСО, службата от реформирана и призната в цял свят, се превърна в деформирана“, отбеляза генералът.Той недвусмислено посочи, че едно от лицата в парламента, които сега се охраняват, има и частна и държавна охрана, намеквайки за депутата Делян Пеевски.\"Откъде идва сигналът? От това, което той говори в парламента, или от това, което развива като политическа дейност? Това е държавно лице, към което има заплахи и го поемат под охрана, но има и частна охрана“, обясни ген. Владимиров. Според него, ако до два-три месеца не се потвърди сигналът, охраната трябва да се свали.Владимиров обясни, че е по-добре да отпадне този член за охраната на лица, свързани с националната сигурност на държавата. \"Там се опитват да вкарват политически натиск, последният пример беше шефът на КПКОНПИ\", заяви генералът. И запита какво ниво е шефът на КПКОНПИ, че да бъде пазен от НСО. \"По тази логика ще попитам защо не се пазят прокурори и съдии, които водят дела и осъждат?\", допълни той.", "date": "2020.01.19", "title": "НСО - реформирана или деформирана"}
{"url": "https://offnews.bg/112/razsledvat-ubijstvo-na-31-godishen-mazh-v-zavedenie-vav-vidin-719741.html", "text": "Тежко криминално престъпление разследват видински полицаи. В 7.20 часа тази сутрин на тел. 112 е постъпил сигнал за мъж с наранявания, съобщават от МВР-Видин.Пострадалият е открит в заведение в областния град. 31-годишният видинчанин е починал в линейка, на път за болницата.За случая е докладвано в Окръжна прокуратура – Видин.Дежурна оперативна група извършва оглед на местопроизшествието.Работата по разследването продължава.", "date": "2020.01.19", "title": "Разследват убийство на 31-годишен мъж в заведение във Видин"}
{"url": "https://offnews.bg/obshtestvo/tcarkvata-pochita-dnes-sv-makarij-veliki-i-sv-mark-efeski-719728.html", "text": "Църквата почита днес св. Макарий Египетски и св. Марк Ефески. Св. преп. Макарий Египетски е съвременник и ученик на св. Атанасий Велики. Подвизавал се в пост и молитви, като вършил чудеса. Починал в мир на 97-годишна възраст.Св. Марк Ефески е един от най-големите отци и учители на църквата, наречен от своите съвременници Нови Василий, Нови Богослов и Стълб на православието.Той е единственият епископ, който не е подписал унията с папа Евгений IV и така се е спасила православната вяра.", "date": "2020.01.19", "title": "Църквата почита днес св. Макарий Велики и св. Марк Ефески"}
{"url": "https://offnews.bg/obshtestvo/za-vodata-na-pernik-pravitelstvoto-vze-svetkavichni-merki-chest-prav-719731.html", "text": "Прехвърлянето на вода от язовир „Белмекен” към Перник през водопреносната мрежа на София, няма да засегне жителите на столицата. Това заяви в предаването „Събуди се” на Нова телевизия председателят на Комисията по околна среда и водите в НС и бивш екоминистър Ивелина Василева.Тя подчерта, че столицата се снабдява с вода основно от язовир „Искър”, а там имала достатъчно поне за 3 години напред.Според Василева кошмарът с водата на Перник е \"поредица от пропуски и грешки и на местно ниво, и на административно\".Бившият министър обясни, че и ВиК дружеството, и общината, и областната управа са знаели, че намалява количеството вода в язовира, затова е трябвало най-малкото да алармират, за да се вземат адекватни действия.Тя призна, че е била поканена за зам.-министър в екоминистерството от Емил Димитров, но е отхвърлила предложението.", "date": "2020.01.19", "title": "'За водата на Перник правителството взе светкавични мерки, чест прави на премиера'"}
{"url": "https://mamaninja.bg/%D0%BE%D0%B1%D1%89%D0%B5%D1%81%D1%82%D0%B2%D0%BE/%D0%B8%D1%81%D1%82%D0%BE%D1%80%D0%B8%D0%B8/item/3917-cherno-beli-snimki", "text": "", "date": "2020.01.19", "title": null}
{"url": "https://offnews.bg/obshtestvo/manolova-puska-zhalba-do-evrokomisiata-sreshtu-bankovoto-lobi-719739.html", "text": "Председателят на гражданската платформа „Изправи се.БГ“ Мая Манолова и адвокатите Десислава Филипова и Веска Волева са подали жалба до Европейската комисия срещу привилегиите на банките.Тя е адресирана още до Комисията на Европейския парламент по граждански свободи, правосъдие и вътрешни работи (LIBE) и до Комисията на Европейския парламент по петиции (PETI).В жалбата Манолова, Филипова и Волева искат Еврокомисията да увеличи натиска върху българските институции, които не желаят да защитят гражданите от банковото лоби в случаите, когато банките отнемат, дори без съдебно дело, единственото жилище на длъжниците.Наказателната процедура срещу България е заради несъответствие на българското законодателство с изискванията на Европейския съюз и във връзка с опитите на българските институции да заблудят Европейската комисия.През февруари 2019 г., в качеството си на омбудсман, Манолова заедно с Десислава Филипова и Веска Волева внесоха промени в Гражданския процесуален кодекс, които бяха гласувани от парламента в края на ноември 2019 година.Тогава не бе прието предложението за спиране на принудителното изпълнение върху имуществото на длъжника за подновяване на съдебно решение за съществуването и размера на дълга. По този начин и в бъдеще цялото имущество на длъжника ще може да бъде разпродадено от банката и без съдебно решение, само по извлечение на сметки на банката.Изключения ще се допускат, ако длъжникът представи писмени доказателства, че не дължи, че дългът е неправилно изчислен или че договорът му с банката има неравноправни клаузи. Така, длъжникът няма да получи справедливост – ако се окаже, че дългът е неправилно изчислен, имотът му вече ще бъде продаден. И той няма как да си го върне. Най-много може да търси обезщетение по съдебен ред.", "date": "2020.01.19", "title": "Манолова пуска жалба до Еврокомисията срещу банковото лоби"}
{"url": "https://offnews.bg/obshtestvo/zaradi-pozhar-zatvoriha-v-dvete-posoki-patia-za-gartcia-kraj-kresna-719747.html", "text": "Движението по главния път Е-79 към Кулата в района на град Кресна е спряно и в двете посоки.Причината е силно задимяване заради пожар, възникнал в къща, в близост до пътя.Огънят е засегнал тавански етаж и покрива на жилищната сграда.Собствениците са били изведени от горящата къща, няма пострадали.Екипи на пожарната в момента гасят огъня.", "date": "2020.01.19", "title": "Заради пожар затвориха в двете посоки пътя за Гърция край Кресна"}
{"url": "https://offnews.bg/futbol/v-anglia-vpechatleni-ot-debiuta-na-igrach-na-astan-vila-s-balgarski-ko-719746.html", "text": "Феновете на Астън Вила, както и футболнинспециалисти останаха приятно изненадани от официалния дебют в английската Висша лига на Индиана Василев.Футболистът от български произход дебютира за английския Астън Вила в мач от Висшата лига. Халфът се появи в игра през второто полувреме на гостуването на Брайтън и остави добри впечатления с изявите си.Мачът завършо наравно 1:1. В 38-ата минута Леандро Тросард даде аванс за домакините от Брайтън.След час игра бирмингамци изоставаха в резултата и поради тази причина мениджърът Дийн Смит реши да освежи състава.В 67-ата минута на терена се появи Индиана Василев, който замени Трезеге. Ходът даде искания резултат и звездата на Астън Вила Джак Грийлиш отбеляза изравнителното попадение за 1:1 в 75-ата минута. До края на срещата резултатът остана непроменен.Привържениците на Вила моментално оцениха влиянието на Василев като според тях той моментално е раздвижил атаката на тима. Подчертава се и действието му при гола на Вила. При него Дъглас Луис намери прекрасно Джак Грийлиш с центриране отляво. Василев обаче имаше важно действие, с което увлече няколко футболисти на Брайтън със себе си и така даде пространство на Грийлиш.Изявите на младока с български произход внимателно следи и легендата на националния ни отбор и Астън Вила Стилиян Петров, който след мача написа в Twitter: “Браво, Инди. Само напред“.", "date": "2020.01.19", "title": "В Англия впечатлени от дебюта на играч на Астън Вила с български корени"}
{"url": "https://offnews.bg/obshtestvo/makedontcite-vnesli-nezakonnia-bokluk-za-tetc-bobov-dol-na-kovachki-719748.html", "text": "Контейнерите с отпадъците, които пристигнаха на пристанището в България, трябваше да бъдат прехвърлени в ТЕЦ “Бобов Дол”. Това каза македонският гражданин и управител на компанията получател на товара „Блацион“ ООД Горан Ангелов, цитиран от БГНЕС. Именно това е дружеството получател на пратката от Италия.„Блацион“ ООД е българско търговско дружество със седалище и адрес на управление в гр. София. Тази компания внася отпадъците, които бяха открити на пристанищата в България. Негови управители са македонските граждани Блаже Игнатов и Горан Ангелов. Те притежават 15% от компанията, а останалата собственост е на италианците Винченцо Трасари и Ецио Боче.Според Горан Ангелов “отпадъците не били прехвърлени в ТЕЦ “Бобов Дол”, защото при пристигането им на пристанището вече е бил изтекъл лиценза на централата за изгаряне на отпадъци.Според него “информацията в българските медии не е вярна и отпадъците, ако се получи разрешение, ще бъдат прехвърлени в ТЕЦ “Бобов Дол” или пък ще бъдат върнати обратно в Италия”.Горан Ангелов е управител на най-голямото депо за отпадъци в Република Северна Македония “Дрисла”, край Скопие. Той категорично заявява, че никога не е имало партньорство межсу \"Дрисла\" и „Блацион“ ООД.Прокуратурата в Бургас започна разследване за нерегламентиран внос на 20 контейнера с италиански отпадъци на пристанището в Бургас, стопанисвано от „БМФ Порт – Бургас“ ЕАД. Товарът е транспортиран с кораб на 5 септември 2019 г., като му е бил определен режим временно складиране за срок до 90 дни.И днес, както и цял ден вчера, на пристанище Варна-Запад разследващите продължават да отварят 25-те контейнери с нерегламентирано внесен боклук от Италия.", "date": "2020.01.19", "title": "Македонците, внесли незаконния боклук: За ТЕЦ Бобов дол на Ковачки е"}
{"url": "https://offnews.bg/zimni/vladi-zografski-zapisa-naj-dobroto-si-predstaviane-ot-nachaloto-na-sez-719783.html", "text": "Единственият ни представител в Световната купа по ски скокове Владимир Зографски се класира на 22-о място и записа най-доброто си класиране през сезона за Световната купа.Българинът натрупа на сметката си 241.2 точки в дешното състезание в германския зимен център Титизее-Нойщад. Той беше 30-и след първите опити със 132.0 метра, но направи най-дълъг втори скок от 141.5 метра и това му позволи да прогресира с осем места в крайното класиране.Зографски спечели точки за Световната купа за трети път от 15-те състезания досега, като за последно той направи това на 22 декември, когато завърши 27-и в Енгелберг. Той има е едно 30-о място в Тижний Тагил на 7 декември.Иначе Давид Кубацки записа втора поредна победа за Световната купа. Припомняме, че полякът вчера триумфира и в първото състезание в Титизее-Нойщад.Кубацки, който беше лидер след първите опити след 143.0 метра, завърши с 283.3 точки, след като преодоля 133.5 метра във втория си скок. Така той записа трети успех в кампанията и общо четвърти в кариерата си.", "date": "2020.01.19", "title": "Влади Зографски записа най-доброто си представяне от началото на сезона"}
{"url": "https://offnews.bg/politika/bsp-pokani-demokratichna-balgaria-za-konsultatcii-za-vota-na-nedoverie-719742.html", "text": "БСП разширява консултациите за вота на недоверие с извънпарламентарни партии, обявиха от Позитано №20. Утре в Народното събрание ще има срещи с АБВ и с Движение 21 на Татяна Дончева.Очаква се отговор от Демократична България, които също са поканени, уточняват от столетната червена партия.В 14.00 ч вотът на недоверие ще бъде внесен в деловодството на Народното събрание.", "date": "2020.01.19", "title": "БСП покани Демократична България за консултации за вота на недоверие"}
{"url": "https://offnews.bg/sviat/balgarinat-s-macheteto-v-istanbul-bil-pod-vazdejstvie-na-silni-opiati-719730.html", "text": "Българинът, който нападна хора с мачете в ресторант в Истанбул, по всяка вероятност е бил със силно психично разстройство или под въздействието на силни опиати. Това коментира генералният консул на страната ни в Истанбул Ангел Ангелов пред Нова телевизия.Българинът беше застрелян от полицията в Истанбул в петък вечерта. 32-годишният Милен Бахчеванов нахлул с нож в заведение в квартал „Байрам паша”. Според местни медии нападнал клиенти на заведението, а след това и полицаите, които били повикани на помощ. Не са помогнали нито водната струя и сълзотворния газ на пожарната, нито предупредителните изстрели на полицаите. Бахчеванов е издъхнал в болницата.В чантата му са намерени Библия и икони. По информация на местните медии българинът е влязъл в Турция на 14 януари. Той има няколко криминални регистрации - за хулиганство, кражби и грабежи.", "date": "2020.01.19", "title": "Българинът с мачетето в Истанбул бил под въздействие на силни опиати"}
{"url": "https://offnews.bg/obshtestvo/dnes-vremeto-shte-e-slanchevo-samo-ako-ste-na-planina-719727.html", "text": "Днес над страната ще има значителна, предимно ниска облачност. По-значителни разкъсвания и намаления на облачността ще има над Югозападна България, показва прогнозата за времето на НИМХ. В крайните югоизточни райони ще превали слаб дъжд, а в Предбалкана слаб сняг, повече през нощта срещу понеделник. В Източна България ще духа до умерен север-североизточен вятър. Максималните температури ще са между 1° и 6°.Над планините ще бъде предимно слънчево. Вятърът ще бъде слаб до умерен, като през деня ще се ориентира от североизток. Максималната температура на 1200 метра ще бъде около 1°, на 2000 метра – минус 4°.Над Черноморието ще бъде облачно, по южното крайбрежие със слаби превалявания от дъжд. Ще духа умерен север-североизточен вятър. Максимални температури предимно между 5° и 7°. Температурата на морската вода е 7-8°. Вълнението на морето ще бъде 3-4 бала.", "date": "2020.01.19", "title": "Днес времето ще е слънчево само, ако сте на планина"}
{"url": "https://offnews.bg/futbol/nov-v-levski-mozhem-da-se-preborim-s-ludogoretc-i-da-stanem-shampioni-719756.html", "text": "Новото попълнение на Левски Стайн Спиерингс даде първото си интервю за Лeвски ТВ. Нидерландският полузащитник сподели, че се чувства отлично в \"сините\" редици и е щастлив, че трансферът му в клуба се е осъществил.\"Наистина съм щастлив, че съм тук и съм част от отбора. Бях един ден в София, след което се присъединих към подготвителния лагер с останалите момчета. Ентусиазиран съм и нямам търпение да видя какво предстои пред нас. Това, което виждам до тук много ми харесва.Впечатленията ми са повече от добри. Организацията е на много високо ниво. Отборът и колективът са отлични. Тренировките също са на високо ниво. Заобиколен съм от професионалисти, които знаят какво правят, така че за мен всичко е страхотно и се чувствам добре\", заяви Спиерингс.\"Вярвам и знам, че можем да се преборим с Лудогорец и да станем шампиони. Важно е, че имам възможност да играя в Лига Европа и Шампионската лига, ако спечелим титлата. Целта ми е да спечеля титлата\", добави още той.\"Чувствам се най-добре в средата на терена. Обичам да вкарвам голове и да асистирам. Задачата ми е да се напасна към стила на игра\", завърши халфът.", "date": "2020.01.19", "title": "Нов в Левски: Можем да се преборим с Лудогорец и да станем шампиони"}
{"url": "https://offnews.bg/evropa/35-darzhavi-shte-se-boriat-zaedno-sreshtu-rasizma-i-diskriminatciata-719784.html", "text": "Външни министри от 35 страни, сред които и България, изразиха загриженост от възраждащия се на много места по света антисемитизъм и на среща в Брюксел приеха обща декларация, че ще се борят заедно срещу всички форми на расизъм и дискриминация, съобщиха от българското МВнР.Българската делегация на първата министерска среща на Международния алианс за възпоменание на Холокоста (МАВХ) е ръководена от заместник министър-председателя и министър на външните работи Екатерина Захариева. Домакин на форума е първият дипломат на Великото херцогство Люксембург - Жан Аселборн.\"Днес, когато отбелязваме паметта на повече от 6 милиона евреи и всички останали жертви на Холокоста и ромския геноцид, както и на всички, противопоставили се на нацизма, се надявам споменът за този позорен момент от човешката история никога да не бъде забравен и да подсили нашата решимост да се борим с всички опити за възраждане на антисемитизма и всички прояви, свързани с расизъм и дискриминация\", заяви Екатерина Захариева пред своите колеги.През 2020 г. се навършат 75 г. от освобождението на нацисткия концлагер Аушвиц-Биркенау (27 януари 1945 г.), както и 75 г. от края на Втората световна война.\"Никога не трябва да забравяме, че България спаси от лагерите на смъртта повече от 48 000 свои съграждани евреи през Втората световна война. За съжаление близо 11 хиляди евреи бяха депортирани от Северна Гърция, Вардарска Македония и Пирот. Споменът за тези събития трябва да бъде съхранен и да служи като инструмент, с който да се противопоставяме на възраждането на антисемитизма и на всички престъпления, свързани с расова нетърпимост и дискриминация\", заяви Захариева пред журналисти.В декларацията, приета на министерската среща, се призовават всички държави да включат в образователните си програма изучаването на Холокоста и геноцида срещу ромите, както и да обединят усилия срещу отричането на тези престъпления срещу човечеството.Международният алианс за възпоменание на Холокоста (МАВХ) е междуправителствена организация, чиято цел е да осигури политическа и обществена подкрепа за изучаването, изследването и съхраняване на паметта на Холокоста на национално и международно равнище. В МАВХ членуват 34 държави-членки, 1 странa-лиазон (Република Северна Македония), 7 страни-наблюдатели и 8 постоянни международни партньори (международни организации със статут на наблюдатели). От 28-те държави-членки на ЕС, 26 са пълноправни членове на Алианса, сред които и България.На пленарната сесия на МАВХ в Берн през ноември 2017 г. бе приветствано решението на българското правителство от 18 октомври 2017 г., с което се приема „Работното определение на МАВХ за антисемитизъм\". То е прието още от Обединеното кралство, Австрия, Румъния и Германия. Организацията даде висока оценка и на Българското председателство на Съвета на ЕС за инициативите в борбата срещу антисемитизма и езика на омразата.", "date": "2020.01.19", "title": "35 държави ще се борят заедно срещу расизма и дискриминацията"}
{"url": "https://offnews.bg/sviat/pochti-400-dushi-sa-raneni-pri-protesti-v-livan-719744.html", "text": "Близо 400 души са пострадали в събота по време на протести срещу правителството и силите за сигурност в ливанската столица Бейрут, предаде БНР.Червеният кръст и Гражданската защита заявиха, че най-малко 377 души са били вкарани в болници или са получили лекарски грижи на местопроизшествията. Това е най-големият брой пострадали, откакто недоволството в страната ескалира през октомври. Гражданите настояват за детрониране на ливанската политическа класа и осъждат представителите й като неумели и корумпирани. Демонстрантите призовават за седмица на \"гняв\" заради задълбочената икономическа криза. Силите за сигурност са използвали водно оръдие и сълзотворен газ, за да разпръснат протестиращите, опитващи се да достигнат до сградата на законодателната власт. Задържани са около 30 души, но в последствие са освободени. Правителството падна в края на миналата година под натиска на нестихващите протести. Ливанците настояват за сформиране на нов кабинет, който да се състои само от независими експерти и в него да няма нито една от съществуващите политически партии.", "date": "2020.01.19", "title": "Почти 400 души са ранени при протести в Ливан"}
{"url": "https://offnews.bg/futbol/vasil-bozhkov-kam-fenovete-na-levski-borisov-ne-mi-vdiga-idete-mu-na-719785.html", "text": "Бизнесменът Васил Божков е заявил на фенове на Левски, че клубът го чакат тежки дни, ако мине предложението за промени в Закона за хазарта, за което се заговори в края на седмицата.Законопроектът, внесен от Валери Симеонов и още 6 депутати в парламента, предвижда всички лотарийни игри с изключение на бинго, кено и томбола, да могат да се организират само от Държавно предприятие \"Български спортен тотализатор\". В момента големите лотарии в България са две - \"Национална лотария\" и \"Лотария България\". И в двете мажоритарен собственик е именно Божков.Срещата между Божков и привържениците, което беше инициарано от ръководството на \"сините\", започна в 12:00 часа на стадион \"Георги Аспарухов\" и продължи близо два часа.На нея са присъствали още изпълнителният директор на \"сините\" Павел Колев и финансовият директор на \"Нове холдинг\". Божков е поискал подкрепа от привържениците, след като стана ясно, че бизнесът му е застрашен.\"Фалират ли ме, няма как да давам пари за Левски, той умира. Дал съм 22 милиона лева за една година. Имаме план за пет години за да оздравим клуба, да имаме стадион. Не виждам кой ще дава по два милиона всеки месец.Разберете, че положението е много тежко. Главболгарстрой и Виваком всеки момент могат да пуснат дела за обявяването на клуба в несъстоятелност. Не го правят заради нас, тъй като им обясняваме, че ще се изложат. Погасяваме задължения, но всеки ден има подводни камъни\", заявил Божков, цитиран от \"Спортал\".Бизнесменът призовал сините да се срещнат с премиера Борисов, защото на тего не му вдига телефона. Борисов подкрепи предложението на Валери Симеонов преди яколко дни.\"Трябват 5000-10000 човека, а не 500. Вие знаете какво да правите\", заявил Божков, но без да уточнява дали му трябват за протест или нещо друго.Божков казал още, че почти бил договорил Ивелин Попов. \"Да. Лично аз водех преговори с него. Той се съгласи да играе в Левски, но има проблем с руския му клуб\", казал бизнесменът.Все още нито една от фракциите на Левски не е обявила своята позиция по темата. В следващите няколко дни запалянковците ще обсъждат помежду си как да реагират и отново ще се видят с Божков, като това трябва да се случи в сряда. Най-вероятно мястото ще е същото, като това днес - стадион \"Георги Аспарухов\".", "date": "2020.01.19", "title": "Васил Божков към феновете на Левски: Борисов не ми вдига, идете му на гости 5000-10 000"}
{"url": "https://offnews.bg/112/arestuvaha-balgarin-za-prodazhba-na-bebeta-v-gartcia-719749.html", "text": "Български гражданин е арестуван на границата в Гърция със заповед за арест от 2018 година по обвинение за продажба на бебета, съобщи БНР. 35-годишният мъж е задържан на граничния пункт \"Промахон\" вечерта, в която се е опитал да влезе в Гърция с надежда, че личните му документи няма да бъдат проверени.Срещу него има повдигнато обвинение за участие в престъпна група за продажба на бебета в страната.Преди 2 години е успял да избегне арест, докато е прекарвал три българки в напреднала бременност от Италия. Полицията е имала предварителна информация за трансфера и чрез полицайка под прикритие властите уговарят цена за незаконното осиновяване, съобщават гръцките власти. На пристанище “Игуменица“ при пристигане на автомобила с трите българки, арестуваният успява да избяга. ", "date": "2020.01.19", "title": "Арестуваха българин за продажба на бебета в Гърция"}
{"url": "https://offnews.bg/sviat/konferentciata-za-libia-vazdarzhanie-ot-namesa-i-spazvane-na-orazhejn-719770.html", "text": "Срещата за Либия, която се проведе в германската столица Берлин, приключи след 5 часа разговори с решение световните лидери да се „въздържат от намеса“ във войната на Либия, като обещаха да запазят оръжейно ембарго. \"Всички участници се ангажираха да се въздържат от намеса във въоръжения конфликт или във вътрешните работи в Либия\", каза лидерът на ООН Антонио Гутерищ, а германският канцлер Ангела Меркел добави, че има и \"съгласие, че искаме да запазим оръжейното ембарго, което ще бъде строго контролирано\".Международната конференция за ситуацията в Либия започна в Берлин с най-малко 10 държавни и правителстени ръководители, съобщават световни медии. Форумът ще търси механизми за постигане на примирие, създаване на механизъм за контрол върху прекратяването на огъня, изпълнение на забрана за внос на оръжия в Либия, възобновяване на политическия процес в страната, възстановяване на държавния контрол над армията, провеждане на икономически реформи и спазване на правата на човека.Срещата идва седмица след форума в Москва по инциатива на Русия и Турция за намиране на мирно решение на конфликта. До подписване на споразумение за примирие не се стигна, тъй като командващият Либийската национална армия Халифа Хафтар смята, че проектът пренебрегва много от исканията на либийската армия.В срещата днес са взели участие руският президент Владимир Путин, президентите на Турция Реджеп Ердоган и на Франция Еманюел Макрон, британският премиер Борис Джонсън, генералният секретар на ООН Антониу Гутериш, държавният секретар на САЩ Майк Помпейо, представители на Алжир, Египет, Обединените арабски емирства и Китай.В Берлин са също германският канцлер Ангела Меркел, ръководителят на либийското Правителство на националното съгласие Файез Сарадж и командващият Либийската национална армия. Меркел и външният министър Хайко Маас проведоха отделни срещи сръководителя на либийското Правителство на националното съгласие Файез Сарадж и командващия на Либийската национална армия фелдмаршал Халифа Хафтар, съобщи пред журналисти германският правителствен говорител Щефен Зайбер\"Става дума за конфликт чрез посредници, движен от външни сили: Русия, Египет и други са на едната страна (на страната Халифа Хафтар – бел. ред.), Турция и други – на другата страна (на правителството в Триполи), а държави от Европейския съюз има и в единия, и в другия лагер. Такъв конфликт може да завърши, само ако външните сили решат да му сложат край. Именно за това призовава Великобритания, това продължава прекалено дълго, това е позор“, каза Борис Джонсън, цитиран от ББС.Преди началото на форума върховният представител по външната политика Жозеп Борел е разговарял с египетския външен министър Самех Шукри. В Туитър Борел написа, че акценти в разговорите са били спешната необходимост от спирането на огъня в страната и начините за възобновяване на политическия диалог. Очакват се и разговори между президентите Путин и Ердоган. Пред ДПА премиерът на либийското правителство на националното съгласие Файез Сарадж е изразил съмнение, че командващият Либийската национална армия Халифа Хафтар е сериозно настроен за мирно решаване на конфликта. Според Сарадж \"всички знаят, че Хафтар се стреми към властта на всяка цена\". Държавният секретар на САЩ Майк Помпейо коментира, че според него \"положението е толкова сложно и че страните в конфликта са толкова упорити, че бих имал умерени очаквания\". Часове преди срещата от департамента на САЩ съобщиха, че конфликтът в Либия прилича все повече на този в Сирия. Според плановете на германското превителство Сарадж и Хафтар няма да вземат участие в основните дискусии. Очаква се те да бъдат привлечени към работата на останалите участници в края на конференцията, ако бъде съгласуван заключителен документ. Вчера пратеникът на ОНН в Либия Гасан Саламе заяви пред Франс прес, че \"точно затова има Берлинска конференция, да кажем на г-н Хафтар и на всички останали, че наистина има много държави, които подкрепят войната от едната или от другата страна. Но международната общност, надявам се, е стигнала до заключението, че поема огромен риск като разпалва конфликта\". В интевю за в. \"Аш Шарк ал Аусат\" Саламе призова за изтегляне на всички чуждестранни бойци от северноафриканската страна. Междувременно се проведе среща между президентите на Русия Владимир Путин и на Турция Реджеп Ердоган и съвместна пресконференция. \"Турция ще обере плодовете на усилията си по отношение на Либия в предстоящите преговори в Берлин\", заяви Ердоган, цитиран от турското англоезично издание Daily SabahДвамата президенти разговаряха по време на среща между делегациите, в която бяха включени министърът на отбраната Хулуси Акар, министърът на външните работи Мевлют Чавушоглу, ръководителят на Националната разузнавателна организация на Турция (MIT) Хакан Фидан, директорът на пресслужбата на турския президент Фахретин Алтън, говорителят на президента Ибрахим Калън и други високопоставени служители.Ердоган каза, че Турция е наясно с отговорността си по отношение на осигуряването на прекратяване на огъня в Либия, но отбеляза, че в това отношение трябва да си сътрудничат всички участници.„Завършихме много проекти, включително системите за отбрана С-400 с решителност и без да правим никакви отстъпки по нашите национални интереси, въпреки целия натиск, с който се сблъскахме“, каза Ердоган, като отбеляза, че съвместните усилия на двете страни са допринесли значително за разрешаване на конфликтите в региона.Путин подчерта, че засега са предприети сериозни стъпки по отношение на политическия процес в Либия.\"Въпреки продължаващите конфликти на място, враждуващите страни ни послушаха и беше постигнато примирие (в Либия)\", каза руският президент. \"Дори фактът, че конфликтните страни в Либия дойдоха в Москва само за преговори за примирие, според мен е успех\", каза той, като благодари на външните министри на двете страни.Путин отбеляза, че двете страни са предприели сериозни стъпки в Истанбул, които проправиха пътя за преговорите в Берлин и имат за цел да финализират проблема на срещата на върха.", "date": "2020.01.19", "title": "Конференцията за Либия: Въздържание от намеса и спазване на оръжейното ембарго (допълнена)"}
