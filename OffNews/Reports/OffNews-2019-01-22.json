{"url": "https://offnews.bg/sviat/dve-detca-izbiagali-ot-detska-gradina-v-sibir-pri-minus-45-gradusa-696015.html", "text": "Две деца избягали от детска градина в Сибир при температура минус 45 градуса, съобщи Би Би Си. Случаят е от село близо до Якутск.5-годишните момиченца излезли от градината, без да бъдат забелязани от служителите. Видеокамера заснела как децата излизат. Те били без ръкавици, едното държало плюшена играчка. Бягството им е открито, след като майката на едното отишла да го вземе от градината, и видяла, че якето му го няма. Едното дете успяло да стигне до дома си, откъдето е било откарано в болница от баща му. То не е пострадало сериозно.Другото дете се объркало в тъмнината. То влязло в къща и така се спасило от измръзване. По-късно е било откарано в болница, но според майка му три от пръстите на момичето са измръзнали сериозно. По случая е започнало разследване. ", "date": "2019.01.22", "title": "Две деца избягали от детска градина в Сибир при минус 45 градуса"}
{"url": "https://offnews.bg/futbol/max-sport-4-noviat-dom-na-ispanskia-i-iuzhnoamerikanskia-futbol-695998.html", "text": "A1 даде старт на свой четвърти собствен спортен канал. MAX Sport 4 ще е домът на най-интересните мачове от испанската Ла Лига, както и на нови спортни придобивки на А1.Специално за любителите на испанския футбол А1 ще обогати предаванията на Ла Лига със студиа с експертни анализи и коментари преди и след най-интересните двубои. Сред новото съдържание в канала най-сериозно впечатление правят мачовете от двете най-престижни надпревари в Южна Америка – Копа Либертадорес и Копа Судамерикана.Стартът на битките в двата турнира е съответно 22 януари за Копа Либертадорес и 5 февруари за Копа Судамерикана. Освен тях, по MAX Sport 4 зрителите ще могат да проследят и развръзките в турнирите за Купата на Франция и Турция.MAX Sport 4 ще е част от телевизионния пакет MAX Sport Plus, който до момента включва MAX Sport 1, MAX Sport 2, MAX Sport 3 и EDGEsport. До края на януари новият канал ще бъде включен в пакета безплатно, а от 1 февруари цената на MAX Sport Plus ще стане 4,99 лева на месец с 2-годишен абонамент. Той може да се заяви в магазините на А1, на *88 и 088 123, през приложението Моят А1 и на a1.bg.MAX Sport 4 е поредната крачка от разрастването на каналите MAX Sport. От този сезон те излъчват футболните двубои от УЕФА Шампионска лига, италианската Серия А и испанската Ла Лига. Спортните канали на А1 излъчват над 10 000 часа съдържание на живо годишно. В програмата им попадат едни от най-гледаните спортни събития в света: тенис турнирите от сериите ATP Masters 1000, ATP 500 и ATP 250, волейболната Лига на нациите, най-големият шампионат за смесени бойни изкуства в света UFC, баскетболните Евролига и Еврокупа, лекоатлетическата Диaмантена лига, Световният шампионат по мотоциклетизъм, стартовете от NASCAR, най-интересните срещи от NHL и още много други спортове, придружени от експертни анализи и коментари.", "date": "2019.01.22", "title": "MAX Sport 4 - новият дом на испанския и южноамериканския футбол"}
{"url": "https://offnews.bg/futbol/noviat-trenior-na-levski-fenovete-triabva-da-imat-tarpenie-video-696003.html", "text": "Новият наставник на Левски Георги Дерменджиев сподели пред клубната телевизия на \"сините\", че ще намали до минимум сътресенията в отбора от неочакваната треньорска смяна.\"\", каза Дерменджиев.Специалистът призова за търпение феновете на Левски, тъй като от днес клубът стартира нов футболен проект, за който е необходимо време.", "date": "2019.01.22", "title": "Новият треньор на Левски: Феновете трябва да имат търпение (видео)"}
{"url": "https://offnews.bg/temida/povdignaha-obvinenie-na-taksimetrov-shofior-napraskal-peshehodtci-s-l-695999.html", "text": "Районна прокуратура – Русе повдигна обвинение на таксиметров шофьор, причинил телесна повреда на двама пешеходци.В обвинителния акт се посочва, че на 17.12.2017 г. шофьорът с инициали Г. К. е потеглил от паркинга на голям супермаркет, като посоката му на движение преминавала през пешеходната пътека пред магазина. По същото време пострадалите Т. Т. и А. К. се насочили към същата пешеходна пътека. Обвиният преминал с автомобила си в близост до тях, без да се съобрази, че пешеходците вече са били в очертанията на пътеката.Това предизвикало гневната реакция на пострадалия Т. Т., който отправил забележка на висок тон спрямо обвиняемия, като му казал „да кара по-внимателно, тъй като щял да ги убие“. Раздразнен от това, Г.К. спрял таксито, приготвил носения у него лютив спрей, потеглил на заден ход обратно при двамата пешеходци, свалил стъклото и ги напръскал в лицата с лютивия спрей. Веднага след това потеглил.Според прокуратурата деянието на обвиняемия е извършено по хулигански подбуди. Престъплението е по чл.131, вр. чл.130 от НК. Предстои насрочване на делото за разглеждане от съда.", "date": "2019.01.22", "title": "Повдигнаха обвинение на таксиметров шофьор, напръскал пешеходци с лютив спрей"}
{"url": "https://offnews.bg/obshtestvo/sled-reshenieto-na-vas-za-pirin-protest-za-ostavkata-na-neno-dimov-696006.html", "text": "След като Върховният административен съд отмени окончателно промените в Плана за управление на Национален парк „Пирин“, сдружението \"За да остане природата\" организира протест с искане за оставка на екоминистъра Нено Димов.Протестът се организира във Фейсбук и ще се проведе на 24 януари от 18:30 ч. пред Министерския съвет.\"Спасихме Пирин засега! Искаме оставката на министър Нено Димов. Той предложи промените в плана за управление на Национален парк Пирин, за да позволи строителство и сечи! Правителството ги одобри. Ние обжалвахме и спечелихме съдебното дело на последна инстанция\", пишат организаторите в описанието на събитието. \"Премиерът Бойко Борисов трябва да поеме политическата отговорност за незаконното решение на Министерски съвет за Пирин и министърът на околната среда Нено Димов трябва да подаде оставка! Въобще не става дума за втората кабинка, за поминъка или за спорта на децата. Става дума за това как държавата работи само в полза на своите икономически обръчи. Да се съберем! И не само в София! Пирин е на всички българи!\", призовават от \"За да остане природата\"На 16 януари петчленен състав на Върховния административен съд отмени окончателно промените в Плана за управление на Национален парк „Пирин“, приети от Министерски съвет на 29 декември 2017 г.След постановлението на ВАС природозащитници отпразнуваха пред Министерския съвет решението, когато отново поискаха оставката на Нено Димов.", "date": "2019.01.22", "title": "След решението на ВАС за Пирин: Протест за оставката на Нено Димов"}
{"url": "https://offnews.bg/sviat/mazh-opita-da-nasochi-polet-za-moskva-kam-afganistan-696005.html", "text": "Пътник опита да отвлече самолет, летящ от Сургут за Москва. Мъжът настоял пилотът да отклони самолета за Афганистан. Пилотът приземил самолета аварийно в Ханти Мансийск, на около 200 км по въздух от Сургут.Самолетът на \"Аерофлот\" е трябвало да пристигне в Москва в 18.50 часа. 40 минути след излитането от Сургут обаче пилотът отклонил машината към летището в Ханти Мансийск.Мъжът опитал да влезе в пилотската кабина. Той бил пиян и заплашвал да извади оръжие, съобщиха следователи, цитирани от РИА Новости. Според руските власти решението за аварийно приземяване на самолета е било на пилота.След приземяването пътникът е бил арестуван. Той е на 41 години, името му е Павел. ", "date": "2019.01.22", "title": "Мъж опита да насочи полет за Москва към Афганистан"}
{"url": "https://offnews.bg/nashite-avtori/duel-v-pisma-xi-evgenij-dajnov-kam-toncho-kraevski-bih-predpochel-ad-696004.html", "text": "В последния си текст от  Тончо Краевски разви тезата, че \"\". Ето отговора на проф. Евгений Дайнов:Драги Тончо,Радвам се, че отново си „в списъка на живите”, както казвахме едно време служилите в армията. Но, да ти кажа, такива едномесечни изчезвания без предизвестие – спираш да пишеш, не отговаряш на питания, не вдигаш телефона –ами, както казват англичаните, .Не може да си поел ангажимент и просто да изчезнеш. Хора се тревожат за теб. Защото по природа хората са създания, които се грижат еднo за другo.  и пр.А и светът стана опасно място. Днес може да си обичан кмет на Гданск, герой от съпротивата срещу комунизма; а утре да се окажеш заклан пред публика от краен анти-либерал.Не, че си представях, как някой освирепял либерал-жълтопаветник те търси да те коли, но де да знае човек...И не, не съм впечатлен от твоето твърдение, че си млъкнал поради потреса си от моята неискреност, изразена в убеждението ми, че ако ЕС се разпадне, ще последва война. А по-надолу ти самият напомняш: лидерите-основатели са градили европейската общност точно, за да няма повече войни на Стария континент. Друг е въпросът – и тук си прав – какъв качамак направиха от това наследство техните недостойни наследници...По-интересна обаче е тезата ти, че съм неискрен, защото имам биография. А пък ти си искрен, защото нямаш такава. И че и ти ще започнеш да послъгваш, когато се сдобиеш със същата. Но че засега си чист, виргинален и искрен: „най-обогатен с нещата, които не съм”. И затова те канят да пишеш и говориш „навсякъде” – защото си никой.Ако си Джон Кейдж, можеш да твърдиш, че празното е окончателният идеал. Но ти не си (все още) Джон Кейдж и попадаш в поне два капана – единият процедурен, другият идеологически.Процедурно: ако единствената причина да си пиша с теб (пред публика!) е, че си млад и празен откъм биография – за какво си ми точно ти? Излизам на улицата, спирам първия младеж и провеждам следния разговор:Аз:-Имаш ли биография или си богат с това, което не си?Той:-Кво?Аз:-Ставаш. Ела да си кореспондираме на страниците на OFFNews.Съгласих се да кореспондирам с теб, защото вече имаш биография (за Бога, на твоята възраст имах B.A. Oxon., бях взводен командир и очаквах раждането на сина си). Ще рече: като следствие от поредица взети от теб решения (да четеш книги) и направени избори (да си публична фигура), ти се открояваш като младата надежда на българския вариант на идеологията, която наричаме „нов” консерватизъм. Надявах се да науча нещо освежаващо и / или полезно. Дори вече започнах.Та, процедурно: не си вакуум, пълен единствено с обещания за бъдещето. Ако беше, никой нямаше да ти обръща внимание.Върху теб обаче щраква и един идеологически капан.Твърдиш, че всеки, който има биография, е обречен да не бъде искрен – да лъже. Очевидно, нищо не зависи от това, какви точно решения е вземал този точно индивид, чиято биография гледаме. Имаш биография – значи си морално недъгав.Това, Тончо, е огледален вариант на крайно-лявата идеология на „identity politics”:че конкретните решения, вземани от конкретния индивид, не формират никаква основа за отсъждане относно моралните качества на този индивид. Дали е морален или не – това зависи изцяло от неща, върху които той няма контрол.Крайно-левите са ми съобщавали, че тъй като съм голям бял мъж, съм морален отпадък. По природа съм насилник – колонизатор на по-мургавите от мен и изнасилвач на жени. Че точно аз никого не съм колонизирал или изнасилвал – няма значение.И ти така. Щом имам биография – съм неискрен и морално недъгав, независимо от това, каква точно е биографията, т.е. – какви точно решения съм вземал и какви избори съм правил. От мен не зависи нищо.Виждал съм и преди, как крайностите се събират в едно. Но точно „новият” консерватизъм да се намести на територията на днешната крайна левица – това наистина е любопитно...Как ли би реагирал Бърк, ако разбере, че миналото е източник единствено на морална укоримост? Най-вероятно щеше да напише нещо като „Размисли върху революционността или писмо до един джентълмен от София”...Да видим, кое докъде води.Крайната спирка на  е йерархия на морални неравенства, в която аз съм на дъното (освен бял, мъж и cis-gender, имам висше образование и пиша книги); а на моралния връх е някоя неграмотна едноока танзанийка, която не е стъпвала в училище, защото е решила да запази своята културна идентичност като неграмотна, макар да се бори със скрити транс-сексуални наклонности.Крайната спирка на новия консерватизъм очертаваш ти: че след като той победи, ще се разкапе („гние”). И че към онзи момент ти самият, тъй като вече ще си натрупал биография, ще се превърнеш в Юнкер.Егати вдъхновяващите хоризонти... Нищо чудно, че между това ляво и това консервативно с успех се промъкват всякакви фашаги...Как ли би реагирала Маргарет Тачър, ако чуе, че от личните усилия на отделния човек нищо не зависи? Би развъртяла легендарната си дамска чантичка в търсене да нацели оногова, който й съобщава такива неща...От личните усилия на всеки човек зависи както моралния му статут, така и благополучието. Помагаш на хората – значи си морален. Работиш повечко – имаш повечко.По този повод, не мога да не зачекна отново темата за Макрон и Орбан.Струва ми се, че след дълго отсъстиве на каквито и да е идеи за това, какво е Европа, най-сетне имаме някакви алтернативни визии за бъдещето. Да ги наречем „алтернативата Макрон” и „алтернативата Орбан”. Е, бих предпочел „алтернативата Аденауер” и „алтернативата дьо Гол”, например, но това имаме на терена...Макрон предлага форсирана модерност: постепенно полу-федериране между държавите, а вътре във Франция – освобождаване от ограничителни условия чрез две революции. Първата: рязко разтоварване на столицата от власт и нейното прехвърляне по места. Това преобръща цялата френска традиция от Наполеон насам.Втората е свързана с благополучието: разтоварване на допълнителния труд от всякакви данъци. Това също е революция в държава, която поне от Митеран насам е градена на принципа, че трябва да се работи колкото се може по-малко. Работенето беше наказвано; Макрон го поощри.Орбан направи точно обратното. След като централизира и властта, и медиите, въведе специално правосъдие, подчинено на негов министър. А в седмицата, в която Макрон освободи труда от данъци, със закон въведе правото на всеки унгарски работодател да изисква допълнителни 400 часа труд, де факто неплатен, годишно. На седмична база, това е един ден ангария, добавен към всяка работна седмица.След като горе не намерих себе си нито в крайно-лявата, нито в ново-консвервативната визия за бъдещето, съм принуден да отхвърля и модела, предлаган от Орбан. Няма тепърва да ставам крепостен селянин при положение, че съм наследник на десетки поколения, които никога не са били.И, да, стискам палци Макрон да успее. Той поне не ми предлага да съм крепостен, морален отпадък или обитател на разкапващо се общество.Дори и да не успее, Франция няма да се превърне в Босна, споко. Републиката, която надживя и Виши, и Суец, и Алжир, е доста жилава. А дали ти ще се превърнеш в Юнкер – зависи само и единствено от теб. Ако наистина не искаш – няма.Твой,Евгений", "date": "2019.01.22", "title": "Дуел в писма XI. Евгений Дайнов към Тончо Краевски: Бих предпочел Аденауер и Дьо Гол, но имаме Макрон и Орбан"}
{"url": "https://offnews.bg/temida/joncheva-pravitelstvoto-i-borisov-izpolzvat-spetcprokuraturata-za-spl-696009.html", "text": "Правителството и премиерът Бойко Борисов използват контролираната от тях Спецпрокуратура за сплашване и публично унижение на противниците. Това обяви депутатът от БСП Елена Йончева, на която беше повдигнато обвинение за пране на пари в особено големи размери заради извършени финансови операции с парични средства, присвоени от фалиралата банка КТБ.  \"Обвинението, че работейки в периода 2012-2014 г в Тв7 съм била финансирана по престъпен начин, е абсурдно. Това е периодът, в който заснех поредица от документални филми за войната в Сирия и действията на ислямистките организации в Алепо, за Турция и пълзящата ислямизация, за Украйна и началото на гражданската война. Филмите са излъчени, а техниката за тяхното заснемане и монтаж, както и за репортажите в пряк ефир, е налична\", заяви Йончева на страницата си във Фейсбук.\"Правителството и Б. Борисов започнаха да използуват създадената и контролирана от тях Специализирана прокуратура за сплашване, за заплаха, за публично унижение на своите противници. Опитват се да смажат тези, които показват как Шайката - тази организирана престъпна група, разграбва България. Това няма да ни спре\", допълни тя.В същото време лидерът на БСП Корнелия Нинова обяви, че стои твърдо зад Йончева. \"На 20.07.2017 г. прокурорът Иван Гешев представи документа \"Общ поглед върху модела КТБ\" и обяви, че е установено финансиране на политици и че различни лица от политическия живот са получавали пари в брой по нареждане на Цветан Василев. Веднага изпратих писмо до специализираната прокуратура с искане- да обявят публично имената на тези политици. Днес е 22.02.2019 г. Година и половина след моето искане, политиците не са оповестени, но е повдигнато обвинение на журналиста Елена Йончева за пране на пари. За мен няма съмнение, че това се прави заради нейните смели журналистически разследвания на кражбите на властта и приближените им фирми. Стоя твърдо зад Елена и я подкрепям в желанието й да разкрива истината и да търси справедливост\", заяви тя.", "date": "2019.01.22", "title": "Йончева: Правителството и Борисов използват спецпрокуратурата за сплашване на противниците"}
{"url": "https://offnews.bg/politika/do-gradina-se-stroi-zakonno-uspokoiha-ot-ministerstvoto-na-turizma-696007.html", "text": "До плажа на къмпинг \"Градина\" се строи законно, обявиха от Министерството на туризма, след като по-рано днес стана ясно, че до къмпинга се строят бар, ресторант, магазини и паркинг. \"Експерти на Министерството на туризма направиха проверка по сигнал за строителни дейности до плажа на къмпинг „Градина“ в землището на Созопол. Документално инспекцията показа, че става дума за изкопни работи в частен имот навътре към сушата. Теренът не е на територията на морския плаж, където се простират законовите компетенции на Министерството на туризма\", обявиха от ведомството.\"Има решение по оценка на съвместимостта, с което се съгласува инвестиционното предложение. Също така са издадени строително разрешение и одобрение за подробен устройствен план на имота\", допълниха оттам.От ведомството уверяват, че мобилни екипи извършват мониторинг на плажните ивици целогодишно и при установяване на нарушения ще се налагат безкомпромисно наказания. Оттам призовават и към министерството да бъдат подавани сигнали за неправомерни действия. ", "date": "2019.01.22", "title": "До \"Градина\" се строи законно, успокоиха от Министерството на туризма"}
{"url": "https://offnews.bg/tenis/oshte-shestima-shampioni-ot-golemia-shlem-shte-igraiat-na-sofia-open-2-696008.html", "text": "Още шестима шампиони от Големия шлем, включително намиращият се под №3 в световната ранглиста за двойки, се записаха за участие на Sofia Open 2019. Крайният срок за заявки за турнира на двойки изтече снощи, а компанията в \"Арена Армеец\" ще бъде най-бляскавата в цялата история на надпреварата.Начело на списъка е третият в настоящата ранглиста Мате Павич. Хърватинът направи дубъл миналата година на Аустрелиън оупън: титла на двойки с Оливер Марах (Ав) и смесени двойки с канадката Габриела Домбровски. Павич е също така и шампион в микса от US Open 2016 заедно с Лаура Зигемунд (Гер).В София Павич ще си партнира с Ненад Зимонич. Сръбската легенда, който спечели три турнира от Големия шлем на двойки и пет на смесени двойки, ще се завърне от пенсия, за да играе в София. Зимонич прекрати кариерата си миналия май на 42-годишна възраст, а най-добрия му резултат на Sofia Open е титлата с Виктор Троицки през 2017 г.Най-титулуваната двойка, която ще играе на българска земя тази година, е Ройер/Текъу. Холандско-румънският тандем грабна титлата на Уимбълдън (2015), US Open (2017), а триумфира също и на финалите на АТП през 2015-а. В добавка Ройер има титла в микса на \"Ролан Гарос\" (2014 г. с Анна-Лена Грьонефелд), а Текъу – на Аустрелиън оупън (2012 г. с Бетани Матек-Сендс).Бляскавата шампионска селекция допълва Рохан Бопана. Индиецът е победител на смесени двойки от \"Ролан Гарос\" 2017 г. с Габриела Домбровски, а в София ще си партнира със сънародника Дивидж Шаран.Списък на двойките в основната схема на Sofia Open:Жан-Юлиен Ройер (Холандия)/Хория Текъу (Румъния)Доминик Инглот (Великобритания)/Франко Шкугор (Хърватия)Николоз Басилашвили (Грузия)/Матю Ебдън (Австралия)Рохан Бопана (Индия)/Дивидж Шаран (Индия)Робин Хаасе (Холандия)/Матве Миделкооп (Холандия)Мариус Копил (Румъния)/Мартон Фучович (Унгария)Сантяго Гонсалес (Мексико)/Айсам-ул-Хак Куреши (Пакистан)Мате Павич (Хърватия)/Ненад Зимонич (Сърбия)Симоне Болели (Италия)/Андреас Сепи (Италия)Денис Молчанов (Украйна)/Игор Зеленай (Словакия)Последните две места в схемата ще бъдат запълнени от двойки с \"уайлд кард\".Sofia Open 2019 ще се проведе от 3 до 10 февруари в \"Арена Армеец\". Билетите са в продажба в мрежата на Eventim.", "date": "2019.01.22", "title": "Още шестима шампиони от Големия шлем ще играят на Sofia Open 2019"}
{"url": "https://offnews.bg/sviat/erdogan-i-putin-reshavat-koj-shte-zamesti-sasht-v-siria-695996.html", "text": "Турският президент Реджеп Ердоган заминава на еднодневна визита в Москва, където утре с Владимир Путин ще обсъдят ситуацията в Сирия и редица въпроси от двустранните отношения, както и позиции за регионалната и международната проблематика, предаде Анадолската агенция.Миналата седмица руският в. „КоммерсантЪ“ публикува статия на Ердоган под заглавие „Сътрудничеството на Русия и Турция има решаващо значение за урегулирането на сирийската криза“. В нея авторът акцентира на последствията от изтеглянето на американските войски от Сирия.„Ние нямаме намерение да питаме когото и да било как да постъпваме с терористите и запазваме правото си, когато за това възникнат подходящи условия, да преследваме онези, които от сирийската територия заплашват Турция“, пише Ердоган. Той подчертава, че Анкара няма никакви проблеми със сирийските кюрди или с другите етнически групи в арабската република.Според него ликвидирането на нестабилността по южната граница на Турция е възможно единствено в условията на сътрудничеството и съвместните действия с приятелите и съюзниците. „Изтеглянето на САЩ от Сирия – това е крачка в правилната посока, защото сирийската криза може да бъде урегулирана само от страните, на които зарастването на раните на Сирия ще донесе ползи, а задълбочаването им – вреди“, пише Ердоган.През 2018 г. двамата лидери проведоха 25 пъти преговори, в това число 7 във формата „на 4 очи“, както и 18 телефонни разговора. Освен това Ердоган и Путин се срещнаха в рамките на 6 срещи на върха. Двамата разговаряха неформално и в Париж, където се включиха в отбелязването на 100 г. от края на първата световна война.Покупката на зенитно-ракетните комплекси С-400 се оказа един от важните аспекти в руско-турските отношения, а миналата година бе постигнато значително развитие по този въпрос. Независимо от това, че САЩ в продължение на дълъг период настояваха договорът по тази сделка да бъде анулиран, Турция заяви, че реализирането ѝ не може да бъде поставяно под съмнение. По-рано в Анкара руският президент Владимир Путин заяви решението срокът на доставката да бъде съкратен.В интервю за РИА Новости турският експерт по политически кризи проф. Мехмет Ерол казва, че основният въпрос от преговорите между двамата лидери в контекста на изтеглянето на САЩ от Сирия е кой ще заеме тяхното място там. Ердоган обяви, че Анкара е готова да стартира операция на изток от река Ефрат, както и в сирийския Манбидж против кюрдските сили за самоотбрана, ако Америка не ги изведе оттам. По-късно той заяви, че е решил да отложи началото на военната операция в Сирия. Това стана след телефонен разговор с Доналд Тръмп на 14 декември м.г., а после американският президент взе решението за изтеглянето на войските си. Вчера Ердоган заяви намерението си да обсъди с Путин създаването на зона за сигурност в Сирия.Проф. Ерол подчертава, че за постигането на напредък в урегулирането на ситуацията в Сирия е наложително да се изработи единен подход към проблема. „Кой ще запълни вакуума на изток от Ефрат след изтеглянето на САЩ? Русия ще опита да създаде равновесие в този регион между Анкара, Техеран, Дамаск и YPG /Отрядите за народна защита/. Ако САЩ си отидат, то президентът на Сирия Башар Асад няма да може самостоятелно да управлява страната, в частност териториите на изток от Ефрат и, следователно, проблемите с гаранциите за сигурност там ще продължат“, казва експертът.Той смята, че сътрудничеството между Русия, Турция и Иран по сирийското урегулиране трябва да продължи. „Когато Русия и Турция започнаха да действат съвместно, ситуацията в Сирия се обърна напълно срещу американските интереси и САЩ започнаха да губят. Сирийското урегулиране отразява тази обединяваща роля, която Русия и Турция биха могли да играят и на базата на евразийското единство. Напускането на САЩ, безспорно, ще понижи градуса на напрежението в Сирия, но Вашингтон може да предприема определени стъпки, за да прокарва политиката си с характерните си методи. Поради това Русия и Турция трябва да бъдат бдителни“, отбелязва проф. Ерол.Той припомня и кризата в руско-турските отношения преди 3 г., след като военно-въздушните сили на Анкара разбиха руския изтребител Су-24 над Сирия. „В онзи период, в който двете страни преминаваха през създалата се криза, бе натрупан голям опит и, отчитайки го, те ще опитат съвместно да разработят пътната карта, в която ще съобразяват с някои очаквания и чувствителните моменти, важни за Турция. Освен това, както каза Путин, руско-турското сътрудничество не се ограничава само със Сирия. Русия и Турция са ключови държави в евразийското партньорство. Поради това, отчитайки стремежа към многополюсния свят, общата позиция на двете страни е важна“, казва турският експерт.Проф. Ерол допълва, че около Русия и Турция има немалко кризисни територии – Балканите, Черно море, Кавказ, Афганистан и затова сътрудничеството между двете страни в най-висока степен е важно за целия регион.", "date": "2019.01.22", "title": "Ердоган и Путин решават кой ще замести САЩ в Сирия"}
{"url": "https://offnews.bg/kultura/oskari-2019-zelenata-kniga-s-balgarskia-aktior-dimitar-marinov-nomi-695992.html", "text": "Американската академия за театрално и филмово изкуство обяви на живо номинациите за най-престижните кино награди- \"Оскар\".С най-много номинации са филмите \"Рома\", \"Зелената книга\" и \"Фаворитката\".\"Зелената книга\" на режисьора  режисьора Питър Фарели и с българското участие на Димитър Маринов, спечели и наградата за най-добър филм на американската Гилдия на продуцентите. Филмът триумфира и на церемонията на наградите \"Златен глобус\".Ето и останалите номинации по категории:Номинации за  категорията „Най-добър филм“„Черната пантера“ (Black Panther)„Черен в клана“ (BlacKkKlansman)„Бохемска рапсодия“ (Bohemian Rhapsody)„Роди се звезда“ (A Star Is Born)„Зелената книга“ (Green Book)„Рома“ (Roma)„Фаворитката“ (The Favourite)„Вице“ (Vice)Номинации за категорията „Най-добра актриса“Глен Клоуз за „Съпругата“ (The Wife)Лейди Гага за „Роди се звезда“ (A Star Is Born)Оливия Коулман за \"Фаворитката\" (The Favourite)Мелиса Маккарти за „Можете ли да ми простите“ (Can You Ever Forgive Me?)Ялица Апарисио за \"Рома\" (Roma)Номинации в категорията „Най-добър актьор“Брадли Купър за „Роди се звезда“ (A Star Is Born)Уилям Дефо за \"Вратата на вечността\" (At Eternity's Gate)Рами Малек за „Бохемска рапсодия“ (Bohemian Rhapsody)Виго Мортенсен за \"Зелената книга\" (Green Book)Крисчън Бейл за \"Вице\" (Vice)Номинации в категорията „Най-добър режисьор“Спайк Лий за „Черен в клана“ (BlacKkKlansman)Павел Павликовски за \"Студена война\" (Cold War)Йоргос Лантимос за \"Фаворитката\" (The Favourite)Алфонсо Куарон за „Рома“ (Roma)Адам Маккий за  \"Вице\" (Vice)Номинации в категорията Операторско майсторство:Лукас Жал \"Студена война\" (Cold War)Роби Райън \"Фаворитката\" (The Favourite)Калеб Дешанел \"Никога не гледай встрани\" (Never Look Away)Алфонсо Куарон „Рома“ (Roma)Матю Либатик (\"Роди се звезда\")Номинации в категорията „Най-добра актриса в поддържаща роля“Ейми Адамс за \"Вице\" (Vice)Марина де Тавира за „Рома“ (Roma)Реджина Кинг за „Ако Бийл стрийт можеше да говори“(If Beale Street Could Talk)Ема Стоун за \"Фаворитката\" (The Favourite)Рейчъл Уайс за \"Фаворитката\" (The Favourite)Номинации в категорията „Най-добър актьор в поддържаща роля“Махершала Али за \"Зелената книга\" (Green Book)Адам Драйвър за „Черен в клана“ (BlacKkKlansman)Сам Елиът за „Роди се звезда“ (A Star Is Born)Ричард Е. Грант за „Можете ли да ми простите“ (Can You Ever Forgive Me?)Сам Рокуел за „Вице“ (Vice)Номинации  в категорията „Най-добър анимационен филм“\"Феноменалните 2\" (Incredibles 2)\"Островът на кучетата\" (Isle Of Dogs)\"Мирай\" (Mirai)\"Ралф разбива интернета\" (Ralph Breaks The Internet)\"Спайдърмен: В Спайди-вселената\" (Spider-Man: Into The Spider-Verse)Номинации в категорията „Оригинална музика“„Черната пантера“ (Black Panther)„Черен в клана“ (BlacKkKlansman)„Ако Бийл стрийт можеше да говори“(If Beale Street Could Talk)\"Островът на кучетата\" (Isle Of Dogs)„Мери Попинз се завръща“ (Mary Poppins Returns)Номинации в категорията „Оригинална песен““All The Stars” - „Черната пантера“ (Black Panther)„Shallow“ – „Роди се звезда“ (A Star Is Born)\"I'll Fight\" - \"RBG\"\"When a Cowboy Trades His Spurs for Wings\" - \"The Ballad of Buster Scruggs\"\"The Place Where Lost Things Go\" - \"Мери Попинз се завръща\" (Mary Poppins Returns)Номинации в категорията „Визуални ефекти“\"Отмъстителите: Война без край\" (Avengers: Infinity War)\"Първият човек \" (First Man)\"Играч първи, приготви се\" (Ready Player One)\"Историята на Кристофър Робин и Мечо Пух\" (Christopher Robin)\"Соло: История от Междузвездни войни\" (Solo: A Star Wars Story)Номинации в категорията „Костюми“\"The Ballad of Buster Scruggs\"\"Мери Попинз се завръща\" (Mary Poppins Returns)„Черната пантера“ (Black Panther)\"Фаворитката\" (The Favourite)„Кралицата на Шотландия“ (Mary Queen of Scots)91-та церемония по връчването на наградите Оскар ще се проведе на 24 февруари в „Долби Тиатър“ в Холивуд.", "date": "2019.01.22", "title": "Оскари 2019: 'Зелената книга' с българския актьор Димитър Маринов номиниран за най-добър филм (видео)"}
{"url": "https://offnews.bg/politika/briuksel-prie-balgarskata-petitcia-sreshtu-dvojnia-standart-na-hranite-696011.html", "text": "Омбудсманът Мая Манолова защити в Брюксел петицията, която заедно с български граждани подаде срещу двойния стандарт при храните и напитките в Европейския съюз.В петицията Манолова настоя за спиране на производството и разпространението на храни от една и съща марка, но с различни съставки и качество в страните членки на ЕС чрез промяна в европейското законодателство, включително в Директивата за нелоялните търговки практики.„Огромен успех, Комисията по петиции в Европейския парламент прие за абсолютно основателна, внесената от нас петиция и я остави отворена, за да може ЕП да наблюдава този процес до окончателното приключване с обидната практика на двойните стандарти при храните”, каза Мая Манолова минути след приключване на заседанието в Комисията по петициите.Омбудсманът съобщи, че и Комисията по вътрешен пазар в ЕП, която заседаваше по същото време, е одобрила сутринта единодушно, с 19 гласа „за“ и 1 „въздържал се“, „потребителския пакет“ на Вера Юрова - еврокомисар по правосъдие, права на потребителите и равенство на половете.„Този пакет беше гласуван с огромно мнозинство и реално дава зелена светлина за неговото придвижване от комисията към ЕП“, подчерта омбудсманът и изрази надежда, че до края на мандата ЕП ще има време да приеме промените, които забранят двойните стандарти при храните.„Това ще бъде огромна победа за България, за българските граждани и българските институции. Искам специално да благодаря на българските евродепутати от всички цветове. Представители на всички политически семейства бяха в Комисията по петиции в защита на българския национален интерес. Това всъщност е интерес на още 100 млн. европейски граждани“, допълни общественият защитник. По-късно Мая Манолова и еврокомисар Юрова се срещнаха и препотвърдиха позицията, че пътят срещу двойния стандарт при храните трябва да бъде извървян докрай.", "date": "2019.01.22", "title": "Брюксел прие българската петиция срещу двойния стандарт на храните"}
{"url": "https://offnews.bg/sviat/zam-darzhavniat-sekretar-na-sasht-ues-michal-podade-ostavka-696013.html", "text": "Американският заместник държавен секретар по европейските и евроазиатските въпроси Уес Мичъл подаде оставка. Според \"Вашингтон пост\" Мичъл е подал оставка още на 4 януари и ще остане на поста до 15 февруари. 41-годишният Мичъл е посочил лични и професионални причини за оставката.  „Тъй като администрацията завършва втората си година на власт, аз чувствам, че съм свършил това, което исках да направя, заемайки тази позиция”, пише Мичъл, говорейки за разработването на европейска стратегия и подпомагането на държавния секретар Майк Помпео при встъпването му в длъжност след уволнението на Рекс Тилърсън през март миналата година.\"При това положение аз вярвам, че е дошло времето да прекарам повече време с младото си семейство, което преживя много дни без мен през последните няколко месеца\", допълва той. В интервю Мичъл обясни, че оставката му не е протест срещу външната политика на САЩ или политиката на администрацията, като дори похвали Майк Помпео. Оставката на Уес Мичъл идва в момент, в който европейските лидери поставят под въпрос ангажимента на Доналд Тръмп към историческите съюзи.", "date": "2019.01.22", "title": "Зам. държавният секретар на САЩ Уес Мичъл подаде оставка"}
{"url": "https://offnews.bg/sviat/ima-da-se-svarshi-mnogo-rabota-predi-miren-dogovor-s-iaponia-za-sporni-696014.html", "text": "Премиерът на Япония Шиндзо Абе заяви, че той и президентът на Русия Владимир Путин са потвърдили по време на днешната си среща своето желание да намерят решение на териториалния спор, датиращ от Втората световна война, предадоха Ройтерс и БТА.На съвместната пресконференция след преговорите в Москва Абе съобщи, че външните министри на двете държави ще се срещнат през февруари, за да продължат диалога относно суверенитета на един спорен архипелаг в Тихия океан, наричан от руснаците Курилски острови, а от японците - Северни територии.Пред репортери Путин каза, че има да се свърши още много работа, преди да бъде подписан мирен договор с Япония. Той подчерта, че решаването на териториалния спор трябва да стане само при широка обществена подкрепа - намек за масовото несъгласие сред руснаците да се отстъпват територии на Япония.Малко преди Путин и Абе да приключат преговорите бе съобщено, че руската полиция е задържала 11 демонстранти пред японското посолство в Москва, протестиращи против евентуалното връщане на Курилите на Япония. Сред задържаните има един депутат от Държавната дума - комунистът Алексей Корниенко.След Втората световна война СССР и Япония не подписват мирен договор, а само примирие. Оттогава те са в спор за суверенитета на архипелага, който към края на войната е превзет от съветски войски, а впоследствие японското население е прогонено оттам.\"Ние отново потвърдихме своя интерес към подписването на такъв документ\", каза руският президент по адрес на мирния договор с Япония. Преди срещата Абе направи изявление пред руски медии, в което каза, че двете страни са готови със съвместни усилия да направят настоящата година паметна във взаимоотношенията си.Вчера говорителят на Кремъл Дмитрий Песков отхвърли спекулациите, че Русия ще отстъпи два от островите. \"Никой не възнамерява да предава националните си интереси\", декларира той пред руски медии.Владимир Путин подчерта, че в хода на преговорите с Шиндзо Абе \"по традиция приоритетно внимание\" е било отделено на търговските и икономическите отношения. По думите на руския президент през периода януари-ноември м.г. двустранният стокооборот е нараснал с 12 процента и е достигнал близо 20 милиарда щатски долара. Той изрази надежда, че стокооборотът може да бъде увеличен до 30 милиарда долара годишно и отбеляза, че японските инвестиции в руската икономика възлизат на около 2,2 милиарда долара.", "date": "2019.01.22", "title": "Има да се свърши много работа преди мирен договор с Япония за спорните острови, обяви Путин"}
{"url": "https://offnews.bg/obshtestvo/stroiat-bar-i-magazini-do-plazha-na-kamping-gradina-696001.html", "text": "Багери разкопават района около плажа на къмпинг \"Градина\", съобщи Спас Узунов от Българската фондация \"Биоразнообразие\" пред БНР-Бургас. Той обясни, че са получили сигнал от граждани за строителни дейности. Заварихме строителна площадка, но без указателни табели какво се изгражда, уточни Узунов.„Разкопаване до плажа. Може да се каже, че и върху плажа, защото това е част от бреговата ивица, на която се разполагат каравани и къмпинг – оборудване. Прави се изкоп, вчера беше с дълбочина около 2 – 3 метра. Явно ще се наливат основи, масивна сграда ще бъде. Това, което се вижда на снимките, е отводняване, защото е много близо до морето, водата се просмуква в изкопа и той постоянно се пълни с вода, така че има 3 – 4 помпи там, които постоянно работят, изпомпват вода към морето“, заяви той.От бургаската екоинспекция обясняват, че строителните дейности са законни - имотът е частен, на площ около 5,5 декара, проведени са екологични процедури. На мястото ще се изграждат бар, ресторант, магазини и паркинг. „Попада в защитена зона „Бакърлъка“ за опазване на дивите птици и граничи със защитена зона „Плаж Градина – Златна рибка“ за опазване на природните местообитания. Този имот е включен в Общия устройствен план на община Созопол с предвиждания за курорт и допълващи дейности. В РИОСВ го подложихме на най-дългата процедура, която е възможна - по Оценка за съвместимост с предмета и целите на опазване на Натура-зоните чрез доклад, със заключение, че при спазване на определени мерки и условия, въздействие няма да има…“, коментира Детелина Иванова от екоинспекцията.По думите ѝ в този парцел няма дюни, имотът е земеделски, със сменено предназначение – за къмпинг.", "date": "2019.01.22", "title": "Строят бар и магазини до плажа на къмпинг \"Градина\""}
{"url": "https://offnews.bg/futbol/novoto-popalnenie-na-barsa-se-zakani-na-real-madrid-696000.html", "text": "Новото попълнение на Барселона Кевин-Принс Боатенг бързо спечели феновете на каталунците, след като изрази желание да накаже кръвния враг Реал Мадрид в следващото Ел Класико.Каталунците ще платят веднага 2 милиона евро, а в договора е включена клауза, която позволява на клуба да откупи футболиста след края на сезона за 8 милиона евро.\"Аз съм почти на 32 години, но ролята на деветка е перфектна за мен. Много е важно всеки футболист да разполага с футболист като мен, защото разполагам с различни качества.Невероятно чувство е да си тук. Вчера бях тъжен, защото бях щастлив в Сасуоло, но това беше чудесна възможност, която нямаше как да откажа.Исках да дойда в Барса и като разбрах за техния интерес веднага го обсъдих с агента си. Това е голяма чест, сбъдната мечта. Много съм щастлив.Аз съм играч на Барса, където е най-добрият футболист в света в моите очи - Лео Меси. Той го показа през последните 10 години. Надявам се да вкарам срещу Реал Мадрид в следващото Ел Класико\", каза Боатенг.Футболистът вероятно ще дебютира при гостуването на Жирона на 27 януари.", "date": "2019.01.22", "title": "Новото попълнение на Барса се закани на Реал Мадрид"}
{"url": "https://offnews.bg/obshtestvo/libia-zhelae-da-vazstanovi-ikonomicheskite-vrazki-s-balgaria-695987.html", "text": "Либия поиска възобновяване на икономическите връзки с България, обяви Външно министерство.Вицепремиерът и министър на външните работи Екатерина Захариева разговаря в Брюксел с министъра на външните работи на Либия Мохамед Тахер Сиала, с когото обсъди подготовката на предстоящата визита на премиера на Либия Файез Сарадж в България, предаде пресцентърът на ведомството.Преди седмица българският министър-председател Бойко Борисов е провел телефонен разговор с премиера Сарадж и го поканил на посещение в България, която е било прието. Покани за визити са отправени и към министрите на външните и на вътрешните работи.“Спомняме си с добро работата на много български компании в нашата страна. Трябва да възстановим връзките си на предишното ниво - заяви министър Сиала на срещата си с вицепремиера Захариева. - Всички стадиони в Либия са строени от български компании и са все още в отлично състояние. Вашите работници са много трудолюбиви.”“Трябва да засилим двустранните връзки, особено в областта на икономиката. Нашите инженери и лекари играха важна роля в обществения и икономически живот на Либия”, каза министър Захариева.Либийският първи дипломат е благодарил още веднъж за бързата и своевременна реакция на българските власти по казуса с кораба “Бдин/Бадр”. Министър Захариева изтъкнала, че въпросът е частноправен, но българското правителството се ангажира с него, за да не се отрази на двустранните отношения. Готови сме да решим въпроса по начин, взаимно устройващ и двете страни, е посочила Захариева.Министър Сиала е заявил изрично, че няма заповед за задържане на български кораби в либийски териториални води и че всички морски съдове под български флаг са добре дошли в техните пристанища.Двамата министри са се договорили посещението на либийския премиер у нас да бъде съпътствано от бизнесфорум, на който да бъде обсъдено възобновяването на българския износ. Министър Сиала проявил специален интерес към доставки на агнешко месо и българско кисело мляко. “Преди години у нас кацаха два самолета дневно с месо от България”, заявил той.", "date": "2019.01.22", "title": "Либия желае да възстанови икономическите връзки с България"}
{"url": "https://offnews.bg/sviat/podpisan-dogovorat-mezhdu-germania-i-frantcia-ot-aahen-dava-pole-za-s-695989.html", "text": "Франция и Германия подписаха днес нов договор за приятелство.Това стана в западния германски град Аахен навръх 56-ата годишнина от сключването на Елисейския договор.Подписаният днес нов договор за френско-германско сътрудничество е стъпка към създаването на европейска армия, заяви германският канцлер Ангела Меркел, цитирана от БТА.Двете страни \"дават принос за създаването на европейска армия\" с този текст, каза Меркел. По думите ѝ той ще допринесе и за изграждането \"обща военна култура и обща оръжейна промишленост\".Канцлерът каза, че документът е необходим заради \"нарастващия популизъм и национализъм\".\"Седемдесет и четири години след Втората световна война - време, колкото един човешки живот - неща, които смятахме за очевидни сами по себе си, отново са поставяни под въпрос\", заяви Меркел.\"Ето защо е необходимо наново да определим насоката на нашето сътрудничество\", добави германският канцлер.МАкрон коментира, че \"нашето приятелство между Франция и Германия, нашият общ проект и нашата амбиция за Европа са това, което наистина ни защитава, и това, което ни позволява наистина да възстановим контрола върху живота си и да изградим съдбата си.\"", "date": "2019.01.22", "title": "Подписан: Договорът между Германия и Франция от Аахен дава поле за създаване на европейска армия"}
{"url": "https://offnews.bg/kultura/p-i-f-%c2%a0akustichno-v-peroto-malak-kontcert-za-golemi-vliubeni-i-teh-695990.html", "text": "Сърцат, музикален и изпълнен с откровения – такъв ще бъде Свети Валентин за феновете на P.I.F. в Литературен клуб „Перото“.Специално за празника на влюбените групата избра арт-пространството в НДК за акустичен лайв, до който достъп ще имат и най-малките. „Децата са добре дошли на 14 февруари, още повече, че „Перото“ разполага и със занимателен кът, в случай, че се уморят да танцуват, или им стане скучно да изследват сцената, инструментите и нас.“, споделя с усмивка фронтменът на P.I.F. Димо Стоянов.Бутиковият лайв за Свети Валентин идва в отговор на множеството запитвания за ранен концерт на P.I.F - началото е в 20 часа. Бандата ще сподели с публиката си едно различно музикално преживяване извън голямата клубна сцена: камерно, но с много чиста и силна емоция. Отваряйки събитието за деца, P.I.F. искат да превърнат малкия си акустичен концерт в семейно забавление.Заедно с Иван Велков (китара), Христо Михалков (бас) и Мартин Профиров (барабани) са избрали формата story telling (разказване на истории) за концерта на 14 февруари.Между всяка песен ще звучи разказ за създаването й, любопитни моменти от пътя на групата или лични истории. В сетлиста за влюбени на P.I.F. ще влязат обичани песни като „Невидимо дете“, „Цялото небе“, „Обещавам“, „Огън“, „Оставам тук“ и др.Билети за „P.I.F акустично: малък концерт за големи влюбени и техните деца“ се продават в Билетен център НДК, както и на място в деня на събитието на цена от 15 лв. Входът за деца е свободен.", "date": "2019.01.22", "title": "P.I.F. акустично в 'Перото': малък концерт за големи влюбени и техните деца"}
{"url": "https://offnews.bg/obshtestvo/gripna-epidemia-obiaviavat-v-sliven-i-haskovo-695993.html", "text": "От днес грипна епидемия е обявена в област Сливен, съобщиха от здравното министерство. На началника на РУО - Сливен е направено предложение за преустановяване на учебните занятия в училищата на територията на областта за периода от 23.01.2019 г. до 27.01.2019 г.От утре, 23 януари, РЗИ – Хасково обявява грипна епидемия на територията на област Хасково.Издадено е предписание за прекратяване на учебните занятия в училищата в областта за периода от 23.01.2019 г. до 28.01.2019 г. включително.До второ нареждане се преустановяват детските и женските консултации, свижданията в лечебните заведения за болнична помощ, плановите операции и провеждането на профилактични имунизации.Днес грипна епидемия беше обявена и в областите Варна, Пловдив и София-област. Учебните занятия са прекратени в 1070 детски градини и училища в страната, т.е. над 1/4 от общия им брой.", "date": "2019.01.22", "title": "Грипна епидемия обявяват в Сливен и Хасково"}
{"url": "https://offnews.bg/obshtestvo/prakticheski-forum-za-startirane-i-rastezh-na-nov-biznes-shte-se-prove-695994.html", "text": "Практически форум за стартиране и растеж на нов бизнес ще се проведе през февруари. Той ще даде отговор на въпроса как да управляваме бизнес процесите и е насочен към фрийлансъри, стартиращи компании и специалисти, които планират да започнат собствен бизнесПредприемачеството и стартиращите бизнеси с бодра крачка, свежи идеи и голямо въображение стъпват смело по пътеката на съвременната икономика. Устремени в развитието, фокусирани в творческия процес, много често обаче се изправят пред трудностите на управлението на бизнеса като процес. Растейки, всеки бизнес стига до необходимостта от оптимизации, внедряване на нови технологии и подобрения. Те от своя страна много често водят до страхове и провали. Така се поражда необходимостта от усвояване на знания и умения за управление на промените и планиране на растежа, защото по-лесно преодоляваш препятствията, когато си гъвкав и млад. e практически форум, базиран на дългогодишен опит в решаването на конкретни бизнес казуси и управлението на процесите на бизнес развитие в редица компании. Събитието ще се проведе на 9 февруари от 9.00 до 17.00 часа, а .В шест основни панела ще бъдат дискутирани ключови теми, които са част от ефективното управление на малкия и стартиращ бизнес:• Нагласата да работиш за себе си – как да намерим мотивацията да станем предприемачи и какви цели преследваме с това решение.• Преди да основем фирмата – определяне на мисията и визията. • Личните финанси и фирмените нужди - приоритизиране на личните финанси и слагането им в ред като първа стъпка към ефективното управление на фирмата.• Процесът на създаване на фирмата – основаването и техническите бюрократични задължителни параметри, на които трябва да обърнем внимание.• Партньорите до нас – счетоводство и разликите в услугата. Нуждата от коректен партньор, който да ни помага в развитието и управлението на финансите.• Оптимизиране и управление на процесите и ползване на нови технологии - стъпки към успеха.Един от основните фокуси на предстоящото събитие ще бъдат най-често срещаните грешки при стартиране на собствен бизнес и как да бъдат преодолени те. Според Павел Хрисков - IT специалист с международен опит, финансов и бизнес консултант, един от основните проблеми, пред които стартиращите предприемачи се изправят, е липсата на яснота относно бъдещото им начинание. „От моите наблюдения мога да изведа като основен и то много голям проблем пред стартиращите компании липсата на ясна цел да започнат бизнес. Става въпрос за цел, различна от това да изкарват пари. Когато нямаме яснота за целта си, не можем да определим и кога сме я постигнали, дали и кога е дошъл моментът да спрем, защото виждаме, че това не са нашите визия и мисия“ – пояснява той. Димка Кънчева, счетоводител с 10-годишен опит, допълва, че заедно с липсата на яснота за бъдещото развитие на бизнеса, определяща е и яснотата относно необходимия бюджет за осъществяване на идеите, а Стоян Шейретов – че сериозна грешка е липсата на подробен бизнес план, в който да са предвидени всички парични потоци.Тримата са основните лектори на практическия форум „Пътят на предприемача“.На предстоящия форум ще бъдат разглеждани и реални бизнес казуси. До 5 февруари всеки желаещ може да изпраща своите въпроси и казуси, свързани със стартирането на собствен бизнес, на имейл ask@consendo.bg. Планира се част от програмата на събитието да бъде практическо обсъждане на реални казуси и въпроси в работни групи, всяка от които водена от професионалист в съответната сфера на база събраните казуси и въпросиПрактическият форум “Пътят на предприемача” има за цел да подкрепи предприемачите и стартиращите бизнеси в процеса на тяхното създаване, растеж и усвояване на нови знания по пътя на успеха. Организатор на събитието е Consendo Bulgaria – компания, която предоставя консултантски бизнес услуги и оказва съдействие на публични и частни предприятия и физически лица. Част от екипа на Consendo са експерти с повече от 10 години опит в счетоводството, IT услугите и финансовото консултиране.Партньори на “Пътят на предприемача” са ресторант Ам-Гъл, Different Trade, SOHO – Sofia Holistic Coworking Company, Inteleksys, Hriskov Group и MMS Group.Медийни партньори на събитието са DartsNews, iNews, b2bmedia, OFFNews, Указател за професионалисти, Блогът на Нефтелимов, Фондация \"Вътрешен компас: Следвай своя път\", HR-bg и Business Club. Цялостното комуникационно обслужване е поверено на Агенция за интегрирани маркетингови комуникации 3CON.", "date": "2019.01.22", "title": "Практически форум за стартиране и растеж на нов бизнес ще се проведе през февруари"}
{"url": "https://offnews.bg/ikonomika/kak-studentite-mogat-da-rabotiat-v-germania-prez-liatoto-695997.html", "text": "Започна приемът на документи за лятна ваканционна заетост на български студенти в Германия, съобщават от Агенцията по заетостта. Ваканционната заетост за лятото на 2019 г. ще е по договореност с Федералната агенция по труда – Кьолн. Желаещите могат да подават заявления по образец до 15 февруари 2019 г. в бюрото по труда, на чиято територия се намира висшето учебно заведение (в т.ч. клон/филиал), в което се обучават.Изискванията към кандидатите са да бъдат български граждани на възраст между 18 и 35 години, да са студенти в български висши учебни заведения в редовна форма на обучение и да не са последен курс на семестриално обучение. Младежите трябва задължително да имат добри познания по немски език и да са готови най-малко два месеца да работят в Германия.Предложенията за работа са в сферата на селското стопанство, хотелиерството и ресторантьорството (сервитьори, камериерки, бармани, помощен персонал в кухня, общи работници), фирми за почистване на помещения и индустриални обекти, вериги за бързо хранене, както и германските пощи.В заявлението си кандидатите трябва да декларират, че са изучавали немски език най-малко 3 години. Езиков изпит няма да бъде полаган. Трябва да посочат още, че са свободни от други ангажименти по време на официално обявената за всяко училище лятна ваканция (задължително се упоменават точните ѝ начална и крайна дата), както и че притежават необходимите средства да финансират заминаването си за Германия. Кандидатите следва да предоставят и попълнено уверение за студент по образец, заверено от висшето училище, в което се обучават.Документите на поименно избраните за ваканционна заетост студенти ще бъдат подадени от германските работодатели директно в Централата за чуждестранно и специализирано посредничество – гр. Бон.Информация относно пълните условия и документи за кандидатстване желаещите могат да получат в Информационния център на Агенцията по заетостта на тел. 02/980 87 19, на електронен адрес , както и в бюрата по труда по местонахождение на висшето училище.", "date": "2019.01.22", "title": "Как студентите могат да работят в Германия през лятото"}
{"url": "https://offnews.bg/obshtestvo/kakvo-oznachava-markirovkata-varhu-zlatnite-bizhuta-695991.html", "text": "Вглеждайки се в някое златно бижу ще забележите, че има отпечатани няколко знака. Всеки един от тях означава нещо различно и ако не сте подробно запознати с тяхното значение, може лесно да се объркате. В България е задължително всички бижута от благородни метали да са с маркировка. Тази маркировка е гаранция за чистотата на бижуто и представлява или роза или житен клас в зависимост от метала. Поставя се над печата, който изобразява номера на пробата. Ако примерно, имаме златно колие 20 карата, то трябва да притежава символа роза и под нея цифрите 833, обозначаващи пробата.Маркировките се поставят само и единствено в , след проверка на качеството на златното или сребърното изделие. Ако едно бижу от благороден метал не е маркирано, трябва да се усъмните в неговото качество. По-долу можете да разгледате основните кодове за различните карати злато, както и за среброто и платината.Каратите на златото показват каква част от бижуто е от чисто злато. Максималните карати са 24 и са проба 999, но това е изключително рядко срещано. Най-често  използват за направата на бижутата 14 или 18 карата. Вместо карат, върху бижуто от благороден метал, може да е изписан само номерът на пробата, като той показва каква точно е използваната сплав и се означава с трицифрено число. Няма как, да има злато 14 карата със проба 750 примерно. Винаги каратите и пробата трябва да показват едно и също нещо, тоест 14 карата са 585 проба (58.5% злато) и съдържат 41.50% примеси.Ако искате да проверите колко карата са определени , търсете маркировката близо до закопчалките или на място, което не е директно видимо. Имайте предвид, че само по маркировката не може да се определи какъв цвят е златото от което е изработено бижуто, а само сплавта му.Какво е това златна сплав?По-ниските карати означават по-висок процент примеси. Въпреки че, всичко което не е чисто злато е практически сплав от злато и други различни метали, изделията под 10 карата вече не може да се продават за злато. Те имат прекалено малко количество злато и заради това на тях не трябва да има печат за злато, дори и да има маркировка за карат. На тези сплави трябва да им се дават имена различни от „злато“. Примерно, през 2012 г. Tiffany & Co. създават Рубедо (Rubedo metal), който представлява 31% злато, което се равнява на 7,5 К. На него има печат за метал, но не и за злато.Какво означава позлатено бижу?Позлатените бижута имат основа от някакъв метал, различен от златото. При тях, горният слой е златен, като технологията му нанасяне е специална. Едно изделие, независимо, дали е златно бижу или златен сувенир, може да бъде класифицирано, като позлатено, само ако притежава златно покритие, което тежи поне 2,5% от цялото му тегло.Златно кантиранеПри златното кантиране, основата на изделието е отново изработена от мед, цинк или друг метал, а златото представлява само тънка обвивка, която се измерва в микро инчове. Едно изделие може да се нарече златно кантирано, само ако златната му обвивка е дебела поне 20 микро инча.Стандартите за златото в миналото и днесОще в миналото, хората са търсели начин как да определят кое злато е чисто и кое е с примеси. Предвид високата цена на метала, са се появявали много начини за фалшифициране и измами и съответно нуждата от стандарт е станала належаща. Първоначално, занаятчийските гилдии били тези, които проверявали златните изделия, дали са наистина изработени от злато. Представител на гилдията и представител на краля обикаляли майсторите златари и слагали печат „знака на майстора“. Това била практиката в Средновековна Европа, когато от злато са се изработвали не само бижута ами и посуда.Малко по-късно, през XIV век, и във Франция и в Англия се въвели стандарти за благородните метали, включително и за златото. В Англия печатът, който се поставял, бил изображение на глава на леопард.Днес, в различните краища на света, практиките, какви маркировки да има върху едно златно изделие, се различават, но всички те, без изключение, поставят стандарт за качество. В някои страни, примерно, е прието да се слага не само печат, че изделието е златно, ами и кой орган точно го е сертифицирал. В България, той е един единствен, но в Англия във всеки по-голям град има отделен. При тях е практика да слагат дори датата на сертифициране.Друг много популярен печат е този, който  слага, за да обозначи, че даденото бижу е изработено от тях. Този печат може да е логото, бранда или инициалите на майстор-златаря и служи, както за доказване на качеството, така и за реклама.", "date": "2019.01.22", "title": "Какво означава маркировката върху златните бижута?"}
{"url": "https://offnews.bg/politika/vmro-mobilizira-intelektualtci-i-profesori-v-podkrepa-na-dzhambazki-za-695986.html", "text": "Интелектуалци, професори, академици и родолюбиви организации издигнаха кандидатурата на Ангел Джамбазки за евродепутат, съобщават от ВМРО.От партията уточняват, че днес в зала „Овална\" на БЧК се е състояла кръгла маса, на която се \"положили основите на гражданско обединение за патриотичен гарант\", чийто символ щял да е именно евродепутатът Джамбазки.Те единодушно се обединиха около личността и действията на Джамбазки и издигнаха кандидатурата му за предстоящите евроизбори, съобщава още пресслужбата на воеводите.На събитието присъствали интелектуалци, общественици, доценти, професори, неправителствени организации. Изреждат се  и част от тях: Андрей Слабаков, проф. Христо Смоленов, доц. Йордан Панов – човек на годината за 2017, проф. Руслан Костов, доц. д-р Александър Гребенаров, проф. Симеон Ананиев, проф. Ганчо Ганчев, ген. Радослав Пешлеевски, Явор Цаков, Сдружение „Клъстър за зелен транспорт\", „Национален консервативен форум\", „Балкански център за устойчивост и екоинженеринг\" и други.Андрей Слабаков сподели, че с Джамбазки мислят в една посока.Акад. Георги Марков също изпрати своите поздравления и подкрепа за Джамбазки.На кръглата маса Джамбазки заяви, че сред основните цели са нулева миграция, затваряне на външните граници на ЕС, политика към новите мюсюлмански общности.Заместник-председателят на ВМРО подчерта още, че причината за Брекзит е опитът на Брюксел да определя начина на живот на хората във Великобритания.По време на събитието беше прочетена декларация от името на всички родолюбиви организации в подкрепа на кандидатурата за евродепутат на Ангел Джамбазки. В позицията се казва, че трябва да се отстоява българския интерес в Европа и България да поведе Балканите към една нова Европа. Човекът, който може да го направи е Ангел Джамбазки.Ето и пълния текст на декларацията:", "date": "2019.01.22", "title": "ВМРО мобилизира интелектуалци и професори в подкрепа на Джамбазки за евродепутат"}
{"url": "https://offnews.bg/kuhnia/7-fakta-za-humusa-695975.html", "text": "През последните години хумусът се превърна в основен продукт в домовете по света. В Близкия изток и Средиземноморието, хумусът е традиционна храна, направена предимно от няколко съставки, които включват нахут, зехтин, лимони, чесън, сол и паста от сусам. Въпреки че е любима храна на много хора, все още има някои факти, които са неизвестни за нас.  1. Хумусът идва от ЕгипетЗа първи път, рецептата за хумус, е била приготвена в Египет през 13-ти век. Тогава вкусната разядка се е приготвяла без чесън и лимони.  2. Хумусът е различен в зависимост от регионаМного страни и региони приемат хумуса като свой, но всеки от тях има различен метод, по който правят ястието. Например турски хумус се прави с масло, а в Йордания тахана се заменя с кисело мляко. Различните региони също го сервират с различна температура на ястието - някои страни обикновено ядат хумус топъл, докато други го сервират студено.3. Създаден е филм за хумусаПрез 2012 г. един австралийски режисьор създава филма „Правете хумус не война“ с цел любовта към хумуса да бъде решението на мира в Близкия изток.  4. Хумус има рекорд на ГинесСветовният рекорд за най-голямата чиния с хумус е определен през май 2010 г., когато 300 готвачи в района на Бейрут създадоха 23 040 килограма хумус!5. Хумус надхвърля тютюнаПрез 2013 г. америсканки вестник съобщи, че любовта на Америка към хумус е толкова разпространена, че тютюнопроизводителите започват да сменят културите - от отглеждане на тютюн към отглеждане на нахут. 6. Хумусът е много полезен за васМоже би не знаете, но хумусът е снабден с много полезни свойства. Не е чудно, че ястието се яде за закуска в много страни от Близкия изток, тъй като помага да се балансира кръвната захар. Други ползи от хумуса включват намаляване на възпалението, борба с болести, подпомагане на храносмилането, поддържане на здравето на костите, защита на сърцето и повишаване на енергията.7. Хумусът е афродизиакТози факт вероятно е много непознат за повечето хора - никой не мисли, че хумусът притежава свойства на афродизиак. Някои готвачи се отнасят към бобовите растения като към \"Кралицата на афродизиаците\" и поради високото съдържание на желязо, магнезий, цинк и калий в нахута, то е много подходящ за консумация от мъже.", "date": "2019.01.22", "title": "7 факта за хумуса"}
{"url": "https://offnews.bg/zvezdi/kris-braun-arestuvan-za-iznasilvane-695988.html", "text": "Крис Браун е задържан, след като жена се оплакала, че била е изнасилена, предаде Асошиейтед прес, позовавайки се на френската полиция. 24-годишна жена твърди, че певецът я е изнасилил в апартамент в хотел на 15 януари. Пред полицията тя е казала, че двамата са се срещнали в нощен клуб в центъра на Париж, след което са отишли в хотела, където Браун бил отседнал.Френската полиция провежда разследване на твърденията на жената. Задържани са още двама мъже - бодигард на Браун и негов приятел.Крис Браун не за първи път има проблеми със закона.През 2009 година той беше осъден на 5 години пробация и 180 дни обществено-полезен труд заради побой над бившата си приятелка Риана. През 2016 г. изпълнителят беше арестуван, след като жена заяви пред полицията, че той я е заплашил с пистолет.Според френското законодателство, ако Браун бъде осъден за изнасилване, го очаква лишаване от свобода за 15 години.", "date": "2019.01.22", "title": "Крис Браун арестуван за изнасилване"}
{"url": "https://offnews.bg/temida/elena-joncheva-e-obvinena-v-prane-na-pari-695995.html", "text": "Депутатът от БСП Елена Йончева е обвинена за пране на пари, съобщи говорителят на главния прокурор Румяна Арнаудова, цитирана от БНТ.През ноември главният прокурор Сотир Цацаров поиска имунитета на общо шестима народни представители, сред които бяха Елена Йончева и Веселин Марешки.Елена Йончева е разследвана за пране на пари в особено големи размери заради извършени финансови операции с парични средства, присвоени от фалиралата банка КТБ.\"Тези клевети отдавна се лансират от депутатите от ГЕРБ и аз няколко пъти призовах съответните органи да направят проверка. Призовах както от трибуната на Народното събрание, така и през медиите. Запозната съм с методите на репресии на ГЕРБ\", коментира Йончева през ноември 2018 г., след като бе поискан депутатският ѝ имунитет.", "date": "2019.01.22", "title": "Елена Йончева е обвинена в пране на пари"}
{"url": "https://offnews.bg/obshtestvo/otkradnaha-nad-900-kg-hranitelni-produkti-ot-sklad-na-bchk-v-lom-696010.html", "text": "Над 900 килограма хранителни продукти - захар, ориз, грах, спагети и консерви, са откраднати от склад на БЧК в Лом, съобщиха от офиса на организацията в Монтана. Храните са били складирани в помещение в близост до болницата в Лом - някогашен клуб на ОФ.Крадците разбили вратата и изнесли продуктите. Предполага се, че обирът е бил планиран.Хранителните продукти са били предназначени за раздаване на 1140 души в Лом, включени в списъците на БЧК като нуждаещи се от подпомагане.От офиса на БЧК посочиха, че хранителните продукти са били застраховани и щетата ще бъде възстановена, като бедните ще получат обещаните им пакети с храни. Хранителните продукти са предоставени от ЕС.", "date": "2019.01.22", "title": "Откраднаха над 900 кг хранителни продукти от склад на БЧК в Лом"}
{"url": "https://offnews.bg/zimni/skasani-krastni-vrazki-e-diagnozata-na-padnalia-sled-skok-ot-142-5-m-d-695977.html", "text": "Скъсани предни кръстни връзки на коляното установиха лекарите след невероятно тежкото падане на Давид Зийгел на отборното състезание по ски-скок на шанцата в Закопане в събота. Операцията е планирана е следващите няколко дни. Младата германска надежда няма да се състезава повече до края на сезона, съобщиха от германската федерация.Зийгел, който е един от най-красивите състезатели в този спорт и има огромен момичешки фен-клуб усука грозно коляното си след изключителен скок над размера на шанцата. Той прелетя 142,5 метра, което е повече от рекорда на шанцата преди началото на състезанието. Малко преди Зийгел обаче Щефан Крафт счупи дотогавашния рекорд, прелитайки 143 м. Той също се приземи тежко, но успя да се задържи на ските.Зийгел попадна изненадващо в отбора на Германия, от който отпаднаха далеч по-титулуваните от него Рихард Фрайтаг, носителят на световната купа Зеверин Фройнд и олимпийския шампион Андреас Велингер. Въпреки младостта си Зийгел направи едни от най-силните скокове в състезанието и щеше да стане най-добре представилият се германец, ако се беше задържал на ските при втория си скок. Заради падането си обаче, той получи оценки от 9,5 и 10.Германия поведе в състезанието още от първия скок, но падането на Зийгел даде шанс на Австрия, която остана на второ място само на една десета от точката.Състезанието ще се запомни с изключително високия стандарт. Журито избра много висока стартова позиция и 7 отбора преминаха сбора от 1000 точки. В повечето състезания най-много един или два отбора минават тази граница. Оказа се обаче, че изборът, който доведе до толкова зрелищни скокове, е бил за сметка на безопасността на състезателите.", "date": "2019.01.22", "title": "Скъсани кръстни връзки е диагнозата на падналия след скок от 142.5 м Давид Зийгел (видео)"}
{"url": "https://offnews.bg/112/15-godishno-momche-se-udavi-v-iazovir-v-plovdivsko-696012.html", "text": " 15-годишно момче се е удавило в язовир в района на селата Марково и Първенец, съобщиха от ОДМВР-Пловдив, цитирани от \"Фокус\".Сигнал за инцидента е подаден малко преди 17.00 часа.Младежът отишъл с двама свои приятели в района на язовира. Загиналото момче е тръгнало по заледените води, но ледът се пропукал и то потънало. В момента тече акция по издирване на тялото му. На мястото на инцидента има полицейски екип и водолази.", "date": "2019.01.22", "title": "15-годишно момче се удави в язовир в Пловдивско"}
{"url": "https://offnews.bg/nashite-avtori/zvezdite-im-go-govoriat-695978.html", "text": "Част от Системата съм и не мога много да говоря. Не мога да напиша всичко, което знам, което съм чул и видял. Не че някаква лоялност специална към колегите си изпитвам, не фигурира като изискване в трудовите ми характеристики. От свян и срам просто не мога да съобщя всичко в прав текст. Налага се по-иносказателно да подходя. А като родител на две деца съм се сблъсквал със суеверието на техни учители не един път. Според една такава набедена да бъде учителка женица всички достижения на човека в науката не са плод на човешкия разум, а са ни донесени тайно от малките зелени човечета от планетата Невъзможен Тъпанар от съзвездието Бетелгейзе.Знам, че звучи като виц, но си е чистата истина това, което ще ви разкажа. Случи се на мой близък човек, не на мен. В едно селско училище преди около 17 години за първи път са докарали компютри и ще обзавеждат цял кабинет с тях. Разтоварват ги, внасят ги и ги заключват в една от стаите. На излизане от училището моята близка поглежда в тази стая – леличките завиват компютрите с одеяла. Защо ги завивате, пита тя. Заповед на директора. Да не хващат вируси.А други едни даскали бяха почнали да си развъждат една гъба във вода. Против лоши енергии. Пихтията растеше от ден на ден и даже мисля, че пиеха от тая гнусна кафява течност около гъбата, за да се лекуват от уроки и подобни заклинания. Звездите им го говорят. Има много учители, които са в пряк контакт с Кораба-майка. Най-напред при постъпване на работа трябва да си показват ръцете, дали има вързан червен конец на тях. Видите ли такива, бягайте надалече. И не оставяйте децата си да ги обучават подобни типове.При суеверие от такъв мащаб онзи човек тръгнал да се възмущава от обучението в „критично мислене“. Става дума не за гимназия, а за начално училище. Срещу себе си имаме едни ококорени очички. На тях трябва по детски да им се разкаже за небесните тела. Едва ли точно на тая възраст имат нужда да знаят кой е Стенли Кубрик. Ние всички знаем кой беше последният му филм и кога точно той си замина от този свят. Можем да гадаем, колкото си желаем извън двора на училището. То е институция свещена и вътре в него няма място за цялата плява, в която всички ние плуваме. Най-трудно е да газиш в калта и да не се изцапаш. Децата имат възрастови особености и всеки педагог би трябвало да знае кога какво може да се каже и бива да се казва. Ако в трети клас още вярваш в Дядо Коледа, какво пречи да вярваш и на всичко от учебника? Човек сам достига до съмненията. Ако е търсещ и озадачен. А ако е самодоволен и целеустремен бизнесмен, тези въпроси хич изобщо няма да го вълнуват, ще живее в по-различни измерения, по-материални, ясни и очертаеми.Какво ще разберат децата след целия този скандал? Възрастните се карат, защото и те самите не са убедени във версията на телевизора. Има хора, за които телевизорът е божество. Казва ти го – така е. Има и други, които винаги проследяват източника на информацията, проверяват я през втори източник, изпитват я емпирично и когато се убеждават със сетивата си в нейната истинност, заявяват – да, така е. На човека са му нужни здрави устои. По-здрави от научните няма. Училището е място за наука. Не за версии, догадки и постановки. Преди да почне да рисува кубични бикове и кози, Пикасо се е учил да рисува физическата действителност, каквато я виждат човешките ни очи. Преди да почнат да мислят кое е истина и кое е възможна измама, децата трябва да мислят за явленията около нас – че земята не е плоска и не може да бъде, защо не може да бъде, какви са формулите, по които се изчисляват движенията на телата, какво е гравитация, какво е електричество. От тези първи знания сме успели да достигнем до високите технологии. До компютрите, които хващат грипни вируси. Не са ни донесени от оная далечна планета. Сътворил ги е Човекът. Мислещият Човек.Мислещият Човек, който днес трябва да се сражава на няколко фронта – и с невежото човече, и с лъжливото човече.", "date": "2019.01.22", "title": "Звездите им го говорят"}
{"url": "https://offnews.bg/futbol/ronaldo-izravni-antirekord-na-mesi-695982.html", "text": "Суперзвездата на Ювентус Кристиано Роналдо изравни постижение на легендата на Барселона Лионел Меси, но този път става дума за антирекорд.И двамата вече имат равен брой изпуснати дузпи. Португалецът не успя да вкара от \"бялата точка\" срещу Киево вчера и това бе неговият 25-и пропуснат наказателен удар в кариерата до момента.Голямата звезда на каталунците също има в сметката си такъв брой невкарани дузпи.Все пак пропускът на Роналдо не се оказа фатален, тъй като отборът на торинци спечели с категоричното 3:0 срещу \"летящите магаренца\" и по този начин задържа преднината си на върха в класирането.", "date": "2019.01.22", "title": "Роналдо изравни антирекорд на Меси"}
{"url": "https://offnews.bg/politika/biser-petkov-informatciata-za-zloupotrebi-s-telk-shte-dejstva-distcip-695980.html", "text": "Според министъра на труда и социалната политика Бисер Петков изнесената вчера информация от МВР и прокуратурата за злоупотреби с ТЕЛК решения ще действа дисциплиниращо и превантивно на всеки, който се опитва по този начин да изкарва пари.\"Ставаше дума за суми, които се плащат на посредници, за да се осигури ТЕЛК-решение, което е ключ към много права\", каза Бисер Петков, цитиран от БТА. По негови думи медицинската експертиза, която се осъществява от ТЕЛК, се нуждае от подобрение.Министърът отбеляза, че МВР и прокуратурата си вършат работата, за да разкриват злоупотреби, като вчера е било обявено нещо, което се е знаело до момента като публична тайна - че има схеми за купуване на ТЕЛК от хора, които на практика са здрави.Бисер Петков припомни, че МТСП още през есента на 2017 година внесе в НС концепция за експертиза на работоспособността, която предвиждаше НОИ да оценява работоспособността на хората с увреждания, но тя не получи политическа подкрепа, както и подкрепата на организациите на хората с увреждания, заради опасенията, че ще бъдат отнети инвалидни пенсии.Петков припомни, че бяха направени промени в наредбата за медицинската експертиза и в правилника на ТЕЛК съставите, а като изтекат 6 месеца от влизането им в сила ще бъде направен анализ как действат и дали е достатъчна стъпката. Министърът смята, че дебатът трябва да продължи с участието на Министерството на здравеопазването, НОИ, всички заинтересовани групи хора с увреждания. Бисер Петков припомни още, че майките от \"Системата ни убива\" също искат реформа в медицинската експертиза.Ние стоим зад експертизата на работоспособността, предложена през 2017 година, ако има политическа подкрепа, този въпрос отново може да бъде сложен на масата, каза още Бисер Петков.", "date": "2019.01.22", "title": "Бисер Петков: Информацията за злоупотреби с ТЕЛК ще действа дисциплиниращо"}
{"url": "https://offnews.bg/kultura/pavel-pavlikovski-predstavia-lichno-v-sofia-studena-vojna-specheli-695981.html", "text": "Носителят на ОСКАР Павел Павликовски ще бъде специален гост на 23-тия София Филм Фест с най-добрия европейски филм на 2018 „Студена война“.След като спечели приза за режисура в Кан 2018 (успех с огромна значимост за полското кино!) и обра най-важните отличия на Европейските филмови награди, заснетата в черно-бяло драма на полския режисьор получи цели три номинации за „Оскар” - за най-добър режисьор, най-добър чуждоезичен филм и оператор!Американската киноакадемия познава творчеството на Павликовски - през 2015 година именно неговият „Ида“ спечели „Оскар“ за най-добър чуждоезичен филм.Павликовски идва за втори път на София Филм Фест, след като представи лично пред българската публика „Моето лято на любовта“ през 2005 година.„Студена война“ е завладяваща любовна история, сплела фатално съдбите на двама души с различни житейски биографии и темпераменти на фона на разгарящата се Студена война между Източна и Западна Европа през 50-те години на миналия век. Двамата са фатално неподходящи един за друг, но връзката им е предопределена от съдбата, а филмът разказва за една невъзможна любовна история във времена, абсолютно непознати на днешните поколения…Павел Павликовски черпи вдъхновение за творбата си от съдбата на своите родители, като дори кръщава героите си на тях.Питър Брадшоу, The GuardianВизитата на Павел Павликовски е в партньорство с Полския институт в София и част от „Фокус Полша“ на 23-тия София Филм Фест.", "date": "2019.01.22", "title": "Павел Павликовски представя лично в София 'Студена война' - спечелил 3 номинации за Оскар 2019"}
{"url": "https://offnews.bg/tenis/blestiashta-kvitova-na-1-2-final-v-melbarn-695976.html", "text": "Поставената под номер 8 Петра Квитова надделя над представителката на домакините Ашли Барти с 6:1 6:4 и се класира за полуфиналите на Откритото първенство на Австралия. Чехкинята започна много силно двубоя и след два пробива успя да си осигури победа в първия сет с 6-1. В него двукратната победителка от Уимбълдън записа 12 уинъра, докато Барти едва 2.Австралийката подобри значително играта си, а вторият сет вървеше равностойно. В деветия гейм обаче поставената под номер 15 австралийка загуби подаването си, а последвалият сервиз-гейм на Квитова се оказа последния в срещата.След срещата Квитова засипа с похвали местната любимка и съжали за отстраняването ѝ. Тя оцени и двубоя като похвали съперничката си, която я \"накара да се бори до самия край\".За Квитова това ще бъде втори полуфинал в Мелбърн и първи от триумфа ѝ на Уимбълдън през 2014. Нейна съперничка ще бъде сензацията Даниел Колинс, която по-рано отстрани Анастасия Павлюченкова в три сета.", "date": "2019.01.22", "title": "Блестяща Квитова на 1/2-финал в Мелбърн"}
{"url": "https://offnews.bg/politika/sds-poiska-poveche-pravomoshtia-za-prezidenta-ili-parlamentat-da-go-iz-695985.html", "text": "СДС предлага да се увеличат правомощията на президента или той да бъде избиран от парламента, обяви днес пред журналисти главният секретар на партията Илия Лазаров, цитиран от агенция \"Фокус\".\"В България президентът отговаря на много големи очаквания и неслучайно има този голям рейтинг, тъй като народът пряко се отъждествява с него. Но той не може да отговори на тези очаквания, защото правомощията му са ограничени\", заяви Лазаров.Предложението на СДС е правомощията на българския държавен глава да се увеличат подобно на моделите в САЩ и Франция: \"Той или да поеме функциите едва ли не на министър-председател, или да бъде избиран от парламента.\"По повод втората година от встъпването в длъжност на Румен Радев Илия Лазаров коментира, че държавният глава изпоlzва почти всички лостове, които има. \"И най-големият му лост е обръщението към гражданите. Но той не може да отговори на техните искания точно за]ото няма достатъчно правомощия\", добаво главсекът на СДС.Сините предлагат още да отпадне длъжността вицепрезидент.", "date": "2019.01.22", "title": "СДС поиска повече правомощия за президента или парламентът да го избира"}
{"url": "https://offnews.bg/obshtestvo/sled-kato-briuksel-ni-smamri-spirame-da-prodavame-balgarski-pasporti-695979.html", "text": "Да отпадне възможността за получаване на българско гражданство на основание инвестиции, предвижда проектът за промени на Закона за българското гражданство, който ще бъде обсъден на 30 януари т.г. от Съвета за развитие към Министерски съвет и ще бъде публикуван за обществено обсъждане.Част от мерките предвидени в законопроекта предвиждат още съкращаване на сроковете и прецизиране на критериите за предоставяне на българско гражданство, въвеждането на изискване кандидатите за гражданство на основание на произход да владеят български език и да имат работа и доход в страната.Промените в проектозакона, изработен от Министерството на правосъдието в изпълнение на Програмата на правителството 2017 г. – 2020 г. и решението му за намаляване на административната тежест върху гражданите включват: осъществяване на качествен контрол върху отговорните за предоставяне на българско гражданство институции, с оглед спазването на законовите процедури и срокове; премахване на изискването за представяне на някои официални удостоверителни документи на хартиен носител; опростяване на процедурите и подобряване на ефективността на процесите по даване на българско гражданство.Предложението на работната група към Министерството на правосъдието за отпадане на възможността за получаване на българско гражданство на основание инвестиции е изготвено на базата на анализ по отношение на прилагането на чл. 12а и чл.14 а от Закона за българско гражданство в сила от 2013 г.Данните показват, че не е постигната целта за увеличаване на привлечените реални чуждестранни инвестиции и икономическо развитие. В резултат от това не е постигнато разкриване на нови работните места и икономически растеж. В допълнение към датата на анализа в някои случаи на по-късен етап от производството е установено например, че инвестицията не е налична, поради извършена продажба на закупените ценни книжа или по други причини, посочват от правосъдното министерство.Преди ден стана ясно, че България е критикувана в проектодоклад на ЕК за продажбата на гражданство на богати чужденци, което според Брюксел създавало риск организирани престъпни групи да проникнат в ЕС. Малта, Кипър и България са единствените страни членки на ЕС, в които действат програми за продажба на гражданство. В трите държави богати чужденци могат да си купуват паспорти срещу инвестиции, вариращи между един и два милиона евро.В същото време липсват достатъчни проверки на произхода на богатството на хората, които си купуват гражданство, пише в доклада на ЕК. Това увеличава риска от пране на пари, корупция и избягване на плащане на данъци.", "date": "2019.01.22", "title": "След като Брюксел ни смъмри: Спираме да продаваме български паспорти"}
{"url": "https://offnews.bg/ikonomika/rabotodateli-iskat-da-deliat-poravno-osiguritelnite-vnoski-sas-sluzhit-695983.html", "text": "Председателят на Асоциацията на индустриалния капитал в България Васил Велев съобщи, че работодателите предлагат с промени в Кодекса на труда да се въведат нов вид трудови договори. Предложението е да се записват две числа - общият разход за труд и нетната сума, която работникът получава след всички удръжки, предаде БТА.На пресконференция работодателите посочиха сред приоритетите си за тази година промяна за равно разпределение (50 на 50)вместо досегашните 60 към 40 на сто между работодател и работник на дължимите осигурителни вноски и включване в трудовите и служебните договори на всички осигурителни и данъчни разходи на работодателя за съответния работник или служител и отчитането им за статистически цели в брутния размер на средната заплата.За да не се промени нетният доход на работещите, ако се увеличи осигурителната тежест, бизнесът ще поеме ангажимент за увеличение на заплатите, допълни Васил Велев.Предложението предстои да се консултира със синдикатите.Подобна реформа успешно е направена в Румъния и отдавна се прилага в Македония, допълни Велев. Той посочи, че по този начин ще се внесе повече прозрачност и съпоставимост. Велев изтъкна, че този подход няма да повиши доходите на хората, което ще стане през повече и по-добра работа.На очакваната от работодателите среща с премиера Бойко Борисов заради високите цени на тока от Асоциацията напомниха, че към цените в сегмента \"Ден напред\" се прибавя и добавката \"Задължение към обществото\". Затова се предлага тя да не се включва в сметките на хората и бизнеса, а да се поема от бюджета. Тогава ще има съпоставимост на цените и компенсиране на увеличението им, каза Велев. Той съобщи, че предприятията вече са получили двойно увеличение на сметките за ток за декември спрямо същия месец на предходната година. В средния случай увеличените разходи за електрическа енергия спрямо общия размер на изплатените заплати са между 10 и 15 на сто, допълни той и изтъкна, че увеличената цена на тока \"изяжда\" възможността за увеличението на доходи и даже може да доведе до намаляването им, предаде БТА.", "date": "2019.01.22", "title": "Работодатели искат да делят поравно осигурителните вноски със служителите"}
{"url": "https://offnews.bg/tenis/nova-lesna-pobeda-osiguri-na-nadal-polufinal-v-avstralia-695984.html", "text": "Рафаел Надал премина през Франсес Тиафо без особени затруднения след 6:3 6:4 6:2 в четвъртфинален мач от Откритото първенство на Австралия по тенис. За младата американска надежда това бе дебютно участие на тази фаза на турнир от Големия шлем.Испанецът се нуждаеше от едва час и 47 минути за да достигне до победата и продължава да преследва първата си титла тук от 2009 година. Той все още няма загубен сет в тазгодишното издание на Откритото първенство на Австралия, а Тиафо рядко успяваше да запише точки когато посрещаше сервиза на съперника си. \"Матадорът\" стигаше до пробив в началото на всеки сет и задържаше преднината си с огромна лекота. Експресната победа осигури на Надал среща с нова изгряваща звезда - Стефанос Циципас от Гърция. За бъдещият си противник Надал каза: \"Той е играч, който през изминалата година ставаше по-добър с всеки изминал месец и вече постигна успехи в Торонто и Барселона. Невероятен е днес и има шанс да бъде един от най-добрите за дълъг период от време.\"По-рано днес Циципас стана първия полуфиналист в Мелбърн след като надви друг испанец - Роберто Баутиста Агут в четири сета. За Надал пък това ще бъде полуфинал номер 30 в турнирите от Големия шлем.", "date": "2019.01.22", "title": "Нова лесна победа осигури на Надал полуфинал в Австралия"}
{"url": "https://offnews.bg/obshtestvo/novi-3-oblasti-obiaviha-gripna-epidemia-695967.html", "text": "От днес, 22 януари, грипна епидемия е обявена в още три области в страната - Варна, Пловдив и София-област, съобщи Министерството на здравеопазването.Заради предпазните мерки броят на затворените заради грипа училища и детски градини в страната достигна своя пик, обяви просветният министър Красимир Вълчев. Учебните занятия са прекратени в 1070 детски градини и училища, т.е. над 1/4 от общия им брой.РЗИ–Пловдив обявява грипна епидемия на територията на област Пловдив. Издадено е предписание за прекратяване на учебните занятия в училищата, считано от 22.01.2019 г.В София-област учебните занятие се преустановяват от 22 януари до 27 януари включително.Във варненска област учебната дейност се прекратява до 29 януари.Вчера в област Добрич също бе обявена епидемия. Учениците не са на училище до 25 януари включително.До второ нареждане в областите в обявена епидемия от грип се преустановяват детските и женските консултации, свижданията в лечебните заведения за болнична помощ, плановите операции и провеждането на профилактични имунизации.", "date": "2019.01.22", "title": "Нови 3 области обявиха грипна епидемия"}
{"url": "https://offnews.bg/obshtestvo/patcienti-s-pnevmonii-napalniha-bolnitcata-v-plovdiv-695963.html", "text": "Пациенти с пневмонии напълниха Пулмологията в Многорпофилната болница в Пловдив. Те идват вследствие на усложнения след вирусни инфекции, съобщават от рпесцентъра на лечебното заведение.Началникът на отделението д-р Илияна Вълканова е направила временно искане базата да бъде увеличена с 9 легла и те да станат 47, защото в момента няма нито едно свободно болнично легло, а постоянно идват нови пациенти, предаде БНТ.Болните, приети за лечение, са с бронхопневмонии и с обострена дихателна недостатъчност при пациенти с ХОББ (Хронична обструктивна белодробна болест). С усложнения от респираторните заболявания са и астматици. Случаите започнали драстично да нарастват по Коледа и оттогава досега през отделението са преминали над 170 болни между 20 до 90 г. Най-засегнати са обаче пациентите в диапазона от 55 до 70 г., защото имат придружаващи заболявания. Заболелите пролежават в отделението от 5 до 7 дни, но понякога остават и по 15. В момента трима пациенти с пневмония, които са в по-тежко състояние, са преведени в Отделението по анестезиология и интензивно лечение (ОАИЛ), където са поставени на апаратна вентилация.До момента трима са починалите заради усложнения от съдово естество, те са над 80-годишни, уточнява началникът на Пулмологията. Въпреки профилактиката пациентите са получили белодробна тромбоемболия. Всички са имали и придружаващи заболявания, се посочва в съобщението.", "date": "2019.01.22", "title": "Пациенти с пневмонии напълниха болницата в Пловдив"}
{"url": "https://offnews.bg/analizi-i-komentari/sluchaiat-moskovski-kato-lakmus-za-prokurorskia-arshin-695965.html", "text": "Прокуратурата не се ангажира еднакво в случаите с деца, загинали при случайни обстоятелства. Това показва сравнение на различни разследвания, проведени по сходни трагични инциденти.Макар и да е склонно да прилага цялата строгост на закона в някои случаи, държавното обвинение се оказа на други позиции, когато стана дума за бившия транспортен министър Ивайло Московски. Той няма да понесе наказателна отговорност за предизвикания преди година от него трагичен инцидент с моторна шейна в курорта Боровец, при който загина 3-годишният му син. Това е заключението на прокуратурата след 11-месечно разследване, което се различаваше по няколко основни белези от други дела за смъртни случаи с деца.Детето е било без каска, а скоростта на моторната шейна - 50 км. в часОфициалната причина Московски да не бъде изправен пред съда е, че не е бил предварително инструктиран как точнo и с каква скорост да управлява машината, нито какво е било нейното техническо състояние. Затова и не е имало как да предвиди какво би могло да се случи, ако вози на нея невръстния си син без каска с около 50 км/час и възникне инцидент.Това се разбира накратко от цитираното във в. „Сега“ постановление на Емилия Варадинова от Софийската градска прокуратура (СГП), с което тя прекратява на 3 януари делото по случая. То бе обвито в тайнственост от самото начало, като властите потвърдиха за катастрофата с няколко дни закъснение. Впоследствие бе прехвърлено на националното следствие и се разменяше между окръжната и градската прокуратура, като всеки въпрос за развоя му бе мълчаливо отклоняван от разследващите.Този подход на държавното обвинение провокира съмнения сред обществото, че Московски може да получи привилегировано отношение заради министерския си пост, но това категорично бе отречено от прокуратурата.През октомври миналата година в. „Сега“ цитира свои неофициални източници, според които следователят, ангажиран с казуса, е изразил становище, че транспортният министър трябва да бъде подведен под отговорност. Тази информация нито бе потвърдена, нито бе отречена от прокуратурата.Наблюдаващият прокурор от СГП обаче твърди обратното: „С оглед установената в хода на разследването конкретика, Московски нито е бил длъжен, нито е могъл да предвиди, че вследствие управлението на моторна шейна ще настъпят общественоопасните последици. И това е така, тъй като видно от събраните доказателства е, че Московски не е бил запознат с техническите данни за моторна шейна“.Все така не е ясно дали Московски е изследван за алкохолВ постановлението изобщо не се споменава дали бившият министър е бил подложен на изследване за алкохол непосредствено след катастрофата – нещо задължително при инцидент с моторно превозно средство. Особено с настъпила при него смърт. Липсата на информация по този въпрос изглежда странно и на фона на обстоятелството, че прокурор Варадинова изрично отбелязва, че преди да потеглят с моторните шейни, Московски и спътниците му са обядвали в заведение в курорта.Няма как да не направи впечатление, че по принцип държавното обвинение далеч не е толкова склонно да оневинява родителите на деца, загинали при случайни обстоятелства. Потвърждение в тази посока може да бъде открито в действията на разследващите по два други трагични случая, привлекли общественото внимание малко преди катастрофата в Боровец.През ноември 2017 г. две деца загинаха при пожар във фургон в село Шума, а родителите им бяха арестувани и обвинени, че са ги оставили без надзор. Впоследствие се оказа, че пламъците са тръгнали от печка с твърдо гориво, докато работещите като говедари в местна ферма майка и баща са били в съседна постройка при животните.И докато в случая ставаше въпрос за деца на година и половина и две години и три месеца и обвинението за оставянето им без надзор изглежда логично предвид причината за пожара, то около месец по-късно прокуратурата демонстрира, че може да приложи цялата строгост на закона и при съвсем различни обстоятелства.Става въпрос за убийството на 7-годишната Дамла в Момчилград, за което първоначално бе арестувана единствено майка ѝ. Защото я е оставила без надзор и е отишла на работа нощна смяна в завод край Кърджали.Прокуратурата е много по-активна в други случаи от последните годиниОще в началото лично главният прокурор Сотир Цацаров коментира, че няма съмнения, че майката е била на работа, но въпреки това тя престоя 72 часа в следствения арест, тъй като бе обвинена, че е оставила детето си без надзор. Впоследствие обвинението ѝ отпадна, а за убийството бе обвинен и осъден на 23 години затвор братовчедът на момичето Мехмед Хасан.И в двата случая прокуратурата се задейства светкавично срещу родителите на жертвите, като разследването на убийството на Дамла предизвика и личната намеса на Цацаров и заместника му Борислав Сарафов, които публично коментираха случая в опит да успокоят местното население.Остава отворен въпросът дали очевидните разлики в действията на държавното обвинение при тези два случая и по делото за смъртта на сина на Ивайло Московски се дължат само на юридически аргументи или може да се говори и за двоен аршин.", "date": "2019.01.22", "title": "Случаят Московски като лакмус за прокурорския аршин"}
{"url": "https://offnews.bg/ikonomika/angelkova-ne-znae-koga-zhirardeli-e-stanal-sobstvenik-na-iulen-ne-b-695961.html", "text": "Легендата в ските Марк Жирардели не е бил в конфликт на интереси във времето, когато бе съветник на министъра на туризма Николина Ангелкова.Това заяви Ангелкова в предаването „Тази сутрин” на . Тя уточни, че не знае откога скиорът  - концесионерът на ски зоната в Банско.„Жирардели беше съветник от ноември 2014 до март 2016 г. с цел да популяризира България като туристическа дестинация навън. Участвал е в наши борси и изложения, където сме рекламирали туризма ни. Никога не е получавал възнаграждение за това”, каза министърът. По думите ѝ той никога не е имал достъп до информация, а е участвал единствено в изложенията, където е рекламирал България като туристическа дестинация. Ангелкова отрече и „Важно е да има лифтове, които са най-екологичният вид транспорт във всичките ни планински курорти. Трябва обаче трябва да се случва при спазване на действащото европейско и национално екологично законодателство”, коментира още тя.България става все по-разпознаваема туристическа дестинация и за първи път за 11-те месеца на миналата година имаме над 7,2 млрд. лв. приходи от международен туризъм. 5% е ръстът на зимния туристически сезон. Най-много туристи идват от Гърция, Румъния, Турция и Великобритания, съобщи Ангелкова. Тя прогнозира около 2 милиона туристи да посетят Пловдив като европейска столица на културата.", "date": "2019.01.22", "title": "Ангелкова не знае кога Жирардели е станал собственик на 'Юлен', не бил в конфликт на интереси"}
{"url": "https://offnews.bg/politika/vmro-iska-pravitelstvena-programa-za-merki-sreshtu-tciganizatciata-695966.html", "text": "В средата на управленския мандат на ГЕРБ и Обединените патриоти един от членовете на \"малката коалиция\" - ВМРО - изпрати до медиите актуализираните си приоритети за упразлението на страната. \"Само така нашето участие във властта би се осмислило за в бъдеще!\", уточняват воеводите.Мерките им са насочени към престъпността сред ромската общност, борбата с радикалния ислям и стандарта на живот на възрастните хора.Те припомнят, че през последните месеци съществуването на коалицията „Обединени патриоти“ бе под знака на скандали и междуличностни противопоставяния и това, според ВМРО, трябва да спре.Ето кои са задачите, върху които партията настоява да се работи ():1. Мерки за противодействие на циганската престъпност и социалния паразитизъм:- Изготвяне на правителствена програма за мерки срещу циганизацията, гетоизацията и произтичащите от това проблеми;- Преодоляване на чувството за безнаказаност сред представителите на маргиналните общности чрез въвеждане на административни наказания „обществено полезен труд“ и „задържане под стража“;- Единна база данни за социалните помощи и въвеждане на сумарен максимум на годишна база, строг контрол срещу злоупотреби със социални плащания, включителво обвързване на получаването им със степента на социализация и грамотност;- Поощряване на отговорното родителство за сметка на намаляване на помощите за деца на несоциализираните групи;- Възможност за създаване на Доброволни отряди към МВР с цел охрана на обществения ред.2. Противодействието на радикалния ислям и чуждото влияние през българските вероизповедания и неправителствен сектор:- Финализиране на промените в Наказателния кодекс за криминализиране на проповядването на радикален ислям;- Приемане на правила за прозрачност на финансирането с източник зад граница на НПО и вероизповедания.3. Достоен живот на възрастните хора:- Закон за възрастните хора, който да регламентира социалните услуги и възможностите за трудова и творческа реализация;- Реализиране на ревизията в инвалидните пенсии и преизчисляване на т.нар. „стари пенсии“;- Успоредно с повишаване на доходите, пренасочване на ресурси на МТСП за борба с пенсионерската бедност за сметка на социалния паразитизъм.4. Укрепване на българското национално самосъзнание в България и зад граница:- Държавна програма за разпространение на българския език и култура, включително създаване на институт „Св.св. Кирил и Методий“;- Законодателни промени за улесняване на получаването на българско гражданство и създаване на „Карта българин“, с която да се урежда правото на пребиваване и труд в България на сънародниците ни от диаспората;- Български паспорти за всеки българин по етнически произход без чакане, бумащина и корупционни схеми;- Програма за подпомагане на завръщането на наши сънародници от чужбина, като най-силна демографска мярка;- Преглед на учебното съдържание и заличаване на остатъците от десетилетията антинационална пропаганда в учебниците, които изкривиха до неузнаваемост историята и литературознанието ни;- Въвеждане на часове по родинознание и начално военно обучение.5. Трябва да поставим пред ГЕРБ въпроса за по-справедливо данъчно облагане имуществото на богатите – включително „Данък лукс“. Особено очеваден е случаят с крупните собственици на земя. 31 стопански субекта притежават над 3 милиона декара земя, а не плащат никакъв данък върху собствеността. Същевременно тази концентрация вреди на развитието на земеделието, обезлюдява селата и не създава принадена стойност в икономиката.Тези предложения ВМРО иска да обсъди с коалиционните си партньори от ГЕРБ, \"Атака\" и НФСБ.", "date": "2019.01.22", "title": "ВМРО иска 'правителствена програма за мерки срещу циганизацията'"}
{"url": "https://offnews.bg/ikonomika/turisticheska-politcia-i-mesten-ekskurzovod-za-vsiaka-grupa-iskat-rabo-695970.html", "text": "Екскурзоводи са изпратили до Министерството на туризма предложенията си за изменения в действащата наредба за тяхната дейност, съобщи .\"Един от основните проблеми е това, че много чуждестранни групи идват в България без да имат местен екскурзовод, което е задължително, както е казано в наредбата - заяви в сутрешния блок Александър Шопов. - Свидетели сме, например, на много азиатски групи на Фестивала на розата в Казанлък, които идват без местен екскурзовод, а именно такъв им трябва, за да даде достоверна информация за страната. Представете си какво би казал чуждестранният екскурзовод, може да урони престижа на България. Това е недопустимо. Трябва да се създаде туристическа полиция, която да осъществява този контрол за лицензирани екскурзоводи, които да предоставят информация на туристите като цяло. Министерството на туризма следва да предупреди чуждестранните посолства в страната, които пък да предупредят своите туроператорски фирми задължително да взимат местни екскурзоводи. За нас, екскурзоводите, трябва да бъде разрешено да влизаме в музеите безплатно, дори когато не сме с група с цел опресняване на информацията и припомняне на експозициите в музеите.\"В същото време проблем се оказва липсата на упътвания на английски език в музеи и туристически обекти.\"Ще си позволя да изкажа мнение и като екскурзовод, и като музеен работник. Работила съм 25 години в Националния музей на образованието и още в средата на 90-те години беше подета една инициатива, която целеше да се направят тези упътвания и много градове на България виждам, че има. Те са еднотипни и това е добре, но защо дадените общини не са го направили, това аз не знам\", добави Надежда Иванова, член на Съюза на екскурзоводите.В много държави дейността на екскурзоводите е регламентирана и чуждестранните туристически групи могат да ползват само местни гидове на туристическите обекти.", "date": "2019.01.22", "title": "Туристическа полиция и местен екскурзовод за всяка група искат работещите в бранша"}
{"url": "https://offnews.bg/tenis/kolins-e-parvata-polufinalistka-v-avstralia-sled-obrat-sreshtu-pavliuc-695964.html", "text": "Световната номер 35, Даниел Колинс от САЩ достигна полуфиналната фаза на Откритото първенство на Австралия при жените за първи път в кариерата си след като обърна Анастасия Павлюченкова от Русия след 2:6 7:5 6:1. Колинс нямаше нито една победа в турнирите от големия шлем преди тазгодишното си участие в Мелбърн, но след победи над Юлия Гьоргес, Каролин Гарсия и шокиращата такава срещу световната номер 2, Анжелик Кербер, тя достигна 1/4-финалната фаза на турнира. Рейдът ѝ продължи и срещу Павлюченкова, а сега 25-годишната американка чака съперничката си, която ще бъде определена от сблъсъка между Ашли Барти и Петра Квитова.Срещата започна с бърз пробив на рускинята още в първия гейм. Последва 17-минутен сервис гейм на Павлюченкова, в който тя спаси 5 възможности за пробив преди да го спечели. Това се оказа и единственият гейм от първите пет, който не завърши с пробив за някоя от двете тенисистки. При резултат 5-2 в полза на Павлюченкова, рускинята имаше сетбол на свой сервиз, който пропиля, а след това се наложи да спасява точка за пробив преди да приключи сета в своя полза за 49 минути.Във вторият сет Колинс успя да подобри играта си, а резултата не закъсня. Тя успя да пробие опонентката си и да поведе с 5-2. Павлюченкова съумя да се отърси от пробива и на свой ред го върна, за да изравни резултата в сета при 5-5. Американката обаче отново спечели подаването на противничката си и да затвори сета със 7-5.В решителният трети сет Колинс прегази Павлюченкова като на два пъти проби сервиза ѝ, а при 5-0 имаше мач пойнт, но рускинята обърна гейма в своя полза и спаси нулата. На свой сервиз Колинс стигна до нов мачбол, който пропиля, но на третия път тя бе безпогрешна и приключи двубоя.", "date": "2019.01.22", "title": "Колинс е първата полуфиналистка в Австралия след обрат срещу Павлюченкова"}
{"url": "https://offnews.bg/kultura/audiovizualnata-izlozhba-cheti-taka-kakto-ti-haresva-predstavia-bal-695969.html", "text": "До 23 януари в галерия  в София ще бъде представена  “Чети така, както ти харесва”, създадена специално за официалното представяне на  в България.Мултимедийната инсталация повдига завесите на каталога, жанровете, авторите и гласовете в платформата на Storytel и отбелязва старта на водещaта световна стрийминг платформa за аудиокниги и дигитално съдържание на нашия пазар със стотици заглавия на български и хиляди на английски език. Интерактивната изложба включва въздействаща инсталация от над 100 слушалки, на които могат да бъдат чути различни откъси от българското съдържание на платформата, и видеопроизведения с участието на някои от популярните български автори в Storytel.Във видеотворбите - част от изложбата, Алек Попов и Виргиния Захариева четат откъси от своите произведения “Милостта на малките огледала” и “Сестри Палавееви по пътя към новия свят”, а млади вдъхновяващи личности като актрисата Силвия Петкова и влогърът Крис Захариев, четат “Физика на тъгата” на Георги Господинов и “#НаЖивоОтСофия” на Александър Шпатов. Инсталацията може да бъде разгледана в галерията на ул. Славянска 2 с вход свободен.В рамките на изложбата се проведе и специално събитие, в което медии, блогъри и гости се срещнаха с българския екип на Storytel и научиха повече за бурното развитие на аудиоформата глобално, абонаментните стрийминг услуги, историята и плановете на Storytel. В медийното събитие участваха Лиза Василева – регионален мениджър на Stroytel България, Нина Иванова - мениджър Съдържание и Ана Клисарска – издател на авторското съдържание с бранда Storytel Originals.В събитието се включи и Светлозар Желев, директор на Националния център на книгата в НДК и Литературен клуб „Перото“, който сподели своите прогнози за развитието на услугата у нас.Storytel e лидер на пазара на аудиокниги в Северна Eвропа, чийто бизнес модел е близък до вече познати у нас стрийминг услуги като Netflix и Spotify и дава достъп до неограничено съдържание от книги и статии във всякакви жанрове срещу месечна абонаментна такса. Услугата е достъпна чрез мобилна апликация, която може да се инсталира на всякакви мобилни устройства. Storytel е първата абонаментна услуга за аудиокниги на българския пазар, с фокус върху българско съдържание, включително класически произведения, съвременни романи, книги за деца, книги за мениджмънт и самоусъвършенстване, статии и публицистика, аудиосериали и други.В България Storytel започва с каталог от близо 400 заглавия на български и неограничен достъп до повече от 50 хиляди на английски.Българското съдържание включва актуални български заглавия и романи на съвременни автори като Богдан Русев, Елена Алексиева, Виктор Пасков, Георги Тенев, Ангел Игов, Деян Енев, Иво Сиромахов, Радослав Парушев и други. Платформата предлага и задължителни класики и произведения за деца, съвременна българска литература и разнообразна поезия.Застъпени са световни бестселъри, разкази, жанрове като трилър и съспенс, тийн литература, еротика, фантастика, литература за бизнес и самоусъвършенстване и други. Каталогът предлага подбрани журналистически материали, както и уникално съдържание, под формата на аудиосериали, създадени специално за Storytel.Записите на книгите са направени с участието на талантливи български актьори като Стоян Алексиев, Ицко Финци, Стефан Младенов, Стефан Иванов, Никола Стефанов, Илиана Коджабашева, Даниел Цочев, Симеон Владов, Петър Мелтев и много други.", "date": "2019.01.22", "title": "Аудиовизуалнaта изложба 'Чети така, както ти харесва' представя българския каталог на Storytel"}
{"url": "https://offnews.bg/obshtestvo/osmi-remont-na-naredbata-za-mliako-i-plod-za-uchilishtata-ia-vrashta-v-695636.html", "text": "Условията по прилагането на Схема \"Училищно мляко\" и Схема \"Училищен плод\", съфинансирани от Европейския съюз, се променят за 8-ми път от октомври 2016 г. Тогава шефът на парламентарната комисия по земеделие Десислава Танева предложи в наредбата да се въведе приоритет на производителя пред търговеца, когато кандидатстват по двете програми.Аргументът за изменението в тази насока беше, че то ще подпомогне българското производство на млечни продукти, плодове и зеленчуци. На думи това звучи разумно, на практика обаче се получи обратният ефект.През юни 2018 г. в нормативната уредба на двете схеми с общ бюджет 20 млн. лева беше въведен нов критерий за избор на доставчик на млечни продукти или плодове. Директорът трябваше да избере производителя, който произвежда повече продукти, сертифицирани по БДС. А ако те са равен брой - да предпочете този, който е снабдявал най-много учебни заведения през предходната учебна година. Така записано, условието не само създаваше предпоставка за появата на монопол в доставките, но и лишаваше от възможност нов производител на пазара да започне работа по двете европейски схеми., които ще получат целия пай от доставките по училищата и детските градини, земеделският министър Румен Порожанов промени наредбата.Критерият \"най-големият печели\" отпадна, но приоритетът за производителя остана. Остана и служебният избор на доставчици по двете схеми от Държавен фонд \"Земеделие\", като фактически директорът беше лишен от право на глас кой да снабдява учебното му заведение с млечни продукти или плодове., както и за малките производители. \"Млечни продукти Тракия\" увеличи доставките си в сравнение с предходната учебна година със 738% - от 125 учебни заведения на 922. \"Зоров 91\" снабдява с мляко 385 обекта, което е с 494% повече. Мандрата \"ЧЕХ\" отбелязва 9660% ръст в броя на училищата и детските градини - от 5 на 483 учебни заведения.Всичко това понижи ефективността на схемите \"Училищно мляко\" и \"Училищен плод\". Преди промените България беше на 5-то място в Европейския съюз с 94% успеваемост на програмите - нещо, за което Франция ни дава за пример, тъй като тя успява да реализира едва 4%.Наруши се и качеството на доставените млечни продукти. В началото на тази учебна година OFFNews разкри, че фирмата, която спечели най-много от измененията в наредбата - \"Млечни продукти Тракия\", е  Същата извърши На 15 януари тази година МЗХГ публикува за обществено обсъждане 8-мото изменение на наредбата. След толкова промени, които спокойно могат да бъдат окачествени като лобистки, земеделското министерство реши да премахне приоритета. Вече няма да го има и служебният избор от Държавен фонд \"Земеделие\" на заявител по двете схеми за доставка на плодове и мляко за учебните заведения. Тоест, наребата се връща почти в същия вариант от 2016 г.Директорите отново ще могат да провеждат процедурите за избор на доставчик, като могат да предпочетат търговеца пред производителя, ако предлага по-добри условия. Аргументът за това, посочен от министър Румен Порожанов в мотивите към предложеното изменение, е \"повишаване ефективността на прилаганата схема\".Порожанов не отговаря на въпроса кому бяха нужни всички тези пренаписвания на наредбата, които де факто понижиха успеваемостта на двете европрограми и нарушиха качеството на доставките за сметка на печалбите на неколцина големи млекопроизводители.", "date": "2019.01.22", "title": "Осми ремонт на наредбата за мляко и плод за училищата я връща в първоначалния вариант"}
{"url": "https://offnews.bg/evropa/antisemitizmat-v-es-se-uvelichava-i-goni-evrejskoto-naselenie-ot-evrop-695939.html", "text": "Антисемитските настроения и прояви на насилие срещу евреи в ЕС се увеличават, в резултат на което броят на евреите в Съюза е намалял през последните десетилетия, пишат в доклад на двама евродепутати. Те се позовават на изследване на Агенцията за основни права на ЕС (FRA) от 2018 г.Еврейското население в ЕС е намаляло от около 1.12 млн. през 2009 г. на 1.08 млн. през 2017 г., по данни на ЕП. Те обаче не са съвсем точни, защото не всички страни събират данни за етносите, посочват авторките Магдалена Пасиковска-Шнас и Аня Радженович.Еврейското население във Франция например, където е най-голямата общност в ЕС, е намаляло от около 500 хил. (2002 г.) на 456 хил. (2017). Емиграцията, основно в Израел, е главният фактор зад тази тенденция, която се засилва през последните години. Други причини обаче са тормозът, дискриминацията и престъпленията от омраза срещу евреи. Министър-председателят на страната Бенямин Нетаняху призова френските евреи да се завърнат в Израел след убийствата в кошер супермаркет в Париж през януари 2015 г., четири години след смъртоносната атака в еврейско училище в Тулуза. Мнозина последваха съвета му.Преди векове евреите са преследвани като религиозно малцинство, докато през последното столетие причината за Холокоста е схващането, че са заплаха за държавата. Днес евреите са мишена основно заради събитията в Близкия изток, въпреки че някои антисемитски настроения са свързани с Холокоста.Изследването от 2018 г. на Агенцията за основни права на ЕС (FRA) показва как се възприема дискриминацията срещу евреи в 13 страни членки на ЕС, между които не е България. Данните показват, че антисемитизмът остава проблем в ЕС, където 28% от евреите са преживели тормоз най-малко веднъж през последната година.Действителността може да е по-сурова, предупреждават авторките, защото 8 от 10 (79%) от претърпелите антисемитски тормоз не се оплакват в полицията.Най-често тормозът идва от непознати (31%); някой с крайни мюсюлмански виждания (30%); някой с крайно леви политически възгледи (21%); колега от работа или училище (16%); познат или приятел (15%); някой с крайно десни политически възгледи (13%).70% от участниците в изследването смятат, че усилията срещу антисемитизма са неефективни, а 38% се чувстват несигурни. По тази причина 34% от тях избягват еврейските събития и места, на които се събират евреи, освен това обмислят емиграция.Като цяло 9 от 10 респонденти в проучването от 2018 г. чувстват, че антисемитизмът се е увеличил в техните страни през петте години предшестващи изследването (89%). Повече от 8 на 10 (85%) определят това като сериозен проблем.Респондентите често определят нивото на антисемитизма като най-големият социален или политически проблем на мястото, където живеят. Подобни прояви са концентрирани в социалните медии (89%), следват публичните места (73%), медиите (71%) и политическият живот (70%).Най-честите антисемитски изказвания гласят, че „Израелците се държат като нацисти спрямо палестинците.“ (51%) и че „Евреите имат твърде много власт.“ (43%), както и че „Евреите експлоатират чувството за вина заради Холокоста, за да постигнат свои цели.“ (35%).Според доклад от 2015 г. на Агенцията за основни права на (FRA) на ЕС извършителите на антисемитски прояви са основно неонацисти, крайно десни или крайно леви симпатизанти, мюсюлмански фундаменталисти и представители на по-младото поколение. Антисемитското поведение се изразява основно в отричане и банализиране на Холокоста, прослава на нацисткото минало и изразяване на омраза към израелската политика. Налице е физическо насилие, заплахи и обиди срещу евреи, които посещават синагоги, тормоз срещу равини, нападения срещу евреи, които носят символите на религията си, реч на омраза, посегателства срещу еврейски имоти, включително палежи. и Великобритания", "date": "2019.01.22", "title": "Антисемитизмът в ЕС се увеличава и гони еврейското население от европейските държави"}
{"url": "https://offnews.bg/ikonomika/demokratichna-balgaria-poiska-srokat-za-podmiana-na-kasovite-aparati-d-695968.html", "text": "Извънпарламентарното дясно обединение \"Демократична България\" поиска преразглеждане на наредбата за касовите апарати, според която до края на март всички регистрирани по ДДС фирми трябва да обновят касовите апарати и софтуера, който използват, с одобрен от НАП. Демократите искат да бъдат променени изискванията към софтуера на Наредба № Н-18 по отношение свръхрегулацията на данни и процеси във фирмите, които често представляват чувствителна бизнес информация, както и да се предотврати възможността софтуерните разработчици да предоставят допълнителен софтуер, който да бъде в разрез с разпоредбите ѝ.От десницата искат и удължаване на срока за подмяна на всички фискални устройства и софтуер до 31 декември 2019 г.Според Демократична България новата Наредба № Н-18 е в ущърб на бизнеса не само заради цената, която трябва да се плати (над 200 млн. лв.), но и поради допълнителните изисквания, които се въвеждат за всички фирми, използващи търговски софтуер.От обединението на ДСБ, Зелените и Да, България посочват и причините, поради които срокът даден на фирмите е нереално кратък:Според десните, ако срокът не бъде удължен много фирми, болници, обществени заведения, градският транспорт няма да са изпълнили изискванията на Наредба № Н-18. Изборът пред тях ще бъде да работят в разрез със закона и да рискуват глоба от НАП или да спрат работа. Освен това сервизните фирми няма да успеят да обновят фискалните устройства на фирмите качествено и в срок.Друг проблем според Демократична България е, че софтуерните разработчици няма да успеят да предоставят качествени версии на програмите си, рискувайки загуба на информация и неправилна работа на софтуерните продукти, инсталирани във фирмите.Разходите на бизнеса за нови версии на използвания софтуер, коригиращи несъответствия с Наредба № Н-18, ще се увеличат, посочват от извънпарламентарната десница и прогнозират, че всички тези проблеми ще доведат до хаос в цели сектори на икономиката, а преждевременната подмяна на софтуера може да доведе до допълнителни загуби за фирмите, свързани с неправилното му функциониране.Демократична България подкрепя усилията за намаляването на дела на сивия сектор в икономиката. Това обаче, не трябва да се случва за сметка на коректните фирми, нито да затруднява работата на бизнеса или да го принуждава да плаща висока цена, нито да увеличава административните му разходи. Считаме, че рискът на 1 април голяма част от бизнеса и обществените услуги да бъдат принудени да работят в разрез със закона е голям и призоваваме НАП и МФ за намиране на балансирано решение. Настояваме НАП спешно да поднови диалога с браншовите асоциации, за да промени Наредба № Н-18 във вид, удовлетворяващ бизнеса и МФ, се казва още в позицията на обединените десни.", "date": "2019.01.22", "title": "Демократична България поиска срокът за подмяна на касовите апарати да бъде удължен"}
{"url": "https://offnews.bg/sviat/merkel-i-makron-podpisvat-nov-dogovor-dnes-tochno-56-godini-sled-elis-695957.html", "text": "Германия и Франция подписват днес нов договор, точно 56 години след Елисейския, парафиран от Шарл де Гол и Конрад Аденауер след Втората световна война. Събитието днес ще е в германския град Аахен. Този договор добавя към Елисейския от 1963 г. и укрепва френско-немската двойка в две области: първата област е на двустранното сътрудничество – сближаването, ще има по-голямо сближаване по отношение на икономическите политики, социалните, външните работи и отбраната; и второто е европейското сближаване и това е новото спрямо договора от 1963 г.”, заяви посланикът на Франция Ерик Льобедел по бТВ. Посланикът на Германия Херберт Салбер подчерта – договорът, който предстои да бъде подписан между двете страни, не означава, че Германия и Франция ще диктуват и налагат на Европа. „Нека първо да се върнем малко назад и да си представим какво означава този договор. Това е един много съществен акт за мир, който след Втората световна война, политици, насочени към бъдещето са поставили на сцената. Това е един позитивен импулс, а не негативен”, каза посланикът на Германия. Ерик Льобедел посочи, че Германия и Франция са против „Европа на две скорости”. ", "date": "2019.01.22", "title": "Меркел и Макрон подписват нов договор днес, точно 56 години след Елисейския"}
{"url": "https://offnews.bg/kultura/vizhte-video-za-kontcerta-na-uriah-heep-v-sofia-695971.html", "text": "Концертът на URIAH HEEP е много скоро. Той ще се проведе в столичната зала „Универсиада“ на 6 февруари, от 19:00 часа.Групата е създадена през далечната 1969 година и е сред легендите на рока заедно с групи като LED ZEPELIN, DEEP PURPLE, BLACK SABBATH, ROLLING STONES, KISS. Не пропускайте да видите неостаряващите URIAH HEEP на един от малкото им концерти в региона!В момента и до деня на концерта цената им ще е 45 лева, а в случай на останали места в деня на събитието и на място в залата цената на входа ще е 50 лева.Политика за достъп на непълнолетни:Деца до 7 годишна възраст включително влизат без билет, но задължително с придружител. Всеки пълнолетен може да придружава максимум двама непълнолетни или деца. Декларация за придружител можете да изтеглите от този линк: Предстои обявяването на допълнителна информация!Организаторите препоръчват навременното закупуване на билети и спазването на реда в залата.Вижте телевизионната реклама за концерта:", "date": "2019.01.22", "title": "Вижте видео за концерта на URIAH HEEP в София"}
{"url": "https://offnews.bg/futbol/gledame-levski-tcska-v-kraia-na-fevruari-695972.html", "text": "Спортно-техническата комисия към Българския футболен съюз утвърди програмата от 21-и до 26-и кръг в Първа лига.Стана ясно, че дербито между Левски и ЦСКА ще се играе на 24-и февруари от 14:45 часа на стадион \"Васил Левски\".Дебютът на новия треньор на \"сините\" Георги Дерменджиев пък ще е на 17 февруари от 17:30 часа, когато Левски приема Локомотив Пловдив. XXI кръг 15.02 /петък/ Верея - Лудогорец 17.30 16.02 /събота/ Ботев Вр - Витоша 12.30 Черно море - ЦСКА 15.00 Ботев Пд - Славия 17.30 17.02 /неделя/ Етър - Дунав 12.30Септември - Берое 15.00 Левски - Локомотив Пд 17.30XXII кръг 19.02 /вторник/ Славия - Черно море 12.30 Лудогорец - Ботев Пд 15.00 ЦСКА - Ботев Вр 17.30 20.02 /сряда/ Дунав - Верея 12.30 Локомотив Пд - Септември 15.00 Витоша - Левски 17.30 21.02 /четвъртък/ Берое - Етър 17.30XXIII кръг 23.02 /събота/ Ботев Вр - Славия 12.30 Черно море - Лудогорец 15.00 Ботев Пд - Верея 17.30 24.02 /неделя/ Етър - Локомотив Пд 12.00 Левски - ЦСКА 14.45 Берое - Дунав 17.45 25.02/понеделник/ Септември - Витоша 17.30 XXIV кръг 01.03 /петък/ Верея - Черно море 17.30 02.03 /събота/ Дунав - Ботев Пд 12.30Локомотив Пд - Берое 15.00ЦСКА - Септември 17.30 03.03 /неделя/ Витоша - Етър 12.30Лудогорец - Ботев Вр 15.00 Славия - Левски 17.30XXV кръг 08.03 /петък/ Ботев Вр - Верея 17.30 09.03 /събота/ Локомотив Пд - Дунав 15.00 Етър - ЦСКА 17.30 10.03 /неделя/ Септември - Славия Черно море - Ботев Пд 15.00 Левски - Лудогорец 17.30 11.03/понеделник/ Берое - Витоша 17.30XXVI кръг 15.03 /петък/ Ботев Пд - Ботев Вр 17.30 16.03 /събота/ Верея - Левски 12.30 Лудогорец - Септември 15.00 ЦСКА - Берое 17.30 17.03 /неделя/ Витоша - Локомотив Пд 12.30 Дунав - Черно море 15.00 Славия - Етър 17.30", "date": "2019.01.22", "title": "Гледаме Левски - ЦСКА в края на февруари"}
{"url": "https://offnews.bg/futbol/tcska-niama-da-tarsi-zamestnik-na-maurides-695958.html", "text": "Консултантът в ЦСКА Люпко Петрович коментира ситуацията с нападателите в тима след сделката с Рапид (Виена) за Мауридес, която е на финалната права. Бразилецът напусна лагера в Испания и замина за Виена, където ще премине медицински прегледи.“Мауридес вече не е при нас. Имаме Али Соу и Евандро, които са качествени футболисти и ще ни свършат работа. Евандро е още млад, но притежава потенциала да стане голям играч. Имаме двама нападатели и нямаме нужда да привличаме друг.Ако се случи да попаднем на някой много добър за поста, ще го вземем, в случай, че е възможно. Реално погледнато в момента нямаме намерение да търсим друг. Притежаваме добри футболисти и вярвам, че всичко ще е наред. Можем да вървим наравно с Лудогорец и да се борим за титлата и купата”, каза Петрович пред “Тема Спорт”.Сърбинът коментира и назначаването на Георги Дерменджиев за старши-треньор на Левски.Двамата имат отлично познанство, тъй като преди години работеха като екип в Литекс, където освен пробив в евротурнирите, спечелиха и Купата на България.\"Гошо ми е голям приятел, работили сме заедно и той е добър човек и добър треньор. Аз обаче приключих с Левски. Повече няма да говоря за този клуб. Не ме интересуват. Аз съм в ЦСКА и ще говоря за ЦСКА\", заяви Петрович.", "date": "2019.01.22", "title": "ЦСКА няма да търси заместник на Мауридес"}
{"url": "https://offnews.bg/tenis/tcitcipas-stigna-polufinal-na-otkritoto-parvenstvo-na-avstralia-695959.html", "text": "Първата ракета на Гърция Стефанос Циципас се класира за 1/2-финалите на Откритото първенство на Австралия, след като надви испанеца Роберто Баутиста-Агут със 7:5, 4:6, 6:4, 7:6 и чака победителя от двубоя между Рафаел Надал и Франсис Тиафо, който ще се изиграе по-късно през деня.Мачът продължи повече от три часа и предложи невероятно зрелище за зрителите. Достигането на Циципас толкова напред в Мелбърн може да се окаже лоша новина за феновете на тениса у нас, тъй като той може да откаже участие на турнира в София, който стартира в началото на февруари.Баутиста-Агут започна мача добре, реализирайки пробив още в първия гейм, но допусна да му бъде върнат в осмия. Сетът вървеше към тайбрек, но Циципас отново успя да пробие и да реализира втория си сетбол, за да вземе първия сет със 7:5.Втората част беше решена само от един пробив. Той беше на сметката на испанеца още в третия гейм, който го удържа до края и изравни в сетовете след 6:4.Баутиста-Агут започна мощно третата част. Той проби за 3:2, затвърди го и в този момент рухна, като Циципас спечели четири поредни гейма, в които реализира два пробива и победи с 6:4.В решаващата четвърта част двамата тенисисти бяха много прецизни в подаванията и така се стигна до тайбрек. Циципас спечели убедително със 7:2 и така затвори мача, за да продължи да мечтае за нещо много голямо в Мелбърн.", "date": "2019.01.22", "title": "Циципас стигна полуфинал на Откритото първенство на Австралия"}
{"url": "https://offnews.bg/politika/jotova-sled-2-godini-na-dondukov-2-moiat-saprug-ne-polzva-ohrana-ot-n-695956.html", "text": "Няма политика и конфронтация по принцип. Дълги години тази институция беше патерица на изпълнителната власт. Затова сега се създава впечатление за конфронтация между президента и правителството. Това коментира вицепрезидентът Илияна Йотова по повод две години от встъпването в длъжност на \"Дондуков\" 2 по Нова тв. Няма конфронтация, имаме мнение по всяка политика. Когато не сме съгласни, ние си го казваме - никой не може да ни отнеме правото на мнение и на становище, каза още Йотова. Никога не съм съветвала президента съпругата му Десислава Радева да се изказва по-малко. От опита си като журналист съм се научила, че всеки има право на мнение. Това е неин избор. Интересът към нея зависи от медийната среда, има интерес към една жена, която си позволява да изразява мнението си. Не искам да коментирам повече съпругата на президента, каза още Йотова. Моят съпруг не използва охрана от НСО, никога не е проявявал интерес да шофира, не живеем в Бояна, той е лекар преди всичко. Неговият интерес е в съвсем друга посока. Това не означава, че не ме критикува вкъщи, приземява ме, но това винаги е било така, каза още Йотова. Около президента има обществен съвет от много добри юристи, всеки закон се разглежда много внимателно за налагането на вето от президента, обясни още Йотова. Много лесно се раздават квалификации у нас, каза тя по повод упреците за лобизъм от страна на президента за изтребителите. Йотова подчерта, че няма основание да не вярва на Румен Радев. Избор на БСП е дали г-н Станишев ще е водач на евролистата на БСП. Има различна практика Евросъюза - лидери на партии да бъдат в Европейския парламент и да не бъдат, каза Йотова. Тя препоръча следващото фолио на българския еврокомисар да е за разширяването, като подчерта, че страната ни е свършила добра работа по време на Председателството с посредничеството между ЕС и Турция. Всеки, който е в някаква институция, много или малко започва да получава негативи. Има масово недоволство на хората срещу управляващите, обясни Йотова намалелия с 10% рейтинг на президента Румен Радев.", "date": "2019.01.22", "title": "Йотова след 2 години на Дондуков 2: Моят съпруг не ползва охрана от НСО, не съветвам президента за поведението на жена му"}
{"url": "https://offnews.bg/obshtestvo/tcarkvata-pochita-sv-timotej-i-sv-anastasij-perski-695947.html", "text": "Църквата почита днес Св. ап. Тимотей, Прпмчк Анастасий Перски, Св. свщмчк Петър, еп. Български, и Св. мчк. Сионий Български. Имен ден празнува Анастас. Св. ап. Тимотей бил посветен в християнството от ап. Павел. Той станал и първият епископ в Ефес. Тимотей бил умъртвен от тълпата, защото изобличил езическото шествие за безсрамните му действия по време на Артемидините тържества. Светите му мощи били положени в храма “Св. апостоли” заедно с тези на св. Лука и св. Андрей Първозвани, а после отнесени в Италия. В мирския си живот Анастасий се наричал Магундат и бил син на персийски маг. Той решил да осъществи мечтата си и да замине за Палестина и скоро се озовал в Йерусалим. Тук постъпил на служба при един христолюбив златар, който го завел при свещеник Илия от храма \"Свето Възкресение\" (Храм Гроб Господен). За младежа узнал и йерусалимския патриарх Модест, който го кръстил, и след свалянето на бялата кръщелна дреха на осмия ден го поверил на един благочестив старец от йерусалимските манастири. Голямо било неговото усърдие. Той се научил да чете от свещените книги на гръцки и така безупречно изпълнявал всичките си монашески задължения като послушник, че старецът го постригал за монах и му дал името Анастасий. Когато укрепнал достатъчно в духовното си издигане и неговият старец се убедил в искреността на намеренията му, Анастасий получил най-сетне благословия да отиде на мъченически подвиг. По онова време Палестина се намирала под персийска власт. Скоро след това той бил задържан под стража в Кесария Палестинска и разпитван в преторията пред персийския управител. Изтезаван на два пъти, хвърлян в тъмница и изкарван да носи камъни, окован във вериги, Анастасий водил дълги спорове и произнасял защитни речи пред мъчителите си за вярата. Многократно мъчен и пребиван, смелият изповедник бил пуснат да посети празничното богослужение по ходатайството на виден сановник. С голяма радост християните посрещнали невинния старадалец и целували със сълзи неговите тежки вериги. В уреченото време той отново бил върнат в тъмницата, за да бъде изпратен на съд пред самия Хорзой в Персия. Тук бил подложен на нови жестоки мъчения. В тежко състояние го отнесли в тъмницата. Тъмничният пазач бил таен християнин и много се грижил да облекчава участта на своите измъчвани едноверци. По заповед на царя Анастасий бил подложен на другия ден на нови изтезания. Разярен от непобедимото мъжество на своя някогашен войн, Хорзой заповядал да го удавят на другия ден заедно със седемдесет негови другари.Оставили телата на удавените мъченици да бъдат разкъсани от зли кучета, но нито едно не се докоснало до тялото на св. Анастасий. Строги войници пазили, да не би някой християнин да вземе тялото му.Св. Анастасий Перски загинал в 628 година. По-късно неговите св. мощи били пренесени в Йерусалим.", "date": "2019.01.22", "title": "Църквата почита св. Тимотей и св. Анастасий Перски"}
{"url": "https://offnews.bg/obshtestvo/oblachno-sas-slabi-valezhi-ot-dazhd-i-mokar-sniag-695940.html", "text": "Днес ще е облачно. Слаби валежи от мокър сняг или дъжд и сняг ще има в Северозападна България, в югозападните райони - слаб дъжд, а в планинските райони на Западна България - слаб сняг, прогнозира Националният институт по метеорология и хидрология. В останалата част от страната ще е почти без валежи, но вечерта и през нощта срещу сряда ще завали и в централните части на страната. В Южна и Източна България ще духа слаб до умерен югоизточен вятър.Минималните температури ще са между минус 3° и 2°, преобладаващите максимални ще са от 2° до 7°.Над планините ще е облачно, в масивите в Западна България и Родопите със слаби валежи от сняг, под около 1200 метра – от дъжд и сняг. Ще духа умерен до силен югозападен вятър. Максималната температура на височина 1200 метра ще е около 2°, на 2000 метра – около минус 4°.Над Черноморието ще е облачно, но валежи не се очакват. Вятърът от югоизток ще се усили, ще е до умерен. Максималните температури ще са 4°-6°. Температурата на морската вода е около 6°. Вълнението на морето ще бъде 3 бала, в заливите – 2 бала.", "date": "2019.01.22", "title": "Облачно, със слаби валежи от дъжд и мокър сняг"}
{"url": "https://offnews.bg/obshtestvo/evroparlamentat-organizira-v-sofia-diskusia-posvetena-na-dezinformatc-695918.html", "text": "Бюрото на Европейския парламент в България организира публична дискусия на тема „Имат ли значение фактите? Дезинформацията като инструмент по време на избори“. Дискусията ще се проведе днес  в зала 6 на НДК. Участие в дискусията ще вземат Анели Ахонен от EUvsDisinfo, Европейска служба за външна дейност, Сам Джефърс, основател на проекта WhoTargetsMe, Крейг Дуайър, съосновател на ирландската Инициативата за прозрачен референдум и Марихе Аренце, образователен координатор в нидерландската неправителствена организация DROG.Четиримата чуждестранни гости ще представят опита на своите организации в борбата с дезинформацията в контекста на наближаващите европейски избори през май 2019 г. Техните презентации ще бъдат последвани от дискусия, по време на която публиката ще има възможност да задава въпроси към ораторите.Събитието ще бъде открито от Теодор Стойчев, ръководител на Бюрото на ЕП в България, а модератор на дискусията с публиката ще бъде журналистът Светослав Иванов.", "date": "2019.01.22", "title": "Европарламентът организира в София дискусия, посветена на дезинформацията"}
{"url": "https://offnews.bg/obshtestvo/vodata-shte-spira-na-4-mesta-v-stolitcata-695889.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Подмяна на сградно водопроводно отклонение на ул. „Клокотница“ в жк. „Банишора“ налага спиране на водоподаването от 09:30 до 17:30 часа на ул. „Клокотница “ от ул. „Опълченска“ до ул. „Софроний Врачански“. Реконструкция на уличен вводопровод в махала „Турмачка“ в с. Плана налага спиране на водоподаването от 09:00 до 21:00 часа на Махала „Турмачка“, махала „Тодорова“Монтаж на спирателни кранове на ул. „Цар Борис III“ в с. Казичене налага спиране на водоподаването от 10:00 до 22:00 часа на кв. „Видните“, Индустриална зона Казичене, с. Казичене – ул. „Васил Левски“ №1Прекъсване на сградно водопроводно отклонение на ул. „Столетник“ в кв. „Орландовци“, се налага спиране на водоподаването от 10:00 до 19:00 часа на ул. „Калач “ от ул. „Кестен“ до ул. „Столетник“, ул. „Столетник“ от ул. „Железопътна“ до ул. „Калач“, ул. „Железопътна“ от ул. „Христо Станишев“ до ул. „Столетник“", "date": "2019.01.22", "title": "Водата ще спира на 4 места в столицата"}
{"url": "https://offnews.bg/112/feldsherka-napuska-speshna-pomosht-sled-agresia-kolegite-%d1%9d-obmisliat-695973.html", "text": "Фелдшерка от Спешна помощ в Горна Оряховица е подала предизвестие за напускане, след като тази нощ е била нападната от пациент, съобщи БНР.Колегите ѝ в звеното обмислят колективна оставка заради зачестяващата вербална и физическа агресия на работното им място, обяви началникът на Спешна помощ в града д-р Виолета Пашова.Последният инцидент се случил през нощта на 21-ви среши 22-ри януари. В Спешна помощ дошла 35-годишна жена с болно бебе с висока температура, което трябвало да бъде транспортирано до болница във Велико Търново. Майката се развикала и ударила през лицето с телефона си фелдшерката. Жената и детето в крайна сметка били откарани до Велико Търново, но по случая е образувано бързо производство за причиняване на лека телесна повреда.Битата фелдешрка е в отпуск по болест и е подала предизвестие за напускане.\"Върви сред колектива идеята за колективно напускане на работа. Не може да отиваш на работното си място, за да помагаш на хората, и да не си сигурен дали въобще ще се върнеш и в какъв вид ще се върнеш\", казва д-р Виолета Пашова.", "date": "2019.01.22", "title": "Фелдшерка напуска Спешна помощ след агресия, колегите ѝ обмислят колективна оставка"}
{"url": "https://offnews.bg/sviat/prekratiha-izdirvaneto-na-moriatci-ot-plamnalite-v-cherno-more-korabi-695953.html", "text": "Издирването на моряци от двата кораба, които се запалиха в  в Черно море край Керченския проток, е прекратено. 11 души са загинали, 12 са спасени, в неизвестност са още девет души, но от пресслужбата на руския Черноморски флот обявиха, че няма надежда да бъдат открити живи хора. Операцията вече е издирвателна, а не спасителна. стана по време на прехвърляне на гориво от единия на другия кораб, довело до избухване на пожар. През нощта времето в района се е влошило, поривите на вятъра са до 60 км/час и операцията е затруднена.", "date": "2019.01.22", "title": "Прекратиха издирването на моряци от пламналите в Черно море кораби"}
{"url": "https://offnews.bg/temida/ot-deloto-sreshtu-ivancheva-aleksandar-vaklin-kandidat-za-deputat-sre-695952.html", "text": "Бизнесменът Александър Ваклин, който подаде сигнала за подкуп срещу отстранения кмет на \"Младост\" Десислава Иванчева, бившата й заместничка Биляна Петрова и третият подсъдим по делото Петко Дюлгеров, е бил водач на листата за 25-МИР в София на партия Нова алтернатива на вота през 2013 г. Това показа справка на OFFNews в сайта на ЦИК след като в отговор на въпрос на Петрова в съдебната зала вчера Ваклин потвърди участието си в изборите през 2013 г. от партията на бившия военен министър Николай Цонев. Той бе арестуван при шумна акция през 2010 г., запомнена с думите прокурор Роман Василев \"абсолютен престъпник\", а делото срещу него за подкуп завърши с пълното му оправдаване. Миналата година Цонев осъди прокуратурата да му плати 100 000 лв. обезщетение заради вредите, които е претърпял покрай ареста му. Ваклин, който вчера бе разпитван за втори път като основен свидетел, заяви в съда че при първите разговори какво иска Иванчева, за да пусне преписката за строежа му в \"Младост\" посредникът Дюлгеров му казал, че е  “нормално да се даде от 3% до 5 % от разгънатата застроена площ сградата. Предприемачът уточни, че това са 600 квадрата апартаменти. По въпроса за думите \"15 000 лева\" и \"специализирана прокуратура\", които се чуват в СРС-тата, Ваклин каза, че не си спомня за такъв разговор. Ваклин през 2013 г. : Ниската компетентност и слабата мотивация на администрацията са основна причина за екологичното ниво, на което се намира страната ни. Страхът от каквато и да е инициатива е наследството на столичната администрация от кметуването на Бойко Борисов. ", "date": "2019.01.22", "title": "От делото срещу Иванчева: Александър Ваклин кандидат за депутат срещу ГЕРБ"}
{"url": "https://offnews.bg/sviat/91-stanaha-zhertvite-na-neftoprovoda-v-meksiko-695960.html", "text": "Загиналите при  в Централно Мексико нараснаха до 91, съобщи губернаторът на щата Идалго Омар Фаяд, цитиран от БТА.Фаяд добави, че окончателният брой на загиналите вероятно ще надхвърли 100 души.Експлозията стана в петък близо до Тлахуелилпан, на 85 км северно от столицата Мексико. До пробива в тръбопровода се събрали много хора, за да се опитат да източват гориво.Щатското и федералното правителство обявиха, че покриват разходите за лечение на ранените и за погребения на жертвите.  Мексиканската държавна петролна компания \"Пемекс\" не е затворила клапана на протеклия петролопровод, когато за пръв път течът бил забелязан, защото първоначално се смятало, че не е от значение, съобщи мексиканският министър на сигурността Алфонсо Дурасо, цитиран от Ройтерс.Министър Дурасо каза на пресконференция, че военните са установили теча около четири часа преди Пемекс да затвори клапана.Изпълнителният директор на \"Пемекс\" Октавио Ромеро заяви, че екипът му е спазил техническите изисквания, макар и нито да потвърди, нито да отрече дали забавянето при затварянето на клапана е било предизвикано от немарливост или корупция. \"Всичко ще бъде проверено\", заяви той.", "date": "2019.01.22", "title": "91 станаха жертвите на нефтопровода в Мексико"}
{"url": "https://offnews.bg/sviat/forumat-v-davos-zapochva-bez-tramp-mej-i-makron-695954.html", "text": "Световни политически и бизнес лидери се събират в швейцарския град Давос днес, в Световния икономически форум няма да участват американският президент Доналд Тръмп, френският му колега Еманюел Макрон и британският министър-председател Тереза Мей. От участие във форума се е отказал и премиерът Бойко Борисов. Основната тема на форума е глобализацията в периода на четвъртата индустриална революция. Забавеният икономически растеж, търговските войни и Брекзит са сред другите важни въпроси, които ще бъдат обсъдени. Световният икономически форум в Давос ще продължи до 25 януари.Около 3000 души, сред които над 100 държавни и правителствени ръководители, ще вземат участие в срещата. В Давос се очаква да пристигнат канцлерът на Германия Ангела Меркел и премиерите на Израел, Япония и Италия - Бенямин Нетаняху, Шиндзо Абе и Джузепе Конте. Президентът на Бразилия Жаир Болсонаро ще изнесе реч, а със специално послание към участниците във форума ще се обърне вицепрезидентът на Китай Ван Цишан. Форумът в Давос е годишна среща на представители на световния политически и бизнес елит. От 80-те години на миналия век мероприятието има статут на едно от главните международни събития на годината, припомня БНТ. Освен политици и бизнесмени, в дискусиите участват представители на обществени организации, научните среди, културни деятели и ръководители на медии.", "date": "2019.01.22", "title": "Форумът в Давос започва без Тръмп, Мей и Макрон"}
