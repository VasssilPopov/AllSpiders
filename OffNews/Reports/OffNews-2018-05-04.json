{"url": "https://offnews.bg/112/lokomotivat-na-barzia-vlak-ot-sofia-za-burgas-se-zapali-na-gara-dolno-680001.html", "text": "Локомотивът на бързия влак № 8613 от София за Бургас се запали на гара Долно Езерово.В 21:37 ч. при транзитно преминаване през гарата на бързия влак машинистите са забелязали силен дим под коша на локомотива (тяговия трансформатор). Локомотивният персонал незабавно е предприел спиране на композицията в гарата, сигнализирал е на спешния телефон 112 и е използвал наличните пожарогасители. Служителите във влака незабавно са извели всички пътници от композицията, като в нито един момент не е съществувала предпоставка да пострадат хора, твърдят от пресцентъра на БДЖ.В момента на място два противопожарни автомобила обливат локомотива.В пътническата композиция са пътували 70 човека, за които е осигурен превоз с автобуси.За пътниците от бързия влак № 3601 от София за Бургас, който в момента престоява в гара Айтос, също ще бъде осигурен превоз с автобуси до Бургас.", "date": "2018.05.04", "title": "Локомотивът на бързия влак от София за Бургас се запали на гара Долно Езерово"}
{"url": "https://offnews.bg/obshtestvo/snimki-krastat-na-venera-v-art-aktcia-sreshtu-nasilieto-nad-zheni-679989.html", "text": "Кръстът на Венера се появи като арт инсталация пред Народния театър и сградата на СУ в София като част от кампания срещу насилието над жените. Акцията е дело на Destructive Creation. Символът е изобразен като вид средство за мъчение на жени, а във DC пишат: \"Истанбулската конвенция беше опит насилието над жени да бъде спряно - вместо това през 2018-та позицията на жената си остава същата...\"29 са убийствата на жени през 2017-та или по 1 на всеки 2 седмици. 93% са извършени от мъже - най-често партньор, син, роднина или друг близък мъж. Половината от жертвите са сигнализирали официално органите на реда и са търсили защита. Убийствата на жени у нас са два пъти повече на глава от населението в сравнение с други държави от ЕС - данните са от Български хелзински комитет.Проектът се казва \"Кръстът на Венера - или каква се очаква да бъде позицията на жената в нашето общество\". Снимки може да разгледате в галерията. ", "date": "2018.05.04", "title": "Снимки: Кръстът на Венера в арт акция срещу насилието над жени"}
{"url": "https://offnews.bg/obshtestvo/mvr-obiavi-spetcialni-merki-za-sigurnostta-po-praznitcite-679985.html", "text": "МВР ще предприеме допълнителни мерки за гарантиране на сигурността по време на празничните дни, съобщиха от вътрешното ведомство.По основните пътища на страната вече са разположени екипи на Пътна полиция. Оттам напомнят на шофьорите, че до края на седмицата е в ход специализирана полицейска операция за невръчени електронни фишове и неплатени глоби. „Нека всички водачи, знаят, че ако бъдат спрени и се установи, че имат неплатени фишове, може да им се наложи да прекратят пътуването си, поради отнемане на свидетелството“, каза началникът на Пътна полиция.Полицията ще следи още за употреба на алкохол и наркотични вещества, както и за спазване на скоростта.По традиция от 16 до 20 часа днес, 4 май, се ограничава движението на товарни автомобили. Същата мярка е предвидена и за времето от 14 до 20 часа в последния почивен ден.От 14 часа днес по всички изходи на столицата са разположени екипи, които при нужда да подпомагат и регулират движението.За излизащите от София по пътя за Владая е предвидено реверсивно движение - днес за излизащите от столицата са предвидени две платна, а в последния почивен ден същата мярка е предвидена за влизащите.Масови мероприятияНа местата, където се очаква масово събиране на хора, е предвидено засилено полицейско присъствие и няма да се допускат хора в явно нетрезво състояние. На такива места ще бъде ограничаван и достъпът на граждани с обемисти багажи, както и въоръжени лица.За парада в София, на 5 май, всички улици, които водят към президентството, ще бъдат тампонирани с механизирана техника, за да се гарантира сигурността, каза началникът на отдел „Охранителна полиция“ в СДВР комисар Борислав Муеров. На 6 май, по традиция на площада ще се проведе големият парад, организиран от Министерството на отбраната. За него също има засилени мерки за сигурност.На 5 май в цялото парково пространство в Борисовата градина ще има полицейски екип – поводът е честването на 70-годишнината на ЦСКА.Преминаване през границитеГКПП ще работят на непрекъснат режим с допълнително служители, за да няма струпване по границите.От МВР съветват гражданите да използват и алтернативни маршрути и да се насочват не само към основните, но към по-малките гранични пунктове. Ако пътуват непълнолетни с един родител или без родителите си, да бъдат снабдени с нотариално заверено съгласие от отсъстващия родител. Да носят оригинал и копие на този документ, като копието остава на граничния пункт.4 майПромени в организацията на движението в столицата във връзка със събития, свързани с Българското председателство на Съвета на ЕС, се въвеждат от 20 ч днес до приключване на събитието на 5 май. Забранява се престоят и паркирането на пътни превозни средства, с изключение на автомобилите, превозващи участниците в събитието, както следва:· на ул. \"Доспат\" между бул. \"Витоша\" и ул. \"Баба Неделя\";· на ул. \"Баба Неделя\";· на ул. \"Д-р Христо Стамболски\".Само при необходимост и по преценка на отдел „Пътна полиция“ се забранява влизането на моторни превозни средства по тези улици от 7 часа да приключване на събитието на 5 май 2018г.Във връзка с тържественото чествана не Деня на храбростта и празника на българската армия се въвежда следното ограничение на превозни средства:Забранява се влизането, престоят и паркирането от 18.30 часа до приключване на генералната репетиция на 4.05.2018 г. и от 7 до 12:30 часа на 6 май, както следва:∙ на ул. „Оборище“ между ул. „Г.С. Раковски“ и бул. „Васил Левски“, като се закриват базарите за художествени изделия;∙ на ул. „11-ти август“ между бул. „Кн. Ал. Дондуков“ и пл. „Св. Ал. Невски“;∙ на ул. „15-ти ноември“ между бул. „Цар Освободител“ и пл. „Св. Ал. Невски“;∙ на ул. „Московска“ между бул. „Васил Левски“ и бариерата на британското посолство;∙ на ул. „Леге“ между ул. „Съборна“ и пл. „Атанас Буров“;∙ на ул. „Кн. Александър I“ между ул. „Съборна“ и пл. „Кн. Александър I“;∙ на пл. „Николай Гяуров“;∙ на всички паркинги на пл. „Княз Александър I“;∙ на паркинга на пл. „Атанас Буров“;∙ на паркинга на ул. „Княз Александър I“ между бул. „Цар Освободител“ и ул. „Московска“;∙ бул. „Цар Освободител“ между бул. „Г.С.Раковски“ и пл. „Независимост“;∙ ул. „Аксаков“ между ул. „Г.С.Раковски“ и ул. „Дякон Игнатий“;∙ ул. „Г. Бенковски“ между ул. „Аксаков“ и бул. „Цар Освободител;∙ ул. „Леге“ между ул. „Съборна“ и бул. „Цар Освободител“;∙ ул. „Кн. Александър I“ между ул. „Съборна“ и бул. „Цар Освободител“;От 16 часа до приключване на събитието на 5 май на:∙ пл. „Кн. Александър I“;∙ на ул. „Дякон Игнатий“ между ул. „Иван Вазов“ и ул. „Ген. Гурко“, с цел осигуряване място за противопожарния автомобил∙ пл. „Николай Гяуров“;∙ северозападната дъга на пл. „Св. Александър Невски“ между ул. „Оборище“ и ул. „11-ти август“;От 8 часа до приключване на празничния коктейл на 6 май на ул. „Милин камък“ между бул. „Джеймс Баучер“ и бул. „Свети Наум“.Забранява се влизането в двете посоки на пътни превозни средства, както следва:От 18 часа до приключване на музикалния парад на 5 май:∙ бул. „Цар Освободител“ между ул. „Г.С. Раковски“ и пл. „Независимост“;∙ ул. „Аксаков“ между ул. „Г.С. Раковски“ и ул. „Дякон Игнатий“;∙ ул. „Г. Бенковски“ между ул. „Аксаков“ и бул. „Цар Освободител“.", "date": "2018.05.04", "title": "МВР обяви специални мерки за сигурността по празниците"}
{"url": "https://offnews.bg/politika/patriotite-predlagat-lotarijni-bileti-da-ne-se-prodavat-navsiakade-679983.html", "text": "Готов е проектът за промени в Закона за хазарта, който да ограничи рекламата на лотарийни билети и игри, обещан от вицепремиера Валери Симеонов.Депутати от \"Обединените патриоти\" коментираха пред OFFNews, че остават дребни детайли за изчистване и се надяват той да бъде внесен в деловодството на Народното събрание до края на другата седмица.Текстовете на проекта, подобно на тези на \"Демократична България\", предвиждат лотарийни билети да не се продават навсякъде, а само в лицензирани пунктове, казина и игрални зали. Промените, изготвени от НФСБ, предвиждат промени не само в Закона за хазарта, но и в този за радиото и телевизията. В момента разпоредбите на Закона за радиото и телевизията не важат за игрите на късмета, в които се залагат пари, включително лотария, наддаване и други форми на хазарт, както и онлайн игри и програми за търсене, но не и предавания, изцяло посветени на хазартни игри или игри на късмета. \"Обединените патриоти\" обаче предвиждат тази норма да отпадне. Валери Симеонов вече публично обяви, че законопроектът ще цели ограничаване на рекламата на лотарийните игри. Тогава той обясни, че рекламата няма да се забрани напълно, а ще се ограничи. Идеята е да се забрани да се обявяват победителите от такъв тип игри. В закона ще остане възможност да се обявят наименованията на игрите, търговската марка и тегленето на тиражите.Вчера вицепремиерът Валери Симеонов призна във Фейсбук, че се е срещал с бизнесмена Васил Божков, който участва в собствеността на една от двете големи частни лотарии у нас, но името му беше свързвано и с другата. Председателят на НФСБ разказва, че Божков си тръгнал разочарован след срещата. Ето какво написа Валери Симеонов в социалната мрежа:", "date": "2018.05.04", "title": "Патриотите предлагат лотарийни билети да не се продават навсякъде"}
{"url": "https://offnews.bg/112/arestant-pochina-v-politciata-v-troian-679988.html", "text": "34-годишен мъж от София е починал днес около 10.00 ч. в помещението за настаняване на задържани лица в полицейското управление в Троян.Мъжът е бил задържан на 3 май в 21.00 ч., след като е самокатастрофирал в Априлци. Установено е, че управлява лек автомобил с концентрация на алкохол в издишания въздух 3.55 промила, твърдят от пресцентъра на МВР.За изясняване на всички обстоятелства около инцидента е назначена и вътрешна проверка в РУ Троян.", "date": "2018.05.04", "title": "Арестант почина в полицията в Троян"}
{"url": "https://offnews.bg/politika/karakachanov-skliuchi-dogovor-za-17-miliona-evro-za-poddrazhka-na-spar-679990.html", "text": "На церемония в министерството на отбраната днес беше подписан договор за интегрирана логистична поддръжка на транспортните самолети „Спартан“.Министърът на отбраната Красимир Каракачанов и вицепрезидентът по продажби и поддръжка за клиенти на италианската компания „Леонардо“ (предишно наименование „Аления Аеронаутика“) размениха Допълнително споразумение към Рамковото споразумение, сключено между министерството на отбраната и италианската компания, за интегрирана логистична поддръжка на самолети „Спартан“ и втори конкретен договор към рамковото споразумение.Договорът за интегрирана логистична поддръжка на транспортните самолети „Спартан“ на българските ВВС е подписан на 30 април 2018 г. Той обхваща период на действие до 16 декември 2021 г. и е на стойност 17 519 346, 94 евро.В хода на преговорите стойността на интегрираната логистична поддръжка на самолетите „Спартан“ е намалена с 22%, твърдят от пресцентъра на министерството на отбраната.„Това за нас е важен договор и е крачка за добро сътрудничество в бъдеще“, каза Каракачанов.", "date": "2018.05.04", "title": "Каракачанов сключи договор за 17 милиона евро за поддръжка на Спартаните"}
{"url": "https://offnews.bg/offtopic/stiga-ste-trili-nova-zelandia-ot-kartata-po-golemi-sme-ot-velikobrita-679981.html", "text": "Време е Нова Зеландия да се върне обратно на географските карти!Звучи като шега, но не е - тихоокеанската държава просто липсва от не една карта на света. И за да обърне внимание на \"дребния\" проблем с пълното заличаване - поне на хартия - на страната си националната туристическа служба на страната започна онлайн кампания, в която се включиха министър-председателят на Нова Зеландия Джасинда Ардън и комедийният актьор Рис Дарби.Във видеото Дарби посочва липсата на страната му на карти в \"Икеа\", \"Старбъкс\", в зоопарка в Сентръл парк в Ню Йорк и казва на Ардън по телефона, че всичко това е част от огромен заговор за подкопаване популярността на Нова Зеландия.\"Австралия иска туристите ни!\" е едно от предположенията му.Заинтригувана от конспиративната  теория, Ардън отговаря, че явно Дарби е попаднал на нещо интересно, а историята се потвърждава и от липсващата страница на правителството, според която \"нещо липсва\".Нова Зеландия липсва и на Международното летище в Пхенян, Северна Корея, показва сайтът .Надпис отдолу гласи: Надяваме се да използват същата карта в командния център, от който насочват ракетите си\".В кампанията вече се разпространява хаштагът #getNZonthemap, който помага за разрастването на дискусията.\"Необяснимо е! Нова Зеландия е по-голяма от Великобритания. Територията ни е над две трети от големината на Япония и Германия. Имаме езеро с големината на Сингапур, планина по-голяма от европейските Алпи и по-дълга брегова плажна ивица от Калифорния\", казва изпълнителният директор на службата Стивън Ингланд-Хол.Ето и самото видео:", "date": "2018.05.04", "title": "Стига сте трили Нова Зеландия от картата! По-големи сме от Великобритания (видео)"}
{"url": "https://offnews.bg/politika/pargov-prognozite-na-marks-za-samoiziazhdaneto-na-kapitalizma-sa-geni-679991.html", "text": "Най-известните теоретици на общественото развитие днес - от Стиглиц през Жижек до Чомски - припомнят гениалните догадки на Маркс и неговите предвиждания за самоизяждането на капитализма.Това каза лидерът на БСП - София Калоян Паргов в словото си при откриването на научната конференция по повод 200 години от рождението на Карл Маркс, на която домакин беше Руският културно-информационен център.Днешната конференция ни събра, за да осмислим, да осъвременим, да отхвърлим, да приемем теоретическото и политическо наследство на Маркс. Тя идва съвсем навреме и съвсем на място. 200-годишнината от рождението на мислителя на хилядолетието, на философа, социолог, политически деец и един от най-великите интелектуалци на всички времена дава повод на хиляди политици, професори, студенти, работници, интелектуалци от цял свят да направят същото. След броени дни медиите и социалните мрежи ще съобщят за тази безпрецедентна мозъчна атака на човечеството, която ще се опита да преодолее - по думите на Енгелс -, заяви Калоян Паргов. Лидерът на столичните социалисти акцентира, че трудовете на Карл Маркс формират във философията диалектическия и исторически материализъм, в икономиката – теорията на принадената стойност, в политиката – теорията на класовата борба.Председателят на Градския съвет на БСП - София отбеляза, че за българските социалисти 200-годишнината от рождението на Карл Маркс е особен повод за празник:\"Преди 127 години в Търново основателите на партията приемат по принцип своята политическа програма. Кръстникът на партията се казва Карл Маркс. Тук е мястото да спомена и най–верния му български последовател Димитър Благоев, който се качва на политическата сцена на следосвобожденска България с ясното съзнание за собствената си историческа мисия. Мисията на интелигент, на демократ, на родолюбец, жадуващ свобода, доброта, справедливост и щастие за всички. Това са неговите ценности, личните му и обществени ориентири. Като демократ той пристъпва към създаване на Българската социалдемократическа партия. Защото доста време преди нейното основаване е наясно, че истински демократ е само този, който ратува за демокрация, достъпна за всички хора - социалната демокрация\" - заяви Калоян Паргов.Той цитира думи на българския историк, публицист и общественик Георги Бакалов, който казва: \"Могъщото оръжие, което Благоев придоби в учението на марксизма, му позволи да направи едно велико откритие - да открие работническата класа в България. С това да даде тласък на научната мисъл и да подпомогне създаването на новата обществена сила, която един ден, още при неговия живот, ще стане централната ос на българската история\".\"Мечтата на Дядото за народна социалистическа република се сбъдва 20 години след смъртта му. Тя просъществува около половин век. През това време промишлената продукция на България нараства 104 пъти, селското стопанство - с 263%, реалните доходи на населението - с 600%, обществените фондове за потребление са 787%, брутният вътрешен продукт - с 26%, националният доход - с 16%. Няма безработица, няма неграмотни граждани. Има безплатно, общодостъпно здравеопазване и образование. Основните производствени фондове през 1990 г. бяха оценявани на $134 млрд., а 98% от тях бяха създадени от трудовите хора в Народна република България. А днес 43% от населението ни живее в тежки материални условия, 48% са в риск от социално изключване, а 50% от заетите българи са бедни\" - заяви Паргов.Калоян Паргов отбеляза в словото си, че днес преживяваме не просто поредната циклична криза на системата, а сме свидетели на крайно опасно изостряне на нейните противоречия:\"Светът от 2018 година е отрицание на надеждите и мечтите на човечеството след края на Студената война. Днешният капиталистически свят се раздира от системни вътрешни противоречия. За първи път от 1945 година политици си позволяват да дрънкат ядрено оръжие. Противоречията вече не са само между труда и капитала, а до голяма степен са и конфликт между финансовия, в това число и спекулативен капитал, от една страна, и индустриалния и производителния капитал, от друга. Капиталистическият свят има капацитета да адаптира и подчини всяка форма на мислене. В този смисъл повече от ясно е, че промяна на света трудно може да настъпи само чрез едно ново мислене, като се клатушкаме между претенциите си за рационалност и ирационалност. Изглежда, че заставайки пред нищетата след разкриването на много от тайните на капиталистическия свят, ни остава място само за действие\".", "date": "2018.05.04", "title": "Паргов: Прогнозите на Маркс за самоизяждането на капитализма са гениални"}
{"url": "https://offnews.bg/kultura/osoben-pogled-varhu-strannite-neshta-679769.html", "text": "Гледали ли сте сериала Stranger Things (на Netflix)? А децата ви? Особено, ако са в пред- или ранна тийн-възраст. И да, не е „Арабела”, „Синьо лято”, „Рицар без броня” или като готините за времето си филми на братя Мормареви от моето детство. Друга епоха (и век) са дошли. Еволюция просто. Визуализацията на прочетените книги става все по-красива и мамеща. Хубаво би било младите (или самите вие) в дома ви да поназнайвате поне малко за приказния свят на Толкин и фентъзи-игрите – за да не се чудите какъв гейм в мазето, превърнато в детска стая, играят хлапетата от сериала. Не е зле възрастните да са чували за научно-популярни (или направо конспиративни) дискусии, засягащи изследвания с други пространства и други човешки възможности. Защото, примерно, експериментите на ЦРУ върху хора с ЛСД не са измислица. Но ако харесвате Стивън Кинг, също ще е достатъчно.Пишещият това не се притеснява да си признае, че се изкушава от подобни статии, хипотези и предизвикателства за науката. Но „странните неща” на Мат и Рос Дафър (бащите на поредицата на Netflix) – които иначе са възбуждащи, добре замислени и още по-добре изиграни от детския екип герои – освен удоволствието на зрителя, отключиха в мен един малко неподозиран (но пък натрупващ се като възприятие) поглед. С доза черен хумор бих го нарекъл „Несъгласия в сравнителния анализ на съвременното американско и българско детство” – съчинение по (движещи се) картинки.Нещичко за поредицата. „Странни неща“ е създаден, написан, режисиран и ко-продуциран от братята Дафър. Ценителите-киномани няма да се затруднят да открият, че идеите са базирани на продукции като „Извънземното“, „Полтъргайст“ и върху книгите на Стивън Кинг. , пишат в scifi.bg. Предисторията (засегната аналитично в operationkino.net) документално опира до властелина на хоръра Кинг, който  Бих добавил шедьоврите на Джо Данте (палавниците-Гремлини в една вече „праисторическа” киноепоха), или „дяволчетата” на Р.Донър.Първи сезон тръгва на 15 юли 2016-а с всичките си 8 епизода накуп. Миналата година ни донесе нови 9 серии. А третият сезон предстои. В актьорския състав се откроява майката на изчезналото момче Уинона Райдър (която е великолепна в лудата си непримиримост), шерифът Дейвид Харбър и най-вече страхотните хлапета и тинейджъри Фин Улфхард (като ), Ноа Шнап (), 12-годишната Мили Боби Браун (), Гейтън Матарацо (), Кейлъб Маклафлин (), Натали Дайър (), Чарли Хийтън (). Ученият баща-злодей, който работи върху живо психо-екстрасензорно оръжие срещу Съветския съюз, е Матю Модийн (). Оценките за сериала са 8.1/10 на сайта Rotten Tomatoes а на сайта Metacritic – рейтинг 76 от 100.За онези, дето ще го гледат тепърва, краткият анонс по Уикито е достатъчен: На 6 ноември 1983 г. в щата Индиана загадъчно изчезва 12-годишният Уил Байърс. Майка му Джойс прави всичко, за да го открие. Тя търси помощ от местния шериф Хопър (Дейвид Харбър), който започва разследване. После изчезва и една тинейджърка. Приятелите на Уил също започват да го издирват, и откриват в гората момиче с необикновени способности (Мили Боби Браун), която няма име, а само номер, татуиран на ръката и́, но пък знае невъобразими неща за изчезналото момче и тайни научни експерименти. Самата тя има мощни телекинетични и екстрасензорни способности. Скоро става ясно, че пръст в изчезването на Уил има и секретна правителствена организация, занимаваща се с изследване на могъщи и опасни сили. Първият сезон е хем по детски пъстър с неподправеното поведение на малчуганите, хем мрачен и колкото трябва зловещ. Простички диалози, без притчи (героите са деца, все пак) и по формулата „каквото чуваш и виждаш – това е”. Във вторият има повече слънце в градчето им, но не по-малко мистика. Едни се завръщат, ала други носят в себе си какавида на пришелец. Хем всички са там, хем и порталът е отворен. Някои са сменили млечните зъби, други вярват, че агенти-екстрасенси от Съветския съюз са в градчето. Бренър го изяде мегагоргонът, но му е назначен заместник в лабораторията, маскирана като сграда на „ЧЕЗ” (с лошите все е така: чудовище ги яде, но ги заменят с нови). Дечурлигата-герои търчат още по-лудо между двата свята и най-вече в собствения си, който е в главите им. Бащи и майки се тюхкат на пубертета. Но – казват, че и в действителността – „никой нормален не е постигнал нищо значимо в този свят” (С.2, Еп.1)… Достатъчно. Няма да съжалявате, ако потърсите двата сезона на обичайните в Нета две едноименни места и го изгледате.А сега да рискувам в споделянето на моя „особен поглед”. Започвам с времевата рамка и детското и́ оцветяване. През 1983 г. някъде в Индиана (в едни такива дълги, но преобладаващо едноетажни дървени къщи, които приличат на недореновирани складове) бели и афроамерикански (хм) семейства изживяват различни степени на щастието, но еднакво видимо пре-спокойни и идилично незаинтересовани за големия свят извън входно-изходните табели с името на градчето им. Някои все още гледат черно-бели телевизори, карат се бая стари коли, коледната украса си е от крушки „миньонки” с цокъл Е14; когато в целия град за няколко часа страховит електрически срив в мрежата превръща потребителите на местния ЧЕЗ в неандерталци – те като същи българи (по време на режима „Диско-София: два часа има, два часа нема”, точно през 80-те) в стоически непукизъм чакат да им съобщят, че аварията е странна, но пък задълго и ще се отстранява поетапно. Докато довършват фамилната трапеза пред газовите камини, хлапетата им играят със сглобяеми модели на „Хилядолетния сокол” или на картонената – обявена за най-продаваната ролева игра в света – Dungeons & Dragons (наистина появила се 9 г. по-рано и с първа адаптация на Марвел от 83-а). Детските велосипеди са по-хващащи окото от автомобилите. Телефоните, разбира се, са аналогови: от ония, дето в Америка ги закачат на стената и филмови герои, държат слушалката, ходят и разпъват спиралната жица почти до другия град. И хлапаците, и подрастващите тинейджърки – когато не са на училище – просто казват у дома, че ще учат с приятелката, или са на мероприятие в школото, а сетне се размотават по среднощ и до сутринта из гори, наводнени кариери, запустели автоморги и по-рядко край басейните на богати отсъстващи родители на съученици. На няколко пъти единици успяват дори да се вмъкнат в „огледалния свят”, успяват и да оживеят, и да се приберат – а майки и бащи тъй и не предполагат, че съществува . В радиокръжока можеш да овъглиш радиостанцията, но не ти търсят сметка, а идват военните (че кой друг?) и я поправят. Момиче и момче на видима прогимназиална възраст купуват в железарията газова бутилка, брадви, лостове, 4 кутии патрони 38-и калибър и казват, че ще гонят чудовище. Продавач и купувачите се смеят…Всъщност, наляга ме притеснение, че няма да съумея да изразя гъделичкащото ме противоречие: харесвам „странните неща” (тази година затвориха Досиетата Х завинаги, та ще трябва да чакам новите издирвания на малките сайфай-детективи), оценявам приключенския дух, завиждам им добронамерено за 3-ватовите радиостанции – каквито ние нямаше откъде да имаме, но детския им свят ми идва някак хиперболизиран, преувеличен, надхвърлящ нормалното, което може да се приеме даже на кино. Може би понеже отдавна съм родител, или защото никога повече няма да успея да се пъхна в едни кецове 32-ри номер. И най-вече, защото Мраколес си остава приказно място за малки и големи, но когато видиш децата ти да си играят в Мраколес, ти настръхва косата. Знаеш, че Гандалф няма откъде да дойде.Последното десетилетие предложи много сюжети в изкуството, където младежи, деца вършат работата на възрастните. В началото бе словото, нататък Холивуд (общо казано) развъртя камерите. А „странните неща” не са се раждали и на хартия.Някои от книгите са писани по-отдавна, но приемствеността е осигурена – по средата на съвремието ни е „Дивергенти” на Вероника Рот, от 2011 г. и е само първата от три. Другите са: „Игрите на глада” (на Сюзан Колинс, излиза през 2008 г.), „Как живея сега” (на Сирша Ронан, 2004), „Пазителят” (на Лоис Лаури, 1993), „Играта на Ендър” (на Орсън Скот Кард, 1985). Екранизациите пък се вместват в последните едва 5-6 години. Впрочем, О.С.Кард пусна деветата книга от цикъла за Ендър Уигин (Shadows in Flight, 2012, седем са преведени и у нас). От къде започна всичко? Дали не е в онзи „Прекрасен нов свят”, създаден от Олдъс Хъксли още през 1932 година? Или да го разпрострем от оруеловата 1984-та до ХХVІІ век, времето на антиутопията на Хъксли. Във всеки случай, темите и посланията се преплитат, но извън двата емблематични романа, по-горе цитираните и филмите по тях визуализират събития и общности през очите на млади хора – които ще се окажат не просто и не само във вихъра на събитията, но ще трябва да поемат на детските си рамене отговорността за решаване на проблемите, създадени от възрастните. След като бързо, наложително и без време пораснат. Вече като на кино.Та ето защо взима да ми омръзва. През 80-те в социалистическа София нямаше опасности за детските игри (Жоро Павето нападаше жени, не деца): и ние играехме навън или в близкия Западен парк до тъмно, май също казвахме у дома просто: отивам да ритам/в парка ще караме колела/ще пускаме лодки на езерото на „Лебеда”/с кънките ще сме в двора на даскалото… В „Млад техник” продаваха влакчета, малки бутални двигатели, модели на самолети, кораби и „Восток” за сглобяване. Вместо уоки-токита съществуваха радиоконструктора РК-1 и транзистор „Яцек”. А ловни патрони (онези картонените), които се ползваха за изстрелване на ракети с парашут, имаше под стриктен контрол само в кръжоците по ракетомоделизъм. Детските ни превозни средства бяха колела и ролкови кънки. И първото видео „папагал” дойде в дома ни някъде в последните години на 80-те – за да се запознаем с Гремлините, а по-големите ни братя и сестри да гледат „историите” на Мел Брукс.Трябва да сте гледали днешните тийн-екшъни на Холивуд за да знаете какво ние не сме били като деца. И изобщо не е само до възможностите на „системата”; те сигурно са ни лишили от някои примамливи аксесоари на игрите, но ние пък и не сме се тормозили от липсата им. През 83-та в Хаукинс, Индиана, братът на изчезналия Уил слуша „Клаш” на приличен „дръжкофон” (вертикално стоящ свирещ касетофон с радио, ако не знаете за какво говоря), докато у нас в София, в негова възраст, аз вече бях сменил касетофон „Унитра” (от ЦУМ) и настолна „дръжка” „Сони” (от т.нар.”оказионен магазин” на спирката на днешния Женски пазар) и през 84-а имах вече грамофон с усилвател (полски) и касетен дек „Хитачи” с „Долби”. Добре де, обаче ако някъде сред дърветата, недалеч от последните блокове на „Западен парк”, имаше оградена военна база – просто щяхме да сме стигали с колелетата докъдето се стига и нямаше как да ни хрумне да влизаме някак и да търсим нещо-си.Хубаво, в това сигурно е разликата. Не сме били по-глупави, по-задръстени, по зле облечени, по-малко обгрижвани в домовете си деца. Но не точно и в ограниченията, забраните, правилата, редът. Ние бяхме само деца и сегашно търсене на идеологическо теле под тогавашния вол е неуместно. Вече сме родители и възпитаваме своите си деца да бъдат начетени, амбициозни, прагматични; и да не ни харесва всичко, не им пречим да бъдат съвременни (т.е. не се сърдим на тяхното: ех, баща ми, не е онова време, нали). И виждаме в книги и филми едни други хлапета и тийнове, които спасяват света или разкриват „странните неща”. Като изкуство и развлечение – ОК! Имаш избор: харесваш/не харесваш, приемаш/не приемаш, гледаш/не гледаш. Обаче трябва ли да се питаме защо това да не са нашите деца. Защо не са. Могат ли да са. Не във „философския”, а в житейския – реален – смисъл. Дали не е по-добре да се оставим на развлечението, вместо да се потискаме? Докато можем да се забавляваме и с опитите за манипулации. Разправят, че основна функция на книгите (и филмите по тях) е да разказват истории. Има добри и лошо разказани. Мога да оставя избора си някъде тук.ПС. Впрочем, макар че в момента се снима третия сезон, последните новини (от април) около „странните неща” са скандални. В мрежата се заговори за плагиатство, вече е потърсена съдебна инстанция, „Площад Славейков” съобщава: „Според Чарли Кеслър – сценарист, режисьор и продуцент – братята Мат и Рос Дъфър  са взели идеята за научно-фантастичния сериал от неговия късометражен филм Montauk и свързания с него сценарий за пълнометражен филм, озаглавен The Montauk Project („Проектът Монтаук“), гласи съдебният иск, подаден на 2 април. Според съдебните документи, Кеслър твърди, че се е срещнал с братята Дъфър и е обсъждал с тях филма и сценария си на премиерата му на филмовия фестивал „Трайбека“ през април 2014 г. „Монтаук“ бе достъпен за гледане във Vimeo до следобеда на 3 април, когато бе премахнат от платформата. „Нетфликс“ отказват коментар” (ploshtadslaveikov.com). Сюжетът на Кеслър наистина е „странно” близък със случващото се в сериала на братя Дафър.", "date": "2018.05.04", "title": "Особен поглед върху 'странните неща'"}
{"url": "https://offnews.bg/drugi/balgaria-s-dve-titli-ot-evropejskoto-po-borba-679994.html", "text": "Тайбе Юсеин донесе втора европейска титла на България от първенството по борба в Каспийск, Русия.На финала в категория до 62-килограма двукратната световна вицешампионка срази опитната рускиня Инна Тражукова, пета от олимпиадата Рио 2016, с 11:8.Златото е първо за Тайбе от световни и европейски първенства при жените, а отличието е вече осмо в кариерата на нашето моиче.С този успех Юсеин си поднесе и най-големия подарък за 27-ия си рожден ден.Малко по-рано Биляна Дудова спечели златото. На финала при 57-килограмовите националката срази с 6:0 представителката на домакиние Ирина Ологонова, световна вицешампионка от Лас Вегас 2015 и европейска шампионка от 2016.А Виктория Бобева остана пета при 65-килограмовите, след като загуби с туш от Кристина Федарашка (Беларус).", "date": "2018.05.04", "title": "България с две титли от европейското по борба"}
{"url": "https://offnews.bg/112/goliam-pozhar-v-stolichnia-kvartal-krasna-poliana-679995.html", "text": "Голям пожар обхвана търговски склад за храни и напитки в столичния квартал Красна поляна.Огънят се е разпрострял на площ от около декар и половина.Складът се намира близо до бензиностанция на бул. \"Никола Мушанов\".На място са изпратени 17 екипа на столичната пожарна.34-годишен мъж, охранител в съседна на склада фирма, е леко обгазен при пожара. Той е откаран в \"Пирогов\", прегледан е и е освободен. Пожарогасителните действия се ръководят от директора на столичната пожарна ст.комисар Веселин Гетов, към който е и формиран временен оперативен щаб. От Столична община допълнително са осигурени водоноски.Тази вечер в болница „Надежда”, която се намира близо до пламналия склад, има 67 пациенти, от които 29 новородени.В рамките на 10-15 минути всички те, под строга организация от екипа, който е присъствал в болницата, са били евакуирани в северното крило на сградата, тъй като южното е това, което е близо до пожара, съобщи директорът на болницата д-р Анелия Рачева.Няма пострадали пациенти. Те са спокойни, разрешихме достъп на техните близки, за да се почувстват още по-добре и те, и близките им, заяви д-р Рачева.", "date": "2018.05.04", "title": "Голям пожар в столичния квартал Красна поляна"}
{"url": "https://offnews.bg/futbol/nad-35-000-shte-gledat-tcska-ludogoretc-679997.html", "text": "Пред пълни трибуни ще се изиграе дербито между ЦСКА и Лудогорец в събота от 20 часа на националния стадион \"Васил Левски\", информираха от червения клуб.Двубоят съвпада със 70-годишния юбилей на ЦСКА и преди него ще има празнична програма, като ще бъдат почетени легенди на червения клуб от всички спортове.Вече са продадени над 25 000 билета, а други 8000 са заявени онлайн, което обещава вълнуваща атмосфера на трибуните за празника.На двубоя ще присъства и големия български футболист Христо Стоичков. Носителят на Златната топка призова за пореден път феновете да напълнят стадиона и да подкрепят любимия клуб навръх празника.Телевизионната водеща Светла Петрова, която е привърженик на ЦСКА още от дете, също призова армейците да напълнят Националния стадион навръх юбилея.\"ЦСКА не е нито един отделно взет взет футболист. ЦСКА дори не е само футбол. ЦСКА е нещо много повече. ЦСКА е нещо много по-голямо. ЦСКА е една общност от хора, които споделят общи ценности и вървят в една посока. ЦСКА сме всички ние, всички вие - милионите сърца червени. На 5 май трябва да отидем на стадиона заради самите себе си.Не трябва да се отричаме от себе си. Да доставим на себе си великата радост да се видим на стадиона - колко сме много и колко сме силни заедно и колко неподвластна на никаква моментна конюнктура е нашата любов към ЦСКА. Мога да се закълна, че тази любов неизменно, неизбежно и много скоро ще ни качи на върха отново\", сподели Петрова пред официалния сайт на ЦСКА.", "date": "2018.05.04", "title": "Над 35 000 ще гледат ЦСКА - Лудогорец"}
{"url": "https://offnews.bg/politika/veche-ima-spisak-s-eksperti-koito-shte-sporiat-po-istoricheskite-vapr-679992.html", "text": "Съставите на съвместните комисии по Договора за приятелство, добросъседство и сътрудничество между България и Македония вече са готови и ще бъдат представени следващата сряда от правителствата на двете държави.Това стана ясно след срещата в Солун между вицепремиера и министър на външните работи Екатерина Захариева и македонския й колега Никола Димитров.Мултидисциплинарната комисия, която ще обсъжда редица въпроси от двустранен интерес, включително исторически и образователни, ще се състои от по седем членове от двете страни.Министрите Захариева и Димитров се договориха първото й заседание да се проведе в София.В България ще заседава и другата комисия - междуправителствената, която веднъж годишно ще прави оценка на изпълнението на договора. Тя ще се председателства от външните министри и в нея влизат представители на почти всички министерства. Първото й заседание ще е преди следващото междуправителствено заседание между кабинетите на двете държави.На среща в Солун първите дипломати на България, Албания, Гърция и Република Македония - Екатерина Захариева, Дитмир Бушати, Никос Кодзияс и Никола Димитров обсъдиха как да подобрят сътрудничеството между своите държави във всички аспекти на политиката, икономиката, културата, образованието и гражданското общество.“Това, което постигнахме с Екатерина, има директен ефект върху всички сфери на живота още преди подписването на договора за приятелство. Туризмът, търговията, инвестициите се увеличиха чувствително.” - заяви македонският външен министър Никола Димитров.", "date": "2018.05.04", "title": "Вече има списък с експерти, които ще спорят по историческите въпроси между България и Македония"}
{"url": "https://offnews.bg/obshtestvo/zapochva-remont-na-magistrala-trakia-mezhdu-plovdiv-i-stara-zagora-679987.html", "text": "Ремонт на участък от магистрала \"Тракия\" между Пловдив и Стара Загора започва поетапно между 8 и 10 май.Дейностите ще засегнат 22 километра от аутобана, между 134-ти и 156-ти километър. Отсечката е в експлоатация от 1995 г. и досега не е ремонтирана, уточняват от Пътната агенция. Първоначално ще се работи в платното в посока Бургас, като движението на леките автомобили ще бъде прехвърлено двупосочно в платното за София. Тежкотоварните превозни средства ще се пренасочват по обходен маршрут: от пътен възел „Пловдив Изток“ при 133-ти км на АМ „Тракия“ по път I-8 и II-66 до пътен възел „Плодовитово“ при 165-ти км и обратно.След като завърши ремонтът в платното за Бургас, ще започне обновяването на платното за София. На пътноподдържащото дружество е разпоредено на обекта да се работи с пълна мобилизация. Целта е ремонтните дейности и в двете посоки да завършат до 30 юни, преди началото на активния туристически сезон, съобщава АПИ.Строителните работи предвиждат ремонт на настилката, отводнителни дейности, нова хоризонтална маркировка, възстановяване на пътни знаци и ограничителни системи и др.", "date": "2018.05.04", "title": "Започва ремонт на магистрала 'Тракия' между Пловдив и Стара Загора, движението се ограничава от 8 май до 30 юни"}
{"url": "https://offnews.bg/politika/i-karakachanov-i-simeonov-sa-poiskali-sreshta-s-ninova-tia-e-priela-679996.html", "text": "Вицепремиерите Красимир Каракачанов и Валери Симеонов са се обадили отделно един от друг на лидера на БСП Корнелия Нинова и са поискали среща с нея. Тя е приела поканите им и ще се срещне с Каракачанов във вторник, а със Симеонов - в четвъртък.Аз не знам те за какво искат срещите. Когато разбера, ще ви отговоря, заяви Нинова пред БНТ.Тя държи срещите да са публични и след тях да има изявление пред медиите. И Каракачанов, и Симеонов са съгласни с това условие.Г-н Каракачанов ми се обади и ме покани официално - като председатели на партии, да разговаряме по политики за България и по конкретни решения. Приех тази покана, срещата ще е на 8 май. Отделно от Красимир Каракачанов, получих подобна покана и от Валери Симеонов - иска да разговаряме по политики и по конкретни решения. Приех и тази покана, съобщи лидерът на БСП.Чакаме ги на среща, за да видим какво ще говорят и какво ще предложат. Мисля, че ще станат сериозни разговори за конкретни решения, добави Корнелия Нинова.", "date": "2018.05.04", "title": "И Каракачанов, и Симеонов са поискали среща с Нинова. Тя е приела."}
{"url": "https://offnews.bg/futbol/levski-postigna-emblematichnia-si-obrat-v-chest-na-gundi-video-680000.html", "text": "Навръх 75-ата годишнина от рождението на Георги Аспарухов-Гунди, Левски направи емблематичния си обрат от 0:2 и победи Ботев Пловдив с 3:2 в двубой от 33-ия кръг на Първа лига.Точни за \"сините\" бяха Ривалдиньо от дузпа и Паулиньо, който се включи отлично през воторото полувреме и се разписа на два пъти във вратата на пловдивчани. За гостите вкараха Жоао Пауло и Стивън Петков.Левскарите играха с огромна част от резервния си състав, като основната цел на треньора Делио Роси бе да запази титулярите за финала за Купата на България на 9 май срещу Славия.Голяма част от бившите съотборници на Гунди - Кирил Ивков, Динко Дерменджиев, Иван Вуцов, Добромир Жечев присъстваха на \"Герена\" и станаха свидетели на обрата. След последния съдийски сигнал пък имаше пищна заря.С успеха \"сините\" се бетонираха на 3-тото място в класирането, докато Ботев пропусна шанс да се бори за участие в Лига Европа през следващия сезон. Освен това пловдивчани отново не успяха да сложат край на прокобата си на \"Герена\", където записаха 20-та поредна загуба.В другия двубой днес Локомотив Пловдив победи Славия с 3:1 и взе комфортен аванс преди реванша на 13 май в София. \"Черно-белите\" допуснаха ранен гол, но бързо изравниха. След почивката доминираха изцяло и с два прекрасни гола на Анте Аралица и Веселин Марчев постигнаха победа с разлика.Славия все пак вкара едно попадение на чужд терен, с което съхрани шансовете си за баража за Лига Европа. През второто полувреме \"белите\" видимо мислеха повече за финала за Купата.", "date": "2018.05.04", "title": "Левски постигна емблематичния си обрат в чест на Гунди (видео)"}
{"url": "https://offnews.bg/112/aktcia-na-evropol-zatvori-10-000-onlajn-magazina-679986.html", "text": "Най-голямата досега операция на европейски правоохранителни структури доведе до закриването на 10 000 онлайн магазина, съобщи МВР.Българската полиция също е участвала в операцията на Европол.Иззети са 20 000 артикула и закрити над 1000 акаунта.Предлагани за продажба чрез различни социални платформи са били лекарства, спортни артикули, мобилни телефони, чанти, бижута, слънчеви очила, дрехи, часовници, парфюми и козметика, незаконни устройства за гледане на IP телевизия, онлайн пиратско съдържание.Операция „Афродита“, проведена със съдействието на Белгия, България, Кипър, Гърция, Ирландия, Италия, Португалия, Испания и Обединеното кралство, е довела до предварителни производства спрямо повече от 250 души, продавали фалшиви стоки и пиратско съдържание, действия са предприети срещу над 100 заподозрени, множество разследвания все още продължават, допълват от МВР.В България съвместните разследвания са осъществени от служители на ГД „Национална полиция“. Експерти от Отдел „Икономическа полиция“, сектор „Компютърни престъпления“ са извършили мониторинг на социалните мрежи, осъществен е контакт с притежателите на защитени търговски марки, чиито права са били нарушени. Образувани са пет преписки, част от материалите са докладвани в прокуратурата, уточняват от вътрешното министерство.", "date": "2018.05.04", "title": "Акция на Европол затвори 10 000 онлайн магазина"}
{"url": "https://offnews.bg/turizam/angelkova-svetovni-verigi-shte-otkriat-petzvezdni-hoteli-po-moreto-679982.html", "text": "Министерството на туризма ще продължи да прави интензивни проверки през активния сезон съвместно с компетентните органи и местната власт, за да се гарантира качествен продукт в туризма. Това заяви в Бургас министър Николина Ангелкова в Бургас.Тя проведе среща за подготовката на активния летен сезон, на която участва и кметът на морската община Димитър Николов.Ангелкова припомни, че през 2017 г. посещенията на чуждестранни туристи само за периода юни-септември бяха над 5,3 млн. Това е близо 6% ръст спрямо рекордната дотогава 2016-а. При очакван ръст от 5% за чуждестранните посещения през новия сезон, се очаква тези резултати да бъдат надградени за поредна година. Постиженията на област Бургас са също много добри. През лято 2017 в местата за настаняване с поне 10 легла тук са пренощували над 1,4 млн. туристи – повече от 4% ръст спрямо лято 2016-а, и са реализирани общо над 8,8 млн. нощувки.Министър Ангелкова открои тенденцията, че у нас все повече се търсят 4- и 5-звездни хотели, чиито резервации се запълват най-бързо, и върху този факт големите световни хотелски вериги обръщат все по-сериозно внимание.Летището в Сарафово очаква да надхвърли 3 млн. пътници, което би било рекорд, беше съобщено по време на дискусията.", "date": "2018.05.04", "title": "Ангелкова: Световни вериги ще открият петзвездни хотели по морето"}
{"url": "https://offnews.bg/analizi-i-komentari/borisov-shizofrenia-e-da-si-veren-strazh-na-peevski-i-razsilen-na-put-679972.html", "text": "Борисов втори път за няколко седмици припомня, че като министър съм бил “недоволен от правосъдието” (пред dir.bg) и съм се изказвал “опозиционно” (днес пред Нова телевизия). Гордея се с това, както и с по-отдавнашното признание на депутата от ГЕРБ и сътрудник на ДС Георги Марков, че съм искал да си вкарам премиера в затвора, по повод на настояванията ми в качеството на министър на правосъдието за реално разследване на Янева-гейт (“двете каки”).Вече два пъти премиерът нарича това “шизофренично”. И е прав, с дребното уточнение, че шизофренията не е при мен: през цялата си кариера съм работил за съдебна реформа. Например, през 2001 г. имах грижата в “Индекса на съдебната реформа в България” на Американската асоциация на юристите да се появи първата критика на положението на прокуратурата у нас в подобен документ. Това така вбеси Филчев, че той крещя и заплашва представителя на Асоциацията у нас.Станах министър, за да прокарам реформа, а не за да съм лоялен на Борисов, ГЕРБ или РБ. Целта ми беше проста: изчистване на съдебната власт от корупция и зависимости, така че тя да може да оздрави българската държавност като цяло. За тази цел трябваше да гарантираме реална независимост на съда (от корупция, политически и икономически зависимости, натиск от вътрешни лобита, ограничения, следващи от лош мениджмънт и кадрови подбор) и ефективна прокуратура, подчинена на обществения интерес. Съставихме стратегия за реформата, призната за жалон от ЕК и Съвета на Европа (и напълно изоставена от Цецка Цачева). Изготвихме и наложихме в немалка степен пакет от законодателни и конституционни реформи. Енергично подкрепихме очистването на Софийски градски съд от гнили ябълки и внесохме 8 предложения за дисциплинарки срещу съдии и прокурори (при 0 от всички предишни и следващи министри). Подадох оставка, когато стана ясно, че Борисов е решил да се отърве от мен, заради настояванията ми за реформа на прокуратурата и опита ми да стартира операция чисти ръце по Янева-гейт (Борисов и Цацаров знаеха, че, освен публичните ми настоявания за проверки, съм търсил личната подкрепа на Тимерманс и ЕК за това). Елиминирането ми щеше да убие не само конституционната реформа, но и предложенията ни за промени в Закона за съдебната власт. С изпреварващата си оставка в парламентарна зала, веднага след отказа на ГЕРБ (БСП, ДПС и част от РБ) да създадат дори минимална предпоставка за реформиране положението на главния прокурор по конституция, успях да създам международен скандал (снимките от срещата Меркел – Борисов след това са забележителни). Това осигури необходимия външен натиск за стартиране на проверка на ЕК на Прокуратурата (“идея, хрумнала на Борисов напълно самостоятелно след срещата с Меркел”) и за прокарване на съществена част от нашите прдложения в ЗСВ. След това обаче нямаше воля нито за превръщане на проверката в инструмент за реална промяна, нито за продължаване на борбата на терена на ВСС, нито за реализиране на потенциала на промените в ЗСВ. Но това е друга история...Та, не при мен е шизофренията!Шизофренията е в това да се кръстиш Гражданин за Европейско развитие на България, да си в ЕНП, да наричаш Меркел “началник”, че и напоследък да председателстваш ЕС и, при всичко това, да си най-голямата спирачка пред съдебната реформа от години, да си най-верен страж на интересите на Пеевски, Цацаров, Доган и Ко, да се превърнеш в разсилен на Путин и Ердоган...Последният връх на шизофренията е да се обявиш против обвързването на еврофондовете с върховенството на правото. По-ярко признание за това, че нямаш никакво намерение да правиш реформи, и че смяташ да продължиш да бъдеш смокинов лист на гранд-корупцията, здраве!Време е ТАЗИ шизофрения да спре. Трябват ни министър на правосъдието и вицепремиер по съдебната реформа, които сега да се държат “опозиционно” и да настояват България да подкрепи силно обвързването на фондовете с върховенството на правото, защото това е от интерес на българите, а не да се снишават, за да не развалят интересите на Борисов и аверите му.Трябва ни, впрочем, и опозиция, която да се държи опозиционно по този въпрос. И понеже това няма да стане – трябва ни нов парламент и ново управление!Б. ред. ", "date": "2018.05.04", "title": "Борисов, шизофрения е да си верен страж на Пеевски и разсилен на Путин и Ердоган"}
{"url": "https://offnews.bg/obshtestvo/parad-na-voennite-orkestri-shte-se-provede-za-parvi-pat-po-povod-6-maj-679977.html", "text": "За първи път по повод празника на българската армия на 5 май от 20.00 ч. в София ще се проведе парад на военните духови оркестри. На площад „ Княз Александър I“ участие ще вземат Гвардейският представителен духов оркестър, представителните духови оркестри на Сухопътните войски и Военноморските сили и фестивалният оркестър от състава на Националния военен университет „В. Левски” и военно формирование 24 150 - Стара Загора.Оркестри ще изпълнят известни български военни маршове, но също и джаз и популянра филмова музика.В парада ще участва и мажоретен състав от гр. Благоевград. Ще бъдат изпълнени елементи от церемонията-спектакъл „Искри” на Националната гвардейска част.Музикалният парад на военните духови оркестри ще завърши с празнична илюминация по повод Деня на Храбростта и празника на Българската армия.____Представителният духов оркестър на Военноморските сили е създаден през 1881 година. Още през 19 век се поставя традицията музикантите да дават безплатни концерти за гражданството в Морската градина и на централния площад в гр. Варна. Диригент на Представителния духов оркестър на Военноморските сили е капитан III ранг Мирослав Трифонов. Оркестърът е участвал в международни фестивали на военните оркестри и прави концертни турнета в Белгия, Франция, Италия, Швейцария, Турция и Германия.Фестивалният военен духов оркестър е съставен от военните духови оркестри на Националния военен университет „Васил Левски” и Втора тунджанска механизирана бригада – Стара Загора с диригенти майор Николай Косев и капитан Цветомир Василев. Създаден е в края на 2006 г. и е домакин на Международния фестивал на военните духови оркестри, който ежегодно е част от културния живот на гр. Велико Търново.Представителен духов оркестър на Сухопътни войски е наследник на оркестъра на 4-ти Пехотен Плевенски полк и е с над 100- годишна история. През 2008 г. оркестърът участва в Международния фестивал на военните духови оркестри в Букурещ, Румъния, през 2009 година изнася спектакли в различни градове на Германия в рамките на Международния фестивал на военните духови оркестри, а през 2014 година с успех участва във фестивала на военните оркестри в Санкт Гален, Швейцария. Диригент на оркестъра е майор Анатолий Димитров.Гвардейският представителен духов оркестър е наследник на първия военен духов оркестър, създаден през 1879 г. в гр. Велико Търново, с диригент Йозеф Хохола. От 1 януари 1893 г. оркестърът на 6-ти пехотен Търновски полк се привежда в „Лейбгвардейския на Негово Царско Височество ескадрон“. Първият гвардейски оркестър включва както духови инструменти, така и струнна група.Заедно с церемониалните функции, Гвардейският представителен духов оркестър развива активна концертна дейност и има успешни участия в международни фестивали на военните духови оркестри в Германия, Франция, Турция, Италия, Унгария, Израел и Русия. Носител е на многобройни български и чуждестранни отличия, между които „Златна лира” от Съюза на музикалните и танцови дейци в България.Началник на оркестъра е подполковник Ради Радев – главен диригент на Българската армия.", "date": "2018.05.04", "title": "Парад на военните оркестри ще се проведе за първи път по повод 6 май"}
{"url": "https://offnews.bg/futbol/niama-problemi-pred-uchastieto-na-tcska-v-evropa-679971.html", "text": "ЦСКА няма да има никакви проблеми с участието в Лига Европа през новия сезон.Това става ясно от изказване на холандския адвокат Вил ван Меген, който работи за профсъюза на футболистите FIFPro, цитирано от \"24 часа\". Припомняме, че шестима бивши играчи на \"червените\" претендираха за пари, които не са били изплатени от предишните собственици на \"армейците\".Според думите на адвоката подобни претенции не се възприемали сериозно в УЕФА и затова той съветва клиентите си първо да проверяват нещата и след това да подписват. Ван Меген представлява Сивард Спрощен, който в момента играе за аматьори в Холандия.ЦСКА на практика е единственият сигурен участник за Лига Европа от България в момента. За другите две квоти се борят Левски, Берое, Ботев (Пловдив), Славия, Септември, Локомотив (Пловдив) и Черно море.Междувременно станаха известни известни имената на 16 от 47-те потенциални съперника на нашите клубове в ЛЕ. Това са Петрокуб (Молдова), Чихура (Грузия), Тракай (Литва), Вестманияр (Исландия), Липая (Латвия), В 36 (Фарьорски острови), Тампере (Финландия), КуПС (Финландия), Лахти (Финландия), Дери Сити (Ирландия), Шамрок (Ирландия), Самтредия (Грузия), Рига ФК (Латвия), Стумбрас Каунас (Литва), Коларейн (Северна Ирландия), Рунавик (Фарьорски острови).", "date": "2018.05.04", "title": "Няма проблеми пред участието на ЦСКА в Европа"}
{"url": "https://offnews.bg/politika/dps-i-bsp-vidiaha-problemi-mezhdu-partniorite-v-upravliavashtata-koali-679955.html", "text": "Очаквано опозицията в парламента определи първата година управление на третия кабинет на Бойко Борисов като слаба, а депутатите от ГЕРБ - като успешна. От ДПС отново избраха да нападнат ГЕРБ заради коалиционните им партньори във властта - \"Обединените патриоти\". \"ГЕРБ не променя, а подменя. ГЕРБ въвежда двойните стандарти. ГЕРБ се опитва да легитимира популизма и ксенофобията, да ги направи част от държавната политика\", каза лидерът на ДПС Мустафа Карадайъ, визирайки \"Обединените патриоти\".\"Ние няма да пестим усилия за по-добра и просперираща, силна и обединена мирна Европа. За същото призоваваме всички националноотговорни партии и правителството на България. Никога не е късно човек да се върне в пътя\", обърна се Карадайъ към ГЕРБ, отново подчертавайки тезата си, че \"Обединените патриоти\" нямат място във властта. Той призова ГЕРБ, БСП и всички националноотговорни партии да не се подвеждат от популизъм и национализъм и обяви, че от първия ден на това правителство ДПС предупреждава ГЕРБ за грешната формула на управление. \"Мантрата „така пожела народът“ отдавна загуби смисъла си и повторението няма да върне значението й, тъй като изначално беше построена върху измамни тези. Така имаме налице сбор от празни обещания и чист популизъм, съчетан с език на омразата и противопоставяне.\", каза още Карадайъ.Той каза още, че това правителство обезсмисля на предизборните си обещания и затова не може да се направи равносметка на изминалата една година. По думите му няма реформи, не се изпълняват предизборните обещания, а качеството на живот на българите също не се подобрява.Председателят на парламентарната група на ГЕРБ Цветан Цветанов призна, че действително има различия между партиите в управляващата коалиция. По повод нападките на ДПС, че действията и думите на коалиционните партньори на ГЕРБ не кореспондират с политиката на правителството, Цветанов отговори: \" Правителството има управленска програма и там няма дебат и различия. Искам специално да подчертая, че Волен Сидеров не е изразител на външната политика на правителството\".Зам.-председателят на ГЕРБ отново нападна президента, като обясни, че в обръщението на държавния глава на Нова година не е било споменато нито европредседателство, нито силния и обединен ЕС. Цветанов каза още, че от управляващата коалиция са успели \"да извадим цялата истината за процедурите на служебния кабинет за самолетите и да върнем нещата в ръцете на изпълнителната власт\".Цветанов определи първата година на правителството като успешна и обяви, че ГЕРБ ще продължи да парламентарното мнозинство, което изпълнява ангажимента си по програмата за 4-годишен мандат. Лидерът на БСП Корнелия Нинова остро разкритикува противоречията между коалиционните партньори и изброи скандалите, които са станали през последната година.\"За нас управлението на „Борисов-3“ през тази година има няколко образа. Първо – нестабилност на управляващата коалиция. Преди година казахме, че това правителство не е коалиция за политики, а е група по интереси. Ето как за една година доказаха това\", каза Нинова.След това тя постави акцент върху проблемите в коалицията, като изброи нападките между ГЕРБ и \"Обединените патриоти\" - между Валери Симеонов и Николина Ангелкова, между Волен Сидеров и Цветан Цветанов. Нинова изтъкна още, че най-често на управляващите са отговаряли на въпроси дали властта е стабилна, а това само по себе си показва, че не е. ", "date": "2018.05.04", "title": "ДПС и БСП видяха проблеми между партньорите в управляващата коалиция"}
{"url": "https://offnews.bg/112/vzriv-ot-burkan-rani-5-detca-4-sa-v-bolnitca-679975.html", "text": "Пет деца пострадаха в Добрич, след като играли с буркан с неизвестна засега течност, който избухнал. Четири от тях са настанени в болница, без опасност за живота. Петото е с по-леки наранявания.Инцидентът е станал на 3 май, около 16 часа.Децата играели в двора на студентските общежития в Добрич. По думите на жена, живееща наблизо и цитирана от Нова телевизия, те намерили буркан, пълен с бяла течност, който по време на играта им се взривил.Най-тежко пострадалото дете е с травма на главата. Поради опасност от увреждане на зрението е транспортирано от болницата в Добрич до очна клиника във Варна. Друго от пострадалите деца е с травма на гръбначния стълб. То е било съборено от ударната вълна и при падането си е ударило гръбнака.Третото и четвъртото дете са с изгаряния по крайниците.Образувано е досъдебно производство по случая.", "date": "2018.05.04", "title": "Взрив от буркан рани 5 деца, 4 са в болница"}
{"url": "https://offnews.bg/politika/gerb-planira-da-ogranichi-po-zakonov-red-obzhalvaneto-na-obshtestveni-679980.html", "text": "Законови промени, които да ограничат възможността за съдебно обжалване на обществените поръчки, внесоха днес в деловодството на парламента депутати от ГЕРБ.Мотивите са, че чрез множеството облажвания в съда се блокират ключови проекти, за някои от които има осигурено финансиране за милиони, а се бавят с години.Ако промените бъдат приети, жалбоподателите ще трябва да предоставят доказателства, че за заинтересована страна, и да носят съдебна отговорност, ако се докаже, че недобросъвестно бавят ходя на обществената поръчка със съдебни процедури.Авторите на промените, сред които е и шефът на правната комисия Данаил Кирилов, предлагат да отпадне настоящият текст от Закона за обществените поръчки, който гласи, че всяка заинтересована страна участник има право да обжалва процедурата.Ако предлаганите промени минат, ще бъде заличен настоящият член 198, ал. 3, който гласи:Вносителите посочват, че се надяват да прекратят практиките на тенденциозно и неоснователно забавяне на процедурите. За целта създават нов текст към член 196 - 196 а. Той гласи, че жалбоподателите са длъжни да упражняват правата си добросъвестно и ще носят отговорност за вреди при недобросъвестното им използване. С други думи, въвежда се отговорност за причинените вреди, ако се установи злоупотреба с правото на обжалване.Предлага се и възможност за връчване на съобщения и призовки само по електронен път - по имейл и факс, за да бъдат ускорени процедурите.В жалбите си до КЗК участниците в обществените поръчки вече ще трябва да прецизират интереса си, като включат в мотивите си обстоятелствата, на които основават качествата си на заинтересовани лица и посочат конкретно и изчерпателно всички възражения, основанията за тях и своите искания.Авторите на текстовете посочват, че към момента около 1/3 от обжалванията са неоснователни и с новите текстове очакват този процент да намалее чувствително.", "date": "2018.05.04", "title": "ГЕРБ планира да ограничи по законов ред обжалването на обществени поръчки"}
{"url": "https://offnews.bg/obshtestvo/voennoistoricheskiat-muzej-kani-na-degustatcia-na-vojnishka-bob-chorba-679967.html", "text": "Националният военноисторически музей в София традиционно ще отбележи 6 май с празнична програма и вход свободен.За първи път на празника посетителите ще могат да разгледат безплатно най-новата изложба „Враг/Приятел“, в която са представени експонати-уникати, притежание на царските фамилии. Само на 6 май гостите на музея ще разберат какво е усещането да влезеш в кабините за управление на едни от най-знаковите експонати във външната експозиция, както и да дегустират характерната за войнишката кухня боб чорба, приготвена от военен готвач, съобщават от музея. Посетителите ще чуятсе насладят на музикалните изпълнения на Представителния духов оркестър на Сухопътни войски и да присъстват на прожекцията на филма „Помни войната 1915 – 1918. I част“.С Ден на отворени врати празникът ще бъде отбелязан и във филиалите на НВИМ – Военноморския музей в гр. Варна и Музея на авиацията в Крумово.ПРОГРАМА на Военноисторическия музей в София:10.00 – 18.00 ч. ВХОД СВОБОДЕН за постоянната хронологична и външна експозиция10.00 – 18.00 ч. ИЗЛОЖБА „ВРАГ/ПРИЯТЕЛ“10.00 – 18.00 ч. ЕКСПОНАТИТЕ ОЖИВЯВАТ – свободен достъп до пилотските кабини на изтребител-прихващач МиГ-21 бис, транспортен хеликоптер МИ-8 и отделенията за управление на самоходна минохвъргачка „Тунджа“, ракетен комплекс 2К 52 Фрог „Луна-М“, подвижен радиовисотомер ПРВ-11 „Вершина“12.00 ч. Традиционна ДЕГУСТАЦИЯ на войнишка боб чорба15.00 – 16.00 ч. – КОНЦЕРТ на Представителния духов оркестър на Сухопътни войски16.00 – Прожекция на филма „Помни войната 1915 – 1918. I част“", "date": "2018.05.04", "title": "Военноисторическият музей кани на дегустация на войнишка боб чорба на 6 май"}
{"url": "https://offnews.bg/politika/finansoviat-ministar-si-pisa-po-visoka-otcenka-otkolkoto-horata-mu-da-679978.html", "text": "\"Хората са ми дали оценка 4. Аз ще си пиша 4,5\". Така финансовият министър Владислав Горанов отговори на въпроса каква оценка си поставя за първата година на кабинета \"Борисов 3\".Той постави и положителна оценка на самото правителство, като обясни, че критерий за това е как живеят българите.\"Ако погледнем основни макроикономически показатели, оценката е положителна. Смятам, че за една година управление, основните репери, които поставихме в предизборната кампанията и с които вероятно спечелихме доверието на българските избиратели, са изпълнени\", каза министърът.Попитан можело ли е да се спестят парите, които ще бъдат похарчени на военния парад за Гергьовден, Горанов отговори: \"Не е лоша идея\", но веднага след това подчерта, че така или иначе, трябва да се правят учения и тренировки с тези ресурси. \"Няма лошо, военните обичат да си показват играчките. Няма лошо в тоя парад\", каза Горанов.Той коментира и хеликоптерите, които ще прелетят за годишнината на ЦСКА по нареждане на Красимир Каракачанов: \"Не бих препоръчал на колегата Каракачанов този обществен ресурс да се дарява безплатно на търговски дружества, колкото и да споделих и да продължавам да споделям, че от много малък съм привърженик на червения отбор и всъщност това е единствената ми връзка с червената идея - клуба ЦСКА\".", "date": "2018.05.04", "title": "Финансовият министър си писа по-висока оценка, отколкото хората му дават"}
{"url": "https://offnews.bg/liubov-i-seks/prostosmartnite-gosti-na-kralskata-svatba-smaiani-kazaha-im-da-si-n-679956.html", "text": "Голяма част от гостите на кралската сватба в Лондон останаха изумени от съобщението, че трябва сами да си осигурят храна и напитки, докато гледат церемонията.1200 обикновени граждани - представители на неправителствени асоциации и различни социални групи - бяха поканени да наблюдават на открито пристигането и отпътуването на принц Хари и Меган Маркъл за венчавката на 19 май като жест за стопяване на дистанцията между класите. Впоследствие обаче гостите получили писма, в които представител на двореца ги съветва да си носят \"пикник за обяд\", тъй като на място няма да е възможно да си купят храна и напитки.Последва съобщение от двореца Кенсингтън, че ще бъдат осигурени напитки и закуски, но без повече подробности, уточнява \"Гардиан\". Вестникът цитира представител на неправителствена организация на хора с увреждания, получили покани за сватбата. \"Те питаха каки така дворецът има такъв бюджет, а ние трябва да си носим храна за пикник. Необяснимо е\", коментира той.Гостите с покана да наблюдават пристигането на младоженците ще прекарат около 4 часа и половина пред църквата \"Сейнт Джордж\", като ще са разположени на ливадите и алеите около нея. ", "date": "2018.05.04", "title": "'Простосмъртните' гости на кралската сватба смаяни, казаха им да си носят храна за пикник"}
{"url": "https://offnews.bg/tehnologii/balgarska-firma-pusna-prilozhenie-za-zaekvashti-679959.html", "text": "Сирма Медикъл Системс, разработчици на едно от най-популярните приложения за контрол на диабет в света – Diabetes:M, пусна на пазара нов продукт. Приложението MPI-2 ще помага хора със заекване да се справят с трудностите при комуникация и като краен резултат да се освободят от проблема си.Новият продукт е резултат от съвместната работа на компанията със създателя на една от най-успешните програми за лечение на заекване в света – Modify Phonation Intervals (Модификация на фонационните интервали, накратко MPI). Тя е разработена в продължение на повече от 35 години от Проф. Д-р. Роджър Ингам и редица други специалисти от Калифорнийският Университет в Санта Барбара, САЩ.Приложението е ключов елемент от изпълнението на програмата, като представлява основно средство за анализ на интервалите на звука в говора на потребителя. Този анализ се извършва чрез специално изработени от Сирма алгоритми и изкуствен интелект, базирани на дълги години клинични тестове и проучвания от д-р Ингам. След обработка, данните се изпращат на лекуващия специалист за преглед и оценка.Системата е изградена от три основни компонента – потребителско приложение, модул за записване и административен панел за терапевти. Чрез тях може да се проследи ефективността на всеки отделен елемент от изпълнението на програмата и да се предприемат правилните стъпки в лечението на всеки пациент индивидуално, спрямо характеристиките на неговия специфичен случай.MPI-2 позволява на заекващите изключителна мобилност и право на избор за времето, в което изпълняват възложените им от лекуващия задачи за изпълнение.За специалистите, решението предоставя нужните им средства за проследяването в изключителен детайл на всеки етап от лечението, както и множество допълнителни инструменти, които им помагат в работата с пациенти.В момента приложението е достъпно за iOS устройства (телефон и таблет) на Apple. То вече се ползва в пет от най-авторитетните центрове за лечение на заекване в Америка, а скоро се очакват и още специалисти от цял свят. За да използват приложението, потребителите трябва първо да изберат своя лекуващ специалист, след което да уточнят детайлите по лечението с него.", "date": "2018.05.04", "title": "Българска фирма пусна приложение за заекващи"}
{"url": "https://offnews.bg/sviat/naj-grandiozniat-eko-eksperiment-v-istoriata-kitaj-pokriva-tibet-s-iz-679974.html", "text": "Китай планира да предизвика изкуствени валежи от сняг в Тибет, за да реши проблема с недостига на прясна вода, предаде БНР, като цитира университета „Цинхуа“, който разработва проекта. Към момента валежите в Тибет осигуряват около 7% от потребяваните в Китай количества вода.Изкуственият сняг трябва да покрие територия от 1,6 милиона квадратни километра (т.е. територия по-голяма от Аляска или тройно по-голяма от площта на Испания), а това да увеличи количеството на валежите в Тибет до 10 милиарда кубически метра годишно.Разработката на проекта, наречен „Небесна река“, е започнала през 2016 година и е смятан за най-грандиозния екологически експеримент в историята.Проектът предвижда монтиране на десетки хиляди инсталации в Тибет, които използват специално гориво. При изгарянето в атмосферата се отделят частици йодисто сребро, което ще привлича дъждовни облаци.Според американски климатолози обаче по този начин ще бъдат обезводнени други райони, а създаденият дисбаланс крие екологични рискове.Тибет е окупиран от Китай през 1950 година и оттогава е в състава на Китайската народна република.", "date": "2018.05.04", "title": "Най-грандиозният еко експеримент в историята: Китай покрива Тибет с изкуствен сняг"}
{"url": "https://offnews.bg/politika/mestan-za-ideiata-na-mareshki-da-izlezem-ot-nato-evrazijsko-mekere-679962.html", "text": "Лидерът на извънпарламентарната партия ДОСТ Лютви Местан излезе с остра позиция по повод искането на аптекарския бос и политик Веселин Марешки да бъде проведен референдум за излизане на България от НАТО. Тя е озаглавена \"Рано или късно евразиските мекерета се проявяват\".Предлагаме ви я в пълен текст: ", "date": "2018.05.04", "title": "Местан за идеята на Марешки да излезем от НАТО: Евразийско мекере"}
{"url": "https://offnews.bg/tehnologii/s-nad-200-firmi-izlozhiteli-izlozhbenite-ploshti-na-webit-festival-ev-679969.html", "text": "Десетото издание на  фестивал Европа (25ти - 27ми Юни в София) се очертава да бъде най-влиятелното досега!Уникалният микс от повече от 6,000 технологични и дигитални експерти (67% ръководни лидерски позиции) с над 1,000 законотворци и регулатори от Европа и отвъд прави Webit предпочитана платформа за най-иновативните и влиятелни компании в света (с европейски фокус) да се присъединят и да бъдат сред изложителите...Цели държави имат свои изложбени площи.Сред павилионите на държави тази година са Великобритания, Италия, Холандия и България. Изложението на стартиращите компании е два пъти по-голямо от миналата година, с два пъти повече интерес. Над 2800 стартапа кандидатстваха в състезанието.Тазгодишният фестивал е водещото дигитално и технологично събитие на Президентството на Съвета на Европейския Съюз.Webit.Festival Europe се провежда със стратегическата подкрепа на MasterCard . Основни медийни партньори са Нова ТВ и Нетинфо.", "date": "2018.05.04", "title": "С над 200 фирми-изложители, изложбените площи на Webit.Festival Европа са почти напълно разпродадени"}
{"url": "https://offnews.bg/obshtestvo/bez-tramvai-po-graf-ignatiev-ot-7-maj-sled-golemia-remont-te-shte-s-679957.html", "text": "Движението на трамваи по централната софийска улица \"Граф Игнатиев\" спира още в понеделник, 7 май, предупреди столичният кмет Йорданка Фандъкова тази сутрин по bTV.Официално големият ремонт там започва на 8-и. Предвижда се цялостна реконструкция. След нея трамвайните релси ще бъдат монтирани по нова за София технология, изпробвана успешно миналата година в \"Овча купел\", която ще направи движението на мотрисите по-безшумно, допълни Фандъкова.Търговците на книги вече се преместиха от пл. \"Славейков\" в градинката пред хотел \"Рила\".След реконструкцията сме предвидили нови, красиви съоръжения и тези, които желаят, могат да се върнат, посочи кметът.\"Наистина е ужасно състоянието на цялата улица в момента и това ще бъде, убедена съм, ново градско пространство - пешеходно, с трамвайно движение.\"Ще следим много внимателно как се работи. Санкциите са огромни. При забавяне - 240 000 лв. на ден, а при лошо качество - 1.2 млн. лв. Мисля, че всеки строител би се замислил как ще работи през това време, коментира Фандъкова и помоли гражданите за търпение.\"Ще бъде трудно движението и това лято, но резултатът мисля, че накрая е добър за всички.\"Програмата на Общината с ремонт на 20 ключови обекта е с хоризонт тази и следващата година. В нея са предвидени ремонти на вътрешноквартални улици и тротоари, като тази година са заделени поравно средства за централни и малки отсечки. Тази година ще започнат работите по обектите, за които са избрани изпълнители, например бул. \"България\" и \"Гешов\", която остана неремонтирана заради дейностите по изграждането на метрото.Разширението на ул. \"Бойчо Бойчев\" в кв. Овча купел също започва през лятото, на 1 юли. На 1 юни започва разширението на бул. \"Тодор Каблешков\".И сега имаме готовност, но помолих да започнем тогава, за да може поне най-малките ученици да завършат училище - ще има сериозно затруднение на движението, за съжаление, предупреди Фандъкова.Цялостен ще е ремонтът на бул. \"Христофор Колумб\" в ж.к. \"Дружба\", както и на Източната тангента. Това е дълъг участък в много лошо състояние, където има изключително интензивно движение, отбеляза кметът и допълни, че цялата отсечка ще бъде преасфалтирана.\"Заради отчуждителни процедури нямаме готовност да я разширим, но ще бъде преасфалтирана, за да може движението да е по-нормално.\"В края на юли - началото на август започват и работите по бул. \"Васил Левски\", като отсечката, която го свързва с \"Патриарх Евтимий\" ще бъде преасфалтирана.Следя лично проекта за ремонта на \"Филип Кутев\" и \"Могилата\", защото е много труден, а състоянието там е много лошо, каза Фандъкова, която очаква ремонтът да започне до 2 седмици. По ул. \"Филип Кутев\" (\"Лозенец\") ще се изгражда колектор от \"Софийска вода\", след което ще бъде положен асфалтът. Ще завърши тази година.Цялата ул. \"Каменоделска\", заедно с трамвайните линии, предстои да бъде реконструирана. В момента приключва процедурата за избор на изпълнител. Ако няма обжалване, ремонтът ще се започне веднага, увери кметът.В малко по-далечна перспектива - следващите няколко години - основният проект за Общината е довършването на Околовръстния път.\"В момента тече обществената поръчка за разширението на отсечката от \"Младост\" до автомагистрала \"Тракия\". Финализираме проекта от \"Бъкстон\" до автомагистрала \"Люлин\" - това е най-тежкият участък. Завършваме проектирането, след което пътната агенция, надявам се, ще обяви поръчките за избор на изпълнителчас по-скоро. Това е и лично настояване на премиера. Той изключително много подкрепя този проект и е готов да осигури финансирането за него.\"", "date": "2018.05.04", "title": "Без трамваи по 'Граф Игнатиев' от 7 май, след големия ремонт те ще са по-безшумни"}
{"url": "https://offnews.bg/analizi-i-komentari/galap-interneshenal-balgarite-otceniavat-tretia-kabinet-na-borisov-s-679970.html", "text": "Министрите от третото правителство на Бойко Борисов приключват първата си година с добра средна оценка от българските избиратели - 3,71 по шестобалната система. Това показват данните са от независим телефонен сондаж на „Галъп интернешънъл“, проведен между 13 и 17 април сред 1000 пълнолетни българи по телефона чрез използване на панелна методика, която обезпечава достатъчна представителност на данните. Максималното стандартно отклонение е ± 3,1 при 50% дялове. Най-висока средна оценка получава вицепремиерът Томислав Дончев, което явно е признание за експертния му образ и балансиран политически подход. Неговият резултат е добър не само сред поддръжниците на ГЕРБ но и сред по-широка политическа база в дясно-център.Още няколко министри са оценени над средното, сред които са и двамата вицепремиери от Обединени патриоти и четирима “стари” министри от предишни кабинети на Борисов. Ето оценките им в низходящ ред: Лиляна Павлова - 4.12 , Владислав Горанов - 4.02, Красимир Каракачанов - 3,94, Валери Симеонов - 3,85, Теменужка Петкова - 3,78, Николина Ангелкова - 3,74, Николай Нанков – 3,73. За отбелязване е добрата оценка за Красимир Каракачанов и Валери Симеонов, които не само за пръв път са във властта, но и представляват сравнително малка политическа сила. По-голямата част от министрите пък получават под средната за кабинета оценка. Като основни фигури в един кабинет, финансовият министър и вицепремиери са с добри позиции, най-ниски са оценките в най-невралгичните ресори, а ресорите, свързани с европейските фондове и председателство, са в челото. В годините министър-председателят Борисов запазва най-висок рейтинг на доверие в сравнение с всички министри и по този начин в известен смисъл ги “дърпа” всичките напред. ", "date": "2018.05.04", "title": "Галъп интернешенъл: Българите оценяват третия кабинет на Борисов с 3,71"}
{"url": "https://offnews.bg/politika/ninova-obeshta-vseki-mesetc-da-dariava-po-600-leva-ot-zaplatata-si-679964.html", "text": "Лидерът на БСП Корнелия Нинова обяви, че всеки месец ще дарява около 600 лева от депутатската си заплата.Нинова обяви решението си, след като днес мнозинството в парламента отхвърли предложението на социалистите заплатата на депутатите да стане фиксирана и да се намали с около 600 лева. \"Макар и отхвърлен, за мен това е закон в сила и ще си го прилагам за себе си. Намалението на депутатските заплати, което предложих – около 600 лева месечно от заплатата си, ще дарявам на болно дете, на възрастен човек, на някой, който е в беда и има нужда\", каза лидерът на БСП пред журналисти. Тя обясни, че е взела решението си в лично качество и не налага на депутатите от партията й да я последват. \"Ние ще продължим да даряваме от групата и от субсидията на партията, но тук става въпрос за личен пример. За някакво осъзнаване, че депутатите и политическата класа трябва да отстъпим от това\", обясни тя.Нинова коментира и решението на мнозинството да отхвърли предложението за намаляване на заплатите в пленарната зала днес. \"Статуквото се съпротивлява по всякакъв начин, за да не си намали привилегиите, заплатите и благините. На мен ми беше ясно, че тази система ще се съпротивлява\", каза тя и подчерта, че е направила предложението, защото е искала то да стане факт. По повод обвиненията на управляващите, че Нинова не гласува в зала и отсъства от заседания, Нинова обяви, че най-обективната картина се вижда в петък на парламентарен контрол, когато няма ляво и дясно. Според нея когато депутат го няма в пленарната зала, той трябва да бъде наказван с глоба. ", "date": "2018.05.04", "title": "Нинова обеща всеки месец да дарява по 600 лева от заплатата си"}
{"url": "https://offnews.bg/razsledvane/sofiantci-si-vdignahte-kashti-v-sinemoretc-a-nie-sega-ne-mozhem-679963.html", "text": "Спор между „софиянци“ и „местни“ нажежава страстите в курортното село Синеморец. Причината е изменението на Общия устройствен план на Царево (ОУП), който е в своята начална фаза. Днес изтича срокът за подаване на възражения срещу доклада по оценката степента на въздействие на защитените зони. Протести и подписка в Синеморец бележат втория опит Царево да има ОУП, след като скандалният документ от 2008 г. беше отменен от възложителя – МРРБ. Защо Синеморец?Близо наполовина се увеличават площите за урбанизиране в селото, според предвижданията на проекта за нов ОУП, което вдигна градуса на напрежението. Местни жители и основно хора, които имат къщи, хотели и заведения, се притесняват, че по този начин селото ще се презастрои и ще изникнат нови обекти на „първа линия“, ще се унищожи природата и Синеморец ще се бетонира.Една от спорните местности, в която е предвидено строителство, е „Поляните“. Там и в момента има построени сгради, категоричен е кметът на Царево Георги Лапчев, който присъства на общоселско събрание снощи. ОУП ни е нужен, за да ни даде граници докъде може да се строи, за да спрем бъдещо строителство без регулации, пояснява той. Хора, които имат бизнес в селото, обаче се притесняват от нови строежи и посочват като пример т. нар. „Младост 5“ - групата хотели и сгради до плаж Бутамята. Нещо повече – подчертават, че за един бъдещ бум на нови обекти и приток на нови туристи няма необходимата пътна инфраструктура. Електричеството в селото е проблемно и сега през летния сезон, а пречиствателна станция за отпадъчни води няма. Именно това е и едно от исканията им в започналата в селото подписка и в електронна петиция. В становището си протестиращите са посочили осем предложения, сред които пречиствателна станция, канализация, допълнително обезпечаване с електричество и питейна вода, строеж на автогара, да не се строи на общински терени, а пасищата и ливадите да се превърнат в паркове. Без ОУП не може да имаме пречиствателна станция, защото трябва да променим предназначението на терените за нея, за да можем да издадем разрешение за строеж, подчертава Георги Лапчев. Той посочва, че проект за нея има, той е готов, нужно е финансиране и парцел. Самата подписка също вдигна градуса на напрежение, след като местните жители разказаха, че техни роднини са провокирани да се подписват в нея с мотив, че тя е против изграждане на бежански център край Синеморец, за което се носят слухове. Организаторите са категорични, че това не отговаря на истината. Иначе, местни и „придошли“ влязоха в спор кой трябва да строи в селото. Според жителите на Синеморец, „софиянци“, както наричат всички, които имат обекти в населеното място, са си построили достатъчно и трябва да се даде възможност на хората от селото също да направят нещо с терените си. Не са малко хората със земи, които сега са земеделски и могат да променят предназначението им. В Резово се застроява двойно, а в Синеморец – наполовина?!?Числата в проекта за ОУП сочат, че урбанизираните територии в с. Резово, например, се увеличават с над 100%. Те са верни, посочва ръководителят на екипа, изготвил доклада по оценката степента на въздействие на защитените зони Веселин Вълчанов. Тези числа, за всички населени места в общината, обаче са в сравнение с 1997 г., когато е изготвен териториалният устройствен план. Оттогава досега реално е строено и дори вече съществуващите сгради са включени в тези проценти, пояснява Вълчанов. Той посочва, че планът е щадящ природата:„\", допълни Вълчанов. Планът определя само рамките, а институциите трябва да следят дали той се спазва, допълва експертът. В плана са отпаднали мегаломански проекти като голф игрище край Варвара. А са предвидени зони за къмпинги, например – до плаж Бутамята в Синеморец. Надявам се възложителите от регионалното министерство да предложат реален и изпълним проект, на който и ние да можем да отговорим с инфраструктура, например, добавя Георги Лапчев:„“, казва кметът. Проблеми имаОбщият устройствен план на Царево категорично е нужен на общината, подчертава екологът Тома Белев. Според Белев, самата процедура обаче е сбъркана още в началото. Не трябва да се прави отделна оценка за съвместимост със защитените зони, защото трябва да бъде изготвен доклад за екологична оценка, в който е част и докладът за НАТУРА - зоните. Процедурата е нарушена и това дава възможност на всеки недобронамерен гражданин да я атакува в съда. ОУП отваря и други въпроси, посочва Тома Белев. На територията на общината се отреждат нови 5 000 дка за урбанизиране:„“, казва Белев.И посочва за пример, че в ОУП на Приморско е посочено, че общината ще се захранва с допълнително вода от водоем в Царево, какъвто обаче няма. Фондация „Биоразнообразие“ внася своите възражения по изготвения вече доклад. Пред „Хоризонт“, Петко Цветков поясни, че настояват докладът за оценката за съвместимост да бъде върнат за преработване, процедурата да стартира отново и да бъде представен заедно с екологичната оценка, каквато е законовата процедура. Цветков подчерта, че документът обхваща само защитените зони и се дава възможност за строеж на север от Царево. Има предвидени терени за урбанизиране около Корал, които са дюни, а там никой не може да строи, допълва Тома Белев. Белев посочва и друг проблем – урбанизиране на общински терени и пита за какво ѝ е на общината да строи. Според „Биволъ“, новите промени дават възможност на емблематични фигури като депутата от ДПС Йордан Цонев и семейството му да строят на брега на Резово. Процедурата е още в началотоАко настоящият документ не бъде върнат за преработване, то следва изготвянето на екологичната оценка на проекта за ОУП на Царево. Тя трябва да бъде одобрена или отхвърлена от експертен съвет в МОСВ и подлежи на обжалване. Едва след това ще бъде обсъждан и самият проект за нов ОУП. Жителите на Синеморец, например, настояват това да премине с обсъждания и в самите населени места, за да може да се чуе мнението на всички засегнати страни.", "date": "2018.05.04", "title": "'Софиянци си вдигнахте къщи в Синеморец, а ние сега не можем'"}
{"url": "https://offnews.bg/ikonomika/balgaria-v-ochite-na-germanskia-biznes-evtini-i-zle-obrazovani-visshi-679952.html", "text": "Евтини, но и зле образовани висшисти в страна, която разпределя непрозрачно еврофондовете, в която борбата с корупцията е привидна, съдебната сигурност е относителна, а работата на администрацията - посредствена.Така изглежда България през очите на германския бизнес, показват резултатите от анкетата \"Бизнес средата в България\", проведена от Германо-българската индустриална търговска камара (ГБИТК) в периода 1 февруари - 1 март 2018 г. Резултатите бяха представени днес на пресконференция.Анкетата на ГБИТК е част от изследване на 15 германски външнотърговски камари в Централна и Източна Европа (ЦИЕ). Участниците от страната ни са 108 - фирми с германско участие между 1% и 100%, които поддържат търговски взаимоотношения с Германия, а общо от ЦИЕ те са 1754.Проучването е своеобразен барометър на бизнес климата и откроява силните и слабите страни на България като бизнес дестинация. То се прави от 2005 г. насам.Германските работодатели са много доволни от цената на труда у нас. По-евтина е работната ръка единствено в Албания. Те планират около 10% ръст в разходите за работна ръка. Това, разбира се, не е добре от гледна точка на работещите, но на това възражение работодателите имат друго: хората тук са зле подготвени. Както завършилите висше образование, така и дипломиралите се в професионални гимназии.За поредна година страната ни е в дъното на класацията по качеството на академичното образование. Малко над 20% от анкетираните смятат, че у нас се подготвят кадри, отговарящи на изискванията на пазара на труда, само 1% са много доволни от тях. 17% обаче са крайно недоволни.При професионалите гимназии нито един не казва, че е много доволен. 17% заявяват, че са много недоволни, 33% - че са по-скоро недоволни, 36% определят нивото на завършилите като посредствено. И все пак тук се наблюдава известно подобрение спрямо миналата година.Като конкретни мерки за справяне с кризата инвеститорите виждат привличането на българите от чужбина, наемането на служители от трети страни и инвестиции в образованието. ", "date": "2018.05.04", "title": "България в очите на германския бизнес: евтини и зле образовани висшисти в страна с привидна борба с корупцията"}
{"url": "https://offnews.bg/koloezdene/talantat-tcvetan-ivanov-ne-spira-da-vpechatliava-s-postizheniata-si-679965.html", "text": "Цветан Иванов не спира да впечатлява с изявите си. 18-годишният талант стана най-младият шампион на колоездачния пробег на остров Тасос- Tour of Tasos.Надпреварата е с дългогодишна история и е една от най-известните на Балканите. В нея взеха участие над 300 състезатели, сред които професионални и любителски клубове. Талантът от Бобовдол обаче бе един от състезателите, който няма отбор и въпреки това отвя всички, финиширайки на най-високата стълбичка. След него се наредиха Мариос Кесагияс (Гърция) и още един българин от софийски любителски клуб SCAC - Огнян Стефанов.Това не е нещо ново за колоезденето ни. Все по-рядко се срещат помощи, които родната федерация прави в този спорт. Въпреки това, българските ни състезатели не спират да участват във всякакви надпревари, вадейки средства от собствения си джоб.Не така стоят нещата в Румъния например. Един от участниците - Емануел Стан завърши на непретенциозното 31-о място. Той обаче е част от отбора МсТина-Фокус, който е част от италиано-румънския проект, воден от големия треньор по колоездене Стефано Джулиани, чиято цел е да привлече и развие младите в този спорт.Към тази идея са включени и колоездачните отбори на Nippo Giacomo Berlato, Pierpaolo De Negri, Nicolas Marini и Riccardo Stacchiotti. Сами можете да си представите какви успехи би постигнал Иванов, ако подобен проект се създаде и в България.Иначе талантът от Бобовдол пропусне втората вечер от абитуриентския си бал, за да участва в колоездачния пробег за купа Долчини. И да, по всяка вероятност, той отново ще ползва собствени средства.  ", "date": "2018.05.04", "title": "Талантът Цветан Иванов не спира да впечатлява с постиженията си"}
{"url": "https://offnews.bg/futbol/rafael-nadal-skandalizira-fenovete-na-real-madrid-679944.html", "text": "Водещият испански тенисист Рафаел Надал скандализира феновете на Реал Мадрид с появата си на трибуните на стадион \"Уанда Метрополитано\" по време на реванша от полуфиналите на Лига Европа между местния Атлетико и Арсенал.\"Дюшекчиите\" спечелиха с 1:0 и с общ резултат 2:1 продължават на финала в Лион. По принцип няма нищо лошо във факта, че световният номер 1 гледа мач на Атлетико, но привържениците на Реал са възмутени от факта, че прави с шал на Атлетико на врата.Испанецът беше смятан за един от най-известните фенове на Реал Мадрид, а той самият често е говорил за това.В крайна сметка феновете отбелязват, че Надал май е почитател на всички испански клубове. Преди време симпатията му към Реал беше възприета негативно от привържениците на Барселона, тъй като чичо му Мигел Анхел Надал е играл за каталунския клуб.", "date": "2018.05.04", "title": "Рафаел Надал скандализира феновете на Реал Мадрид"}
{"url": "https://offnews.bg/analizi-i-komentari/maskite-padnaha-balgaria-otnovo-e-ot-greshnata-strana-679954.html", "text": "Ние даже не се опитваме да ги лъжем. Те дори не се преструват, че ни вярват.Така могат да се опишат накратко отношенията между България и партньорите от ЕС на 11-ата година от нашето членство в Съюза.Шефът на Европейската Комисия Жан-Клод Юнкер и еврокомисарят по бюджета Гюнтер Йотингер представиха пред Европейския парламент многогодишна финансова рамка на ЕС за периода 2021-2027 г.Дословно ЕК казва така:След дългогодишни опити да ни помогне да станем държава с действаща съдебна система, която правораздава според закона, а не според джоба или интереса на този или онзи, ЕК най-накрая разбра, че с добро няма да стане, и извади най-силния си коз – предложи спиране на еврофондовете за всяка държава, която не уважава върховенството на закона и демократичните ценности.България пък, след като години наред имитираше реформи, от които положението само се влошаваше, а не се подобряваше, категорично се обяви срещу подобен „субективен критерий, който ще бъде инструмент за политическо вмешателство“.Формално погледнато, в момента най-силно застрашени от прилагането на новия подход са Полша и Унгария, чийто политически лидери откровено се подиграват на ЕС, приемайки закони, които са в разрез с принципите на Съюза, и отказвайки да изпълняват общите решения.Обективно погледнато, България и Румъния са също сред най-силните кандидати за налагане на подобни санкции, тъй като са единствените, които се намират под мониторинг точно заради пороците при прилагането на закона. И фактът, че управляващите у нас и в северната ни съседка се снишават и не се опълчват открито на ЕС по ключови въпроси, няма да им помогне особено и за дълго.Хубавата новина е, че маските паднаха, картите са на масата и времето за надлъгване свърши. Ако иска успешно да се справи с кризите с бежанците, очаквания Брекзит, обтегнатите отношения с Русия, надигащото се недоволство в голяма част от страните, довело до възход на крайнодесни партии, ЕС трябва да се промени – радикално и спешно. Предлаганата бюджетна рамка и критерият „върховенство на закона“ са само първата стъпка. Следващата най-вероятно ще е обвързването на парите от еврофондовете с тяхното ефективно харчене. Защото на западноевропейците им омръзна парите им да потъват в корупционни схеми, от които се облагодетелстват политически кръгове. Честно казано – на нас, българите, също.Лошата новина е, че България отново е от грешната страна на битката за реформирането на ЕС. Тя е в отбора на онези, които не желаят върховенство на закона, защото си дава ясна сметка, че не може да издържи теста. Това би означавало да разбие всички олигархично-роднинско-корупционни обръчи, които задушават съдебната система и осигуряват просперитета на #КОЙ и СВОЙ. Да започне да прилага, а не да извращава законите. И да залага на бързо и ефективно, а не на субективно и ефектно „правосъдие“.В тази битка ние, гражданите, не сме в отбора на нашите политици, колкото и да се опитват да ни убедят, че евентуално спиране на еврофондовете, ще удари обикновения българин. Истината е, че най-силно ще пострадат онези, които години наред крадат и разхищават нашите пари. Защото с много по-малко пари могат да се направят много повече и по-качествени неща. Просто средствата трябва да се управляват и разпределят кадърно. В обществена, а не в лична или партийна полза.", "date": "2018.05.04", "title": "Маските паднаха. България отново е от грешната страна"}
{"url": "https://offnews.bg/politika/vmro-i-balgari-ot-makedonia-s-obshto-fakelno-shestvie-v-pamet-na-gotce-679948.html", "text": "ВМРО и българи от Македония организират общо факелно шествие в памет на Гоце Делчев и в защита на името Македония, съобщиха воеводите.То ще е тази вечер от 20:30 часа в Благоевград. Шествието ще започне от паметника на Тодор Александров и ще приключи пред паметника на Гоце Делчев в града.За пръв път след подписването на договора за добросъседство в подобно общо честване на легендарен български войвода и идеолог на националното обединение ще се включат и българи от Република Македония. Това ще е поредната братска проява на хората от двете страни на границата, която се противопоставя на опитите на неприятелски трети страни да посягат върху общата ни история.Македония не е само име, Македония е наша обща история, традиция, памет. Наша, на нас - братята от двете страни на Деве баир, заявяват от ВМРО.", "date": "2018.05.04", "title": "ВМРО и българи от Македония с общо факелно шествие в памет на Гоце Делчев"}
{"url": "https://offnews.bg/ikonomika/9-5-mln-leva-za-novi-avtobusi-i-tabla-po-spirkite-v-pernik-679945.html", "text": "МРРБ одобри над 9,5 млн.лв. за модернизация на градския транспорт в Перник, осигурени от оперативна програма \"Региони в растеж\".Инвестицията е за 15 нови автобуса на природен газ и умни информационни табла по спирките.Общият размер на проекта е 9 524 495,00 лв., от които стойността на безвъзмездната финансова помощ, която се предоставя от европейската програмата е 6 556 680,00 лв.Целта е подобряване на жизнените и екологични условия в града, създаване на по-ефективен, бърз и екологичен градски транспорт с по-малко потребление на енергия, намаляване на отрицателното влияние върху околната среда чрез поддържане на градска транспортна система от екологични превозни средства.В рамките на проекта се предвижда и изграждане на нова газозарядна станция в бившето тролейбусно депо и ремонт на сградите в депото, както и система за контрол на обществения транспорт и електронна система за таксуване на пътниците.", "date": "2018.05.04", "title": "9,5 млн. лева за нови автобуси и табла по спирките в Перник"}
{"url": "https://offnews.bg/futbol/praznenstvata-na-gerena-zapochnaha-levski-pochete-gundi-video-i-snim-679946.html", "text": "Футболисти, ръководство и редица легенди поднесоха венци и цветя пред паметника на Георги Аспарухов-Гунди по повод 75 години от рождението на най-голямата легенда в историята на Левски.Кулминацията ще настъпи в 18.30 часа, когато легенди на Левски и Ботев, които са играли с Аспарухов, ще проведат среща със запалянковците. От 20.00 часа започва мачът между двата отбора, а след края му ще има заря и обявяване на съперника за 19 август, когато \"сините\" ще играят контрола в чест на Гунди. Очаква се това да е аржентинският гранд Бока Хуниорс.Аспарухов е роден е на 4 май 1943 година в софийския квартал Редута. Играе в детския, а след това и в юношеския отбор на Левски. През 1960 година, когато е приет в първия отбор на \"сините\", той е едва на 17 години. Дебютира през пролетта на същата година, а първия си гол отбелязва на 28 септември срещу Ботев Пловдив.От пролетта на 1962 до есента на 1963 година играе именно в Ботев, където отбива военната си служба и става носител на Купата на България през 1962 и вицешампион през 1963 година. След като се завръща в Левски, печели три шампионски титли през 1965, 1968 и 1970 година и три купи на страната през 1967, 1970 и 1971 година. Последният му мач в първенството е на 28 юни 1971 година срещу ЦСКА (1:0), a последният му гол е на 13 юни 1971 година срещу Етър във Велико Търново (1:1).За поколенията, докоснали се до него, и за тези след тях, Аспарухов остава като пример за неподражаем, необикновен, гениален футболист. За кариерата му е написано и казано всичко, а победите и попаденията с Левски и националния отбор ще се помнят завинаги.11:00 часа. Представяне на пощенска марка „75 години Гунди“ в Централна поща.14:00 часа. Старт на детски ВИВАКОМ парк с увеселителни съоръжения пред Сектор \"А\"16:00 часа. Старт на концерт на група Порок, Подуене Блус Бенд и приятели. Храни и напитки в периметъра16:00 часа. Почитане на събитието, организирано от НК \"Гунди\" в Младежкия театър16:30 часа. Представяне на биографична книга \"Гунди, какъвто не го познавате!\" в залата за пресконференции на ДЮШ17:30 часа. Представяне на първата по рода си детска книга за Георги Аспарухов – \"Като Гунди\". На територията на детския парк на ВИВАКОМ.18:30 часа. Среща с ветераните, играли с Георги Аспарухов. От страна на Ботев участие са потвърдили Динко Дерменджиев – Чико, Виден Апостолов, Иван Занев, Георги Найденов, Паница Хаджийски и Георги Харалампиев20:00 часа. Начало на двубоя Левски срещу Ботев (Пловдив)Mагазинът в Сектор \"А\" ще работи от 16:00 часа до края на срещата между Левски и Ботев.", "date": "2018.05.04", "title": "Празненствата на Герена започнаха, Левски почете Гунди (видео и снимки)"}
{"url": "https://offnews.bg/kultura/preporachvame-vi-bez-izhod-po-zhan-pol-sartr-679951.html", "text": "„Без изход“ e адаптация по пиесата „При закрити врати“ на философа, писател и нобелист Жан-Пол Сартр.Трима непознати попадат в ада. Стремежът им към спасение ги изправя пред собствените им слабости и ги довежда до крайност. Адът е място, в което животът, характерът и съществуването ни са немислими, ако няма огледало, което да ни отразява. Корективът са другите.Може да гледате постановката днес от 19:30 в \"Червената къща\" - център за култура и дебат. ", "date": "2018.05.04", "title": "Препоръчваме ви: \"Без изход\" по Жан-Пол Сартр"}
{"url": "https://offnews.bg/zvezdi/izhvarliha-bil-kozbi-i-roman-polanski-ot-oskarite-679943.html", "text": "Американската филмова академия изключи Бил Козби и Роман Полански и те вече няма да са членове на най-важната филмова организация, която организира раздаването на наградите \"Оскар\".Академията бе пестелива в аргументите си, като се позова единствено на стандартите си за поведение.\"Бордът продължава да насърчава етичните стандарти, които изискват от членовете да поддържат ценностите на Академията за зачитане на човешкото достойнство\", се казва в изявлението.Миналата седмица Козби бе обявен за виновен по три случая за непристойно поведение. Полански напусна САЩ през 1978 г. след обвинения за изнасилване на 13-годишно момиче и оттогава снима в Европа, а през 2003 г. получи \"Оскар\" за \"Пианистът\".Академията бе критикувана, че не е реагирала и спрямо Полански, след като изключи скандалния тв продуцент Харви Уайнстийн, заради когото започна кампанията срещу сексуалния тормоз на работното място.", "date": "2018.05.04", "title": "Изхвърлиха Бил Козби и Роман Полански от Оскарите"}
{"url": "https://offnews.bg/112/politciata-izdirva-74-godishen-mazh-v-neizvestnost-ot-2015-g-679947.html", "text": "Столичната полиция издирва 74-годишния мъж Радко Стойчев, който е в неизвестност от месец декември 2015 година.По данни на негови близки той е бил видян за последен път да излиза от дома си в кв. „Ботунец“.Възрастният мъж е висок 176 см, слаб, с къса, права, бяла коса и кафяви очи.Хората, които разполагат с информация за издирвания мъж, могат да сигнализират на тел.: 112, 02/9825938 и 9825920.", "date": "2018.05.04", "title": "Полицията издирва 74-годишен мъж, в неизвестност от 2015 г."}
{"url": "https://offnews.bg/sviat/muharrem-indzhe-sreshtu-erdogan-na-izborite-v-turtcia-679950.html", "text": "Основната турска опозиционна партия - Народнорепубликанската партия (НРП), номинира Мухаррем Индже за кандидат-президент.Депутатът ще се изправи срещу настоящия лидер на страната - Реджеп Ердоган.Изборите ще се проведат на 24 юни.За Индже са гласували 110 депутати тази сутрин.Роденият на 4 май 1964 г. в Ялова Индже е лидер на парламентарната група на НРП. Избиран е за депутат от родния си град четири последователни пъти - през 2002, 2007, 2011 и 2015 г. През 2014 г. той също беше кандидат-президент, но загуби изборите на 18 август.", "date": "2018.05.04", "title": "Мухаррем Индже срещу Ердоган на изборите в Турция"}
{"url": "https://offnews.bg/sviat/chehia-proizvela-malko-novichok-posle-go-unishtozhila-679932.html", "text": "Чехия е произвела малки количества Новичок - нервно-паралитичният газ, с който бяха отровени бившият руски шпиони Сергей Скрипал и дъщеря му Юлия. Това се казва в доклад на военното разузнаване, цитиран от президента Милош Земан, пише АП.Той е бил произведен, тестван и унищожен миналата година в Чехия.Земан уточнява, че друг доклад, на чешката контраразузнавателна агенция, не посочва името Новичок, а A230, но президентът смята, че става въпрос именно за Новичок.Двете агенции и правителството до момента не са коментирали изявлението му.По-рано руските власти предположиха, че нервно-паралитичния газ, използван при нападението, идва от Чехия, Швеция или Словакия. Русия отрича категорично връзка с атентата, в който Великобритания я обвинява.Солидарна с Великобритания, Чехия изгони трима руски дипломати.", "date": "2018.05.04", "title": "Чехия произвела малко Новичок, после го унищожила"}
{"url": "https://offnews.bg/sviat/tereza-mej-se-razmina-s-porazhenie-s-london-na-mestnite-izbori-679938.html", "text": "В полунощ българско време приключи изборният ден на местните избори във Великобритания. Британците очакват официалните резултати от тях днес. На вота трябва да бъдат избрани над 4400 общински съветници в 150 общински съвета, по-специално в големите градове като Лондон, Манчестър, Лийдс и Нюкасъл. Някои общински съвети се обновяват напълно, а други частично, припомня БТА.Столицата бе основният залог на вота и лейбъристите имаха амбициите да спечелят няколко района там, които са традиционно консервативни - като Уестминстър и Уондзуърт. В Кенсингтън и в Челси торите се очаква да платят цената за пожара в небостъргача Гренфел, в който миналата година загинаха над 70 души и за който оцелелите ги смятат за виновни, отбелязва Франс прес.Към 1,30 по Гринуич днес първите резултати даваха в Лондон печалба от 56 места за консерваторите, отстъпление с 4 места за лейбъристите и спад от 76 места за подкрепящата Брекзит Партия за независимост на Обединеното кралство, съобщава Би Би Си. Тези данни обаче далеч не отразяват общата тенденция от вота, отбелязва Франс прес.Ройтерс пише, че консерваторите на Тереза Мей са избегнали тежко поражение в Лондон и са постигнали печалби в други райони на други места, които подкрепят Брекзит. Това показват първите резултати от вота. Лейбъристите обаче също са постигнали печалби в столицата, допълва агенцията.Въпреки че запазват като цяло контрола си, консерваторите губят отделни места в районите Уестминстър и Уондзуърт. Резултатите от други места в 32-те лондонски района показват, че прогнозите за ориентиране на столицата към лейбъристите са се материализирали, въпреки че не толкова силно, че да причинят тежки поражения, които ще представляват сериозен проблем за Мей.Извън Лондон консерваторите си връщат контрола в районите, подкрепящи Брекзит - Питърбъроу и Базилдън, като до голяма степен това става за сметка на антиевропейската Партия за независимост на Обединеното кралство.В 19 ч. по Гринуич се очаква да бъдат обявени пълните резултати и от вота.", "date": "2018.05.04", "title": "Тереза Мей се размина с поражение с Лондон на местните избори"}
{"url": "https://offnews.bg/politika/mnozinstvoto-v-parlamenta-reshi-da-ne-si-namaliava-zaplatite-i-pochivk-679937.html", "text": "Мнозинството в парламента отхвърли идеята на БСП депутатските заплати да бъдат орязани с почти 600 лева, а почивките им - намалени. Идеята на социалистите беше отхвърлена с 65 гласа \"за\", 48 \"против\" и 55 \"въздържали се\". 42-ма депутати от ГЕРБ бяха против, а 38 се въздържаха. От групата на БСП, която се състои от 80 народни представители, в залата гласуваха 65 и всички бяха \"за\" предложението. 13 депутати от \"Обединените патриоти\" се въздържаха, а един гласува против. От ДПС гласуваха само 8 народни представители- 4-ма \"против\" и 4-ма \"въздържал се\". От \"Воля\" гласува само един народен представител, които беше против идеята.От ДПС определиха идеята на БСП за намаляване на заплатите и ваканциите на депутатите като \"самоумижение\". Социалистите обясниха, че идеята е народните представители да имат равни права с избирателите. Красимир Велчев от ГЕРБ пък подчерта, че в момента депутатите нямат право на неплатен отпуск, имат извънредни заседания, случва се да работят до късно вечер и не е вярно, че ваканциите на депутатите са много - били 32 дни.\"Вие тук си пазите парите и благините. Политическата класа на България се съпротивлява срещу това доброволно да се откаже от привилегии в полза на народа си. Сега няма да го приемете, но рано или късно - това ще стане, когато народът реши БСП да има мнозинство в този парламент\", каза по време на дебатите преди гласуването лидера на БСП Корнелия Нинова.Управляващите пък защитиха идеята си, че заплатите не трябва да бъдат замразявани, с това, че българското Народно събрание има най-много заседания спрямо всичките други парламента в Европейския съюз. От ГЕРБ решиха да изредят колко пъти е гласувала от началото на това Народно събрание Нинова.\"От 1000 гласувания Корнелия Нинова е участвала в 37 от тях, тоест коефициентът на участие е 3,7%. Ако го наложим на базовото възнаграждение, то трябва да е 110 лева и 20 ст. Това означава, че всичко над 111 лева е недобросъвестно получено по Кодекса на труда\", коментира председателят на правната комисия и депутат от ГЕРБ Данаил Кирилов. \"Цялата ви стратегия ми е ясна. Кой колко пъти е гласувал. Не е това смисълът колеги, народът не прави разлика между леви и десни в този случай, за хората народният представител е едно и също, от която и партия да е. Въпрос на съзнание е да горазберете\", отговори Нинова.\"Май сте позабравили, че България е парламентарна република. 10 години съм бил министър, 10 години се научих да нося отговорност. Днес в най-отговорната институция вие се държите безотговорно. Събирайте пари и помагайте на бедните. Социализмът не може да се върне обратно\", каза бившият министър на културата и настоящ депутат от ГЕРБ Вежди Рашидов. Той заплаши социалистите, че ще извади списък със социалистите, които са ходили при собственикът на КТБ Цветан Василев.През повечето време дебатът по темата премина в спор колко отсъствия и гласувания имат депутати от управляващата коалиция и от опозицията. Преди гласуването от \"Воля\" призоваха всички депутати, без тези от БСП, да напуснат залата при гласуването. \"Да го видим както ще направят сами в залата. Депутатите от БСП вътре в себе си са убедени, че не желаят това предложение да мине\", каза депутатът от партията на Марешки Кристина Таскова. Въпреки този призив депутати останаха в залата по време на гласуването.От БСП настояваха основното възнаграждение на народните представители да бъде фиксираната сума, която да е по-малка от сегашната им заплата. Социалистите предлагаха от сегашните 3540 лв. възнаграждението им да бъде намалено на 2976 лв.В момента заплатата на депутатите е обвързана със средната работна заплата в страна - те получават три средномесечни заплати. На всеки три месеца заплатите им се преизчисляват и когато средната заплата в страната се е повишила, депутатските възнаграждения също се увеличават.Ако възнаграждението на депутатите беше замразено, това нямаше да се отрази само на тях, но и на премиера, президента, министрите, конституционните съдии и други.Социалистите искаха да бъде сложен край и на дългите депутатски ваканции. В момента те почиват три пъти годишно, общо за 60 дни. БСП искаха това да става само веднъж - от 1 до 31 август всяка година. ", "date": "2018.05.04", "title": "Мнозинството в парламента реши да не си намалява заплатите и почивките"}
{"url": "https://offnews.bg/sviat/vulkanat-kilauea-prinudi-vlastite-da-evakuirat-10-000-v-havaj-video-679936.html", "text": "Около 10 000 жители на Хавайските острови бяха приканени да се евакуират заради изригването на вулкана Килауеа, предаде БТА.Изригването на лава и пепел от вулкана бе предшествано от земетресение с магнитуд 5 в района. Регистрирани бяха още трусове с по-слаб магнитуд.През 1924 г. същият вулкан избълва 10 тона вулканични скали във въздуха и един човек загина при това изригване.", "date": "2018.05.04", "title": "Вулканът Килауеа принуди властите да евакуират 10 000 в Хавай (видео)"}
{"url": "https://offnews.bg/obshtestvo/maia-manolova-vnasia-zakonodatelni-promeni-za-zashtita-na-detcata-s-ed-679940.html", "text": "Омбудсманът Мая Манолова и майката на три деца Златина Хаджипанайотова, организатор на първомайския протест „Код: черно“, ще внесат днес в Народното събрание законодателни промени, които се отнасят към условията за получаване на наследствена и персонална пенсия от деца, останали без един или двамата си родители. Това е поредната стъпка от кампанията на омбудсмана, която стартира на 29 декември м. г., след гневното писмо до Дядо Коледа на Златина Хаджипанайотова, в което тя алармира за казуса, съобщават от кабинета на омбудсмана. Тогава Манолова събра родители и представители на институциите и публично огласи проблемите на децата сираци, свързани с финансовата подкрепа от държавата - наследствената и персонална пенсия, както и с възможностите за получаване на стипендия.Сред предложенията на омбудсмана са да отпадне на изискването за осигурителен стаж при починал до 25-годишна възраст родител за получаване на наследствена пенсия на детето, както и намаляване на 3-годишния осигурителен стаж на починал родител до 30 г. на 1 година, а за родители над 30 г. – от 5 на 3 години. Манолова предлага още отпадане на подоходния критерий за получаване на персонална пенсия. Това ще даде възможност в случаите, в които едно дете не може да получи наследствена пенсия, да има правото да кандидатства за персонална без изискване за доход. Сега условията за получаване на персонална пенсия са доход под гарантирания минимален за страната, който към момента е 75 лв. на член от семейството, т.е. родител с едно дете трябва да получава под 150 лв., за да има право детето му на такава персонална пенсия.Освен това омбудсманът предвижда и алтернативната възможност персоналните пенсии да се превърнат в социални месечни помощи, които да се получават по реда на Закона за социалните помощи за деца.", "date": "2018.05.04", "title": "Мая Манолова внася законодателни промени за защита на децата с един родител"}
{"url": "https://offnews.bg/kultura/arheolozi-otkriha-tors-na-bozhestvo-v-herakleia-sintika-679966.html", "text": "Изящен 50-сантиметров торс на божество беше открит още в първите дни от подновените разкопки на Хераклея Синтика – Градът на македонските царе. Засега предположенията са, че вероятно става дума за мраморна римска скулптура на Аполон или на Хермес, екипът тепърва ще търси аналози.„Главата липсва, но за нас е ценно и това, че по намереното можем да съдим за античната техника на изработката“, коментира ръководителят на обекта доц. д-р Людмил Вагалински.Очакват се и други интересни находки през новия археологически сезон, след като проучванията на Хераклея Синтика в местността Рупите бяха възстановени на 30 април и ще продължат до края на май с финансиране от община Петрич. Екипът учени от Националния археологически институт с музей при БАН ще съсредоточи работата си в източната част от форума, около открита миналата година сграда. Дотук за нея е известно само това, че през V в. е била преустроена в раннохристиянска църква. Сградата е огледална на проучената вече гражданска базилика – вероятно съдебна палата за някогашното население на града.Още подробности вижте .", "date": "2018.05.04", "title": "Археолози откриха торс на божество в Хераклея Синтика"}
{"url": "https://offnews.bg/futbol/bivsh-futbolist-na-sparta-praga-se-samoubi-679942.html", "text": "Бившият защитник на Спарта Прага Павел Пергъл се е самоубил на 40-годишна възраст, съобщават от чешкия клуб. Пергъл е юноша на Спарта, където е играл между 2003 и 2007 година.Той изиграва 68 мача за родния си клуб и два пъти става шампион на страната. След това продължава професионалния си път в Динамо Дрезден, Вадуц, Апоел, Ларнака, а за последно е играл в Швейцария.Тялото му е било намерено на 1 май в дома му в Магдебург, Германия. Според информации от местните медии става въпрос за любовна мъка.Това е трето самоубийство на чешки футболист в последната година. През април край на живота си сложи Франтишек Райторал, а през май 2017-а същото стори и преминалият през Левски Давид Бистрон.", "date": "2018.05.04", "title": "Бивш футболист на Спарта Прага се самоуби"}
{"url": "https://offnews.bg/kultura/v-razgara-na-seksskandal-shvedskata-akademia-otkaza-da-prisadi-nobelov-679941.html", "text": "Тази година няма да има Нобелов лауреат за литература.Това обяви разтърсваната в сексскандал Шведската литературна академия, предаде Би Би Си.Организацията, която излъчва лауреата, е изправена пред тежки обвинения, свързани със съпруга на бивш неин член. Те доведоха до оставката на ръководителя на академията - проф. Сара Даниус, и четирима членове на 18-членното жури.Скандалът избухна миналия ноември, когато съпругът на един от бившите членове на Нобеловата комисия за литература - поетесата Катарина Фростенсон, бе обвинен от 18 жени в сексуална злоупотреба. Последваха остри критики към Академията за начина, по който е провела разследването срещу фотографа Жан-Клод Арно. Той отхвърля обвиненията. Организацията гласува предложение за отстраняването на обвинената в конфликт на интереси Фростенсон, но то бе отхвърлено само с три гласа \"за\". Впоследствие тя напусна журито.В момента са останали само 11 от 18-те членове на литературното жури. От тях един - Керстин Екман, не е активна от 1989 г. Уставът изисква кворум от 12 души при присъединяване на нов член.Технически членството в журито е до живот. Човек не може да подаде оставка, въпреки че може да откаже да участва във вземането на решения.Скандалът е най-големият от основаването на наградата през 1901 г.Победителят получава златен медал, диплома и парична сума, определяна всяка година според приходите на Нобеловата фондация.С изключение на шест години, по време на световните войни, е имало само една година, когато наградата не е била присъждана. Нито един не се оказал достоен през 1935 г.През 2019 г. ще бъдат обявени две литературни Нобелови награди, пише Би Би Си. ", "date": "2018.05.04", "title": "В разгара на сексскандал Шведската академия отказа да присъди Нобелова награда за литература през 2018 г."}
{"url": "https://offnews.bg/gejming/bet-bg-com-ekspertni-futbolni-prognozi-i-koefitcienti-na-bet365-679935.html", "text": "Футболът е ваша страст? Спортните емоции и максимизирането на печалбите ви от спортни залагания са ваша цел? Тогава сте попаднали на точното място. Посетете сайта за спортни залози, анализи и прогнози Бет БГ/.Какво ще намерите при нас?Ние сме дългогодишен партньор на най- добрия букмейкър на пазара bet365. Целта ни е да предоставяме актуални анализи, новини и прогнози на нашите читатели за да могат да извлекат максимално ползи от залозите си в .Менюто ни следва широкообхватния спектър от спортове, спортни събития, първенства и състезания, които bet365 покрива. А именно: футбол, волейбол, баскетбол тенис, дартс, тенис на маса, хрътки, конен спорт, зимни спортове, моторни спортове, бокс, бойни спортове, ръгби, футзал и всички други любими ваши спортове. Броят на събитията, на които можете да залагате в bet365 ежедневно е огромен. Постарали сме се да предоставим информация за предстоящите събития в основните футболни лиги и първенства: Висша лига, Ла Лига, Бундеслига, Лига 1, Серия А, Чемпиъншип, Лига Европа, Шампионска лига, Световното първенство по футбол, български футбол, Руска висша лига в лесно за ползване меню.Сайтът ни е предназначен за потребители, които искат да извлекат максимума от профила си в bet365. Тук ще намерите полезни съвети за това как да се регистрирате в bet365, информация за актуални бонуси и промоции на букмейкъра, начини за теглене и депозиране на средства. Всяка регистрация в сайта на букмейкъра ви дава бонус и достъп до още много промоции.Бонусите на бет365 са нещо, което вълнува всички начинаещи потребители и най-запалените от вас. Да, те са добра възможност да получите повече от своя букмейкър и от стратегията ви за залагане. Всеки ден ние ви предлагаме прогноза с най-добрите залози за деня, изготвена от водещи експерти с коефициентите на bet365, като и акумулатор прогноза за по-голяма печалба от залозите ви.Има защо да дадем най-висока оценка на сайта за залози bet365. Лидерът на пазара е номер едно защото има страхотно пазарно покритие, специални характеристики, много промоции и бонуси и конкурентни коефициенти. Функцията му за предаване на живо е добра добавка и ще запази настоящите и нови клиенти, окуражавайки ги с интерактивните bet365 оферти.Има лесен достъп до всички опции за залагане и всички услуги, които сайтът предлага. Можете да гледате събития на живо и да преценявате на момента залога си. Като цяло bet365 има най-доброто и удобно за потребителя оформление. Секцията за залози на живо в bet365 е лесно достъпна. Тук можете да залагате на живо на футболни мачове от цял свят, но не само това. Тя включва още и много други спортове, лиги и турнири. А също така с един акаунт в бет365 можете да залагате както на всички спортове, така и на казино или покер. Ако се интересувате от , анализи на залози и статистика, може да ги намерите на За по-голямо улеснение на своите потребители bet365 разработи и мобилно приложение за по-бърз и по-лесен достъп до своето меню. Bet365 mobile е налично за iOS, Android и Windows. Преценяйвате на живо по-лесно вашите залози като гледате спортни събития с Bet365 live stream.Най- добре е да посетите уеб сайта и да видите сами какво точно се случва в момента и какви са актуалните оферти. Получаваме често обратна връзка от нашите потребители в сайта ни bet-bg и bet365 е най- доброто място за залагане според тях. Споделете страстта си и умножете печалбите си с нас!", "date": "2018.05.04", "title": "Bet-bg.com - експертни футболни прогнози и коефициенти на bet365"}
{"url": "https://offnews.bg/politika/borisov-radev-e-prezident-na-bsp-i-dps-ako-ima-danni-za-peevski-da-679939.html", "text": "Премиерът Бойко Борисов нападна отново държавния глава Румен Радев в интервю за Нова телевизия по повод една година от началото на третия му управленски мандат.След това Борисов призова държавният глава да предаде на компетентните органи какво знае за връзките му с депутата, бизнесмен и издател Делян Пеевски. През февруари Радев зададе три конкретни въпроса след друго тв интервю на Борисов. Те бяха: Има ли премиерът Бойко Борисов общи бизнес интереси с депутата от ДПС Делян Пеевски? Има ли срещи Борисов с Пеевски? Разпределял ли е и продължава ли да разпределя Борисов обществени поръчки в интерес на Делян Пеевски?Премиерът коментира и доклада на Държавния департамент на САЩ, според който България остава държава със зависимо правосъдие и „корупция на всички нива“. Според него \"и България можела да напише един доклад с цитати от Доналд Тръмп как САЩ са най-корумпираната страна.\"Борисов успя да използва темата за двойния стандарт при храните за политическа атака срещу БСП.Иначе според него потребителите трябвало да бъде наясно какво купуват и да четат внимателно етикетите.По повод доклада на „Репортери без граници”, според който България е едва на 111-то място по свобода на словото Борисов обясни, че проблемът не е на правителството и то не можело да влияе на процесите в медиите.По повод разнопосочните позиции на партиите от управляващата коалиция по основни теми, включително Русия и ЕС, Борисов бе категоричен, че партньорите му в управлението търсят начин да не се обезличат от участието си във властта. Според него Европа няма никакви критики към България, що се отнася до действията на партньорите в управляващата коалиция.За посещението на Волен Сидеров в Крим премиерът заяви:Борисов бе категоричен, че нна местните и европейски избори \"ще отидем като отделни партии\".Той заяви, че е нормално всяка партия да има различни възгледи, стига да се придържа към коалиционната програма.", "date": "2018.05.04", "title": "Борисов: Радев е президент на БСП и ДПС. Ако има данни за Пеевски, да ги даде"}
{"url": "https://offnews.bg/obshtestvo/10-gradusa-sutrinta-32-sledobed-679899.html", "text": "С мъгла и ниска облачност ще посрещнат днешното утро източните райони и в Горнотракийската низина. До обяд облачността там ще се разкъса, а видимостта ще се подобри, показва прогнозата на НИМХ-БАН.Минималните температури ще са между 10° и 15°. През деня температурите ще се повишат, а след обяд ще е горещо с максимални температури между 27 и 32 градуса. По-ниски ще са те по черноморието.След пладне в планинските райони от западната половина на страната ще се развива купеста облачност, само на отделни места ще има купесто-дъждовна с краткотрайни превалявания. Ще духа слаб и умерен вятър от изток.Над планините ще преобладава слънчево време. След обяд облачността над масивите в Западна България ще се увеличи и на места ще превали и прегърми. Ще духа умерен югоизточен вятър. Максималната температура на височина 1200 метра ще е около 21°, на 2000 метра – около 13°.По Черноморието до обяд ще е с ниска облачност или мъгла, след което, ще се установи предимно слънчево време. Ще духа слаб до умерен източен вятър. Максималните температури ще са 17°-22°. Температурата на морската вода е 16°-19°. Вълнението на морето ще е 1-2 бала.Слънцето ще изгрее 18 минути след 6 и ще залезе в 20:30 ч.", "date": "2018.05.04", "title": "10 градуса сутринта, 32 - следобед"}
{"url": "https://offnews.bg/futbol/kavani-razkri-istinata-za-konflikta-s-nejmar-679934.html", "text": "Уругвайският нападател на Пари Сен Жермен Единсон Кавани разкри подробности за конфликта си с бразилската звезда на тима Неймар, който възникна помежду им по повод изпълнение на една дузпа по време на мач от първенството.Макар в случая тогава Кавани да наложи волята си, но след известно време Неймар стана щатен изпълнител на наказателните удари.Бразилецът премина в ПСЖ от Барселона за рекордните 222 милиона евро, но поради контузия пропусна най-важните мачове от Шампионската лига и в момента се възстановява за световното първенство в Русия.\"Имахме проблем с Неймар. Разговаряхме. Казах му, че повече от всеки друг искам той да печели индивидуални награди, но все пак сме част от отбор и трябва да поставя целите на ПСЖ над своите.Аз съм футболен работник, а не звезда и не се стремя към награди. Ако мога да помогна на свой съотборник да спечели такава, няма да се поколебая да го сторя\", казва Кавани.", "date": "2018.05.04", "title": "Кавани разкри истината за конфликта с Неймар"}
{"url": "https://offnews.bg/futbol/atletiko-madrid-olimpik-marsilia-e-finalat-na-liga-evropa-679927.html", "text": "Атлетико Мадрид - Олимпик Марсилия е финалът на Лига Европа, който ще бъде на 16 май в Лион. До тази среща се стигна, след като Олимпик Марсилия отстрани драмарично РБ Залцбург, а \"дюшекчиите\" се справиха с Арсенал след 1:1 в първия мач и 1:0 в реванша.Мадридчани имаха и други добри възможности, особено в края на мача, когато футболистите на \"артилеристите\" изчерпаха физическите си сили. Лондончани положиха много усилия, но защитата на Атлетико се оказа непробиваема стена за тях. Единственият гол бе дело на Диего Коща в 45-ата минута след великолепен пас на Антоан Гризман.За мениджъра на Арсенал Арсен Венгер това бе последна възможност да изведе своя тим до трофей в последния си сезон начело на отбора, но за негово съжаление това така и не се случи.Драмата в Австрия на реванша между Олимпик Марсилия и РБ Залцбург пък беше пълна. Футболистите на треньора Руди Гарсия постигнаха тактическо поражение с 1:2. Първата среща завърши 2:0 за французите.Днешният мач на стадион \"Ред Бул Арена\" не се реши в редовното време, тъй като австрийците вкараха два безответни гола, дело на Амаду Хайдара и автогол на Буна Сар. Така вторият финалист в надпреварата трябваше да се излъчи след 120-минутна битка.Попадение на влезлия като резерва Роландо 4 минути преди края на второто продължение обаче реши всичко в този сблъсък.И в този мач обаче главно действащо лице бе съдията Сергей Карасьов, който направи куп фатални грешки в ущърб и на двата отбора. При втория гол на домакините не бе отсъдена явна засада на Мунас Дабур. След това Марсилия не получи и дузпа за игра с ръка на Чалета-Цар в наказателното поле. Накрая пък попадението за гостите дойде от несъществуващ корнер.", "date": "2018.05.04", "title": "Атлетико Мадрид - Олимпик Марсилия е финалът на Лига Европа"}
{"url": "https://offnews.bg/obshtestvo/obrat-shpionite-na-vashington-dnes-po-epic-drama-video-679814.html", "text": "Финалните два епизода от сериала „Обрат: Шпионите на Вашингтон“, можете да проследите днес, от 22:45, по новия драматичен канал .Бенедикт Арнолд събира шпиони в Ню Йорк и Ейб заговорничи да унищожи ключови запаси на британците, но ще се нуждае от помощта на баща си. В началото на последния сезон известният предател Бенедикт Арнолд отмъщава на Джордж Вашингтон, като арестува заподозрените бунтовни шпиони, за да впечатли новите си британски командири. Ейб Уудххул и останалите членове на кръга Кулпър бягат от капана на Арнолд и обезсилват кралската армия, като саботират доставките на провизии. Но неочаквано развитие на обстоятелствата кара Ейб да облече червена униформа в търсене на отмъщение.Маратон на всички 10 епизода от финалния четвърти сезон на поредицата  ще излъчи утре, 5 май, от 12:50.", "date": "2018.05.04", "title": "'Обрат: Шпионите на Вашингтон' днес по Epic Drama (видео)"}
{"url": "https://offnews.bg/obshtestvo/krasivata-pelagia-zaginala-ot-goresht-bik-679891.html", "text": "Църквата почита днес Св. прпмчца Пелагия. Пелагия се родила в град Тарс. Тя била от знатно семейство, което почитало езическите богове. Когато пораснала, станали истинска красавица и младеж от царски род я поискал за жена. Родителите ú с радост се съгласили. По това време младата жена била посветена в учението на Христос и искала да получи кръщение. Пелагия получила разрешение да посети своята кръстница, преди да приеме предложението за женитба. По пътя срещнала един старец, който слизал от планината. Това се оказал епископ Клинон. Девойката му споделила желанието си. Епископът я благословил и я кръстил. Младата жена решила да посвети живота си на Бог, затова раздала украшенията си на бедните и се скрила в една пещера.След известно време се върнала в дома си, но семейството ú я посрещнало с омраза. Лично родителите ú я предали на император Диоклетиан. Владетелят бил силно впечатлен от хубавата външност на Пелагия и поискал да я направи своя жена. Тя отхвърлила категорично предложението му.Ядосан, той заповядал да я сложат в нагорещен до червено меден бик. Когато разбрала за това, жената сама влязла в статуята и така намерила смъртта си. Костите ú изхвърлили извън града. Епископ Клинон ги събрал и ги погребал в планината Ливан. На същото място по-късно император Константин Велики издигнал голям храм в памет на светицата. ", "date": "2018.05.04", "title": "Красивата Пелагия загинала от горещ бик"}
{"url": "https://offnews.bg/sviat/blizo-150-zhertvi-na-superburite-v-india-chaka-se-novo-bedstvie-obno-679929.html", "text": "Жертвите на жестоката серия от пясъчни супербури в Индия се увеличават. Те вече са 143 и властите предупреждават, че броят им може да се увеличи, предават AFP и Би Би Си. Десетки са ранени.Бурните ветрове със скорост 130 км/ч и светкавиците в щатите Утар Прадеш, Раджастан, Утаракханд и Пенджаб разрушиха много села, събориха стени на сгради, прекъснаха електричество, изкорениха дървета, причиниха смъртта на добитък.Станали са най-малко 40 000 токови удара.От Утар Прадеш обявиха, че броят на жертвите е най-големият от поне 20 години. Там загиналите са 76.В същото време, Индийската метеорологична служба обяви, че се очаква нови бури да се разразят в още по-голяма част на страната преди почивните дни.\"Хората трябва да бъдат в готовност\", предупреди говорител, цитиран от AFP.Районът на град Агра в Утар Прадеш, домът на една от най-красивите сгради в света - мавзолеят Тадж Махал, е в един от най-тежко ударените. Там са загинали 43 души.Хората са много уплашени, мнозина са прекарали нощта в тревога, без да успеят да заспят, каза 40-годишен жител на Агра пред AFP.", "date": "2018.05.04", "title": "Близо 150 жертви на супербурите в Индия, чака се ново бедствие (обновена)"}
{"url": "https://offnews.bg/politika/fandakova-kategorichna-vladimir-klisurov-oshte-e-i-d-kmet-na-mladost-679928.html", "text": "Ръководният екип на район „Младост“ е забавил повече от година началото на ремонта на две улици, за който имаме готовност и е осигурено финансирането. Кметският екип абдикира от изключително важни задачи, вторият по големина район на София, с над 110 хил. жители, няма нормално административно обслужване за гражданите си.Това заяви кметът на София Йорданка Фандъкова в интервю за bTV.Мажоритарно избраният районен кмет – Десислава Иванчева, бе арестувана със 70 хил. белязани лева при показна акция в центъра на София и в момента е в ареста.Въпреки нежеланието на заместника ѝ Владимир Клисуров да поеме функциите на изпълняващ длъжността ѝ, той остава и.д. кмет поне до идния вторник, от когато е в отпуск.Разяснението направи отново Фандъкова, пред която той подаде оставка.Единственият, който може да го освободи, е действащият кмет. Това е госпожа Иванчева, която не е освободена, а е в платен годишен отпуск, обясни кметът на София.На въпрос за показната многочасова акция за ареста на Иванчева, придружена със спиране на движението, пред Спортната палата в София Фандъкова отговори с: „Разбира се, че не е приятно това, което всички видяхме“.Фандъкова увери, че ще съдейства за решаването на всички проблеми, но не може да наруши закона, с други думи – тя няма правомощията да разпише оставката на Клисуров.Това, което се случва в „Младост“ повече от две години е, че има не само забавени преписки, имаме проблем с административото обслужване, включително с изпълнението на общински задачи, посочи Фандъкова и даде пример с блокираната реконструкция на две улици.„Изпращаме редовно напомнителни писма – на едно такова към друг районен кмет подписвам по две за „Младост“.“Вместо да се решават проблемите, което изисква много работа, те се заключват в чекмеджетата, посочи кметът Фандъкова.Тя бе категорична, че нейният екип в общината никога не е проявявал търпимост към корупционни практики.„На предишния кмет на „Младост“, който беше от ГЕРБ, му поискахме оставката само заради съмнения за конфликт на интереси. Многократно сме показвали, че имаме нетърпимост към такива неща. Проверката показа, че няма конфликт на интереси, но беше загубено доверието на гражданите.“Думите ѝ бяха в коментар на предполагаем запис, публикуван в няколко медии, за който се твърди, че е от разговор между Иванчева и посредника по корупционната сделка - Петко Дюлгеров. В него се споменава и името на Фандъкова.Екипът на госпожа Иванчева дойде с обещанието да не презастроява „Младост“. В същото време, за две години не е внесен нито един доклад от кмета на „Младост“ за решението на конкретен казус, посочи още Фандъкова.", "date": "2018.05.04", "title": "Фандъкова категорична: Владимир Клисуров още е и.д. кмет на Младост"}
{"url": "https://offnews.bg/na-tozi-den/4-maj-roden-e-georgi-asparuhov-679717.html", "text": "На тази дата през 1943 година е роден великият български футболист Георги Аспарухов.Гунди, както е известен, е централен нападател, обявен за най-великия български футболист на XX век. Той е заслужил майстор на спорта и носител на сребърен „Народен орден на труда“ през 1965 г.Стадионът на ПФК Левски (София) е кръстен в негова чест, а в непосредствена близост е издигнат бюст-паметник на легендарния футболист.Вижте повече в сайта \"Българска история\" - ", "date": "2018.05.04", "title": "4 май - Роден е Георги Аспарухов"}
{"url": "https://offnews.bg/tehnologii/twitter-smenete-parolata-si-679930.html", "text": "Twitter предупреди 330-те си милиона клиенти да сменят паролите си, след бъг в системата е разкрил някои от тях във вътрешната мрежа на компанията.Социалната мрежа успокои, че вътрешно разследване е открило, че няма откраднати пароли и няма такива, с които да е злоупотребено от нейни служители.Въпреки това насърчава всичките си потребители да променят паролите си от съображения за сигурност.\"Туитър\" не уточнява колко пароли са били разкрити, но става ясно, че броят им е \"съществен\" и че те са били изложени на показ в продължение на \"няколко месеца\".Компанията открила бъга преди няколко седмици и е съобщила за проблема пред някои регулатори, е съобщил вътрешен източник пред агенция \"Ройтерс\".Ето и съобщението на изпълнителния директор Джак Дорси:", "date": "2018.05.04", "title": "Twitter: Сменете паролата си!"}
{"url": "https://offnews.bg/obshtestvo/ndk-otnovo-s-ogranichen-dostap-na-5-maj-679953.html", "text": "НДК ще бъде с ограничен достъп на 5 май, събота.Мярката се налага от съображения за сигурност заради събитие от висок клас в календара на Българското председателство на Съвета на ЕС.Билетният център ще работи целодневно в кино „Люмиер Лидл” (сградата на малкото НДК) от 10.00 до 20.00 ч., а за по-голямо удобство зрителите могат да ползват и онлайн системата за покупка на билети – .Ограничението важи и за Литературен клуб „Перото”, който ще отвори врати същия ден след приключване на събитието.", "date": "2018.05.04", "title": "НДК отново с ограничен достъп на 5 май"}
{"url": "https://offnews.bg/turizam/posleden-den-za-vazrazhenia-sreshtu-plana-za-zastroiavane-na-sinemoret-679931.html", "text": "Днешният ден е последният, в който могат да бъдат внесени възражения срещу Доклад за оценка на степента на въздействие върху защитени зони на Изменението на Общ устройствен план на община Царево на Министерството на регионалното развитие, предаде БНР.Той предвижда териториите, в които може да се строи, да се увеличат с близо 33% и така вместо в сегашните 65.47 хектара ще може да се строи в 86.85 ха. Земеделските територии намаляват с близо 3%, горските също намаляват.В Синеморец, едно от най-красивите места по нашето Черноморие, промените изглеждат най-големи. Урбанизираните територии ще се увеличат с цели 54%, земеделските ще намалеят с 10%. В местност Бутамята, където днес нерегламентиран къмпинг, ще бъде изграден законов такъв.Предвижда се урбанизираните територии в Резово да се увеличат над два пъти - от 19.92 ха на 41.17 ха. Горските територии намаляват, инженерната инфраструктура се увеличава.Преди дни жители на Синеморец протестираха срещу презастрояването, а снощи в продължение на три часа те обсъждаха документа със собственици на имоти и заведения и с ръководството на община Царево, съобщи още БНР, като допълни, че срещата е преминала в спорове къде, как и какво да се строи.Постъпили са десетки възражения срещу плана, признава кметът на Царево Георги Лапчев.", "date": "2018.05.04", "title": "Последен ден за възражения срещу плана за застрояване на Синеморец и Резово"}
{"url": "https://offnews.bg/obshtestvo/12-chasa-bez-voda-v-chasti-ot-boiana-i-kniazhevo-spira-na-oshte-3-mes-679889.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Инвестиционен проект за реконструкция на уличен водопровод на ул. „Севастократор Калоян“ в „Бояна“  налага спиране на водоподаването от 9:00 до 21:00 часа на ул.“Кумата“ от ул.“Севастократор Калоян“ до ул.“Кумата“ №61, ул.“7312“ от ул.“Кумата“ до ул.“Калоянова крепост“, ул.“Брезите“, ул.“Севастократор Калоян“ от ул.“Кумата“ до ул.“Ралевица“. След възстановяване на водоснабдяването е възможно временно повишаване мътността на водата.Реконструкция на уличен водопровод на ул. „Бял нарцис“ в местност „Карпузица“ на кв. „Княжево“ налага спиране на водоподаването от 9:00 до 21:00 часа на кв. Карпузица - зоната ул. \"Княжевска\", ул. \"Войводина могила\", ул. \"Поточе\"; ж. п. линия София - Перник, ул. \"Гербер\", ул. \"Буря\"; кв. Горна Баня - зоната ж. п. линия София Перник, ул. \"Ехо\", улица \"Извор\", ул. \"Топло изворче\", ул. \"Вечерница\", бул. \"Никола Петков\", ул. \"Георги Богоровски\", ул. \"Планиница\", ул. \"Перуника\", ул. \"Лотос\", ул. \"Гръсниче\", ул. \"Урал\", ул. \"Градище\", ул. \"Синьо езеро\", ул. \"Дон\", ул. \"Подлозище\", местност \"Подлозище\", ж. п. линия София- Перник. След възстановяване на водоснабдяването е възможно временно повишаване мътността на водата.След реализацията на тези инвестиционни проекти клиентите на „Софийска вода”, живеещи в района, ще почувстват значително подобреното качество на предоставяните услуги.Подмяна на сградно водопроводно отклонение на бул. „Гоце Делчев“ в едноименния квартал налага спиране на водоподаването от 10:00 до 19:00 часа на бул. „Гоце Делчев“ от бул. „България“ до ул. „Червена роза“, ул. „Кестенова гора“ от ул. „Метличина поляна“ до бул. „Гоце Делчев“ и ул. „Твърдишки проход“. Изграждане на сградно водопроводно отклонение на ул. „Цар Симеон“ в община „Възраждане“ налага спиране на водоподаването от 10:00 до 18:00 часа на ул. „Цар Симеон“ от ул. „Одрин“ до ул. „Брегалница“, ул. „Българска морава“ от ул. „Пиротска“ до ул. „Цар Симеон“. Във връзка с подмяна на сградни водопроводни отклонения на ул. „Ружа“ и ул. „Старата река“, с. Кривина , се налага спиране на водоподаването от 09:30 до 16:30 часа - на ул.  „Люляк“, ул. „Стара планина“, ул. „Балабана“, ул. „Витоша“, а от 10:00 до 18:00 часа наул. „Розова градина“, по ул. „Стара река“ от ул. „Розова градина“ до ул. „Божур“. ", "date": "2018.05.04", "title": "12 часа без вода в части от Бояна и Княжево, спира на още 3 места"}
