{"url": "https://offnews.bg/izvan-terena/lindzi-von-varna-zhesta-i-sashto-predlozhi-brak-na-polovinkata-si-718296.html", "text": "След като през лятото бившата американска алпийка Линдзи Вон получи предложение за брак от хокеиста Пи Кей Субан, сега тя върна жеста му по повод коледните празници.Олимпийската шампионка също зададе \"големия въпрос\" на любимия си, след което се похвали в официалния си профил в социалната мрежа Инстаграм.\"Честита Коледа и весели празници на всички! Навръх втората годишнина на връзката ни, с нетрадиционен ход аз поисках от Пи Кей да се ожени за мен и той каза \"да\"! Жените не са единствените, които да получават годежни пръстени“, написа Вон в социалната мрежа.В края на август Субан, който играе за Ню Джърси Девилс, също предложи брак на Линдзи Вон и тя прие. Тогава той й подари годежен пръстен със зелен изумруд. Според запознати цената на бижуто е около 50-60 000 долара.", "date": "2019.12.26", "title": "Линдзи Вон върна жеста и също предложи брак на половинката си"}
{"url": "https://offnews.bg/dw/tova-biaha-balgarskite-medijni-skandali-na-2019-718294.html", "text": "Тази година медийните скандали не бяха нито малко, нито малки. Разбира се, най-големият си остава ниското ниво на свободата на словото в България (последни не само в ЕС).Познатият довод, че не е така, след като всеки може да говори публично каквото си иска, включително и колкото си иска да критикува властта, е верен, но не е довод. Защото свободата на словото се измерва не с казаното в медиите, а с това доколко то помага на гражданите да си създадат мнение за събитията и проблемите на обществото, в което живеят. И по този начин да формират обществено мнение, което в либералните демокрации управлява управляващите. При съвременните комуникативни технологии вече трудно можеш да скриеш нещо от тях, но можеш да им го представиш така, че те да не разберат какво всъщност е то.Христоматиен пример, до голяма степен местно откритие, в това отношение е организирането на контрапротести с цел да бъдат медийно отразени (най-новите им варианти бяха при избора на нов главен прокурор). Функцията им е вечер, когато зрителят седне пред телевизора, да не прави избор между позицията на тези, които протестират, и на тези, срещу които протестират, а между позицията на тези, които протестират и на тези, които протестират срещу протестиращите. Вкарва се играч, извън оста на реалния конфликт, който да отдалечи общественото мнение от причините за първоначалния протест.Целта - дезориентация на аудиториятаНо дори не са необходими толкова целенасочени стратегии за отклоняване на вниманието. Достатъчен е общият, хибридният характер на медийното съдържание, в което се смесват важно и маловажно, сериозно и развлекателното, аналитично и жълто, докато аудиторията „му изпусне края”. По тази линия почти престанаха в сутрешните телевизионни блокове да се водят горещи разговори по политическия дневен ред на обществото. Сега там надълго се обсъждат битови неудачи, здравословни проблеми и любовни драми на тъй нар. обикновени хора, а напоследък дори се четат писмата на децата им до Дядо Коледа. Което съвсем не значи, че качествената журналистика се е пренесла във вечерния програмен пояс.Сериозен принос към дезориентацията на аудиторията има и хибридната война, в която Кремъл влага мощни пропагандни ресурси и чиито фронтоваци у нас имат „запазено място” и в онлайн, и в офлайн платформите. Вярно е, че властите тази година за първи път направиха знакови жестове – срещу обявяването на Съветската армия за освободителка и срещу използването на организираното русофилство за шпионска централа. Но това не ограничи медийното влияние на Кремъл, а даже обратното – предизвика проруска защитна кампания, в която шефът на русофилите Малинов стана главен телевизионен герой.Скандали и по високите етажи на БНР и БНТКато прибавим и честото пренебрегване на един от основните журналистически стандарти – управляващите задължително да са поставени в ситуация на медиен дискомфорт, става ясно защо сме на опашката по свобода на словото и защо в 2019-а няма да мръднем от там. Още повече, че тази година се случи нещо невиждано досега, което кой знае къде ще ни запрати в класациите – за пет часа спря излъчването на програма „Хоризонт” на БНР. Прокуратурата доказа, че не е имало техническа или каквато и да е друга обективна необходимост за подобна профилактика. Което потвърди хипотезата, че на профилактика са били подложени неудобни гласове. Програмата е замлъкнала в несръчен опит да се попречи на журналистите да реагират в ефир срещу свалянето от ефир на колежката им Силвия Великова. На генералния директор му се наложи да се раздели с наскоро придобития си пост, но с неговото отстраняване затихна и скандалът преди да отведе до задкулисните фигури, които са му дали поръчката. Защото едва ли някой вярва, че той сам се е решил на такива драстични цензорски действия.През отминаващата година беше отстранен шефът и на другата обществена медия – Константин Каменаров. Тази „редушка” по високите етажи на БНТ и БНР, извън конкретните перипетии, говори за обезценената роля на генералния директор и превръщането му в жертва на чужди игри. Докарахме го дотам, че в започналата подготовка за ревизия на медийния закон в НС се възроди идеята генералните директори, както далеч преди влизането ни в ЕС, да се избират не от политически независим орган, а от самото НС. Аргументът, че след като така и така медиите и регулацията им ще са политически зависими, по-добре ще е шефовете им да ги определя направо политическа институция, е все едно, ако пътищата ни са лоши, да караш направо през полето.Роди се още една партийна телевизияДруго шумно обсъждано събитие през годината с отрицателен знак за свободата на словото бе изчезването на „Шоуто на Слави” от ефира на БТВ. Истина е, че то отдавна се бе превърнало в „черна борса” на символни капитали – трупаше ги в най-гледаното време на най-гледаната телевизия и ги „продаваше” на политическия пазар. Етиката на публичните роли изискваше Слави най-после да направи избор, което пак не се състоя. Напусна БТВ, за да създаде и партия, и партийна телевизия. Впрочем, втората такава за тази година, след телевизията на БСП. Като сложим в сметката и трите телевизии на националистите – СКАТ, „Алфа” и „България 24”, а донякъде и телевизия „Европа”, която е „ефирен гард” на ГЕРБ, ще стане ясно колко сме се отдалечили от времето, когато плурализмът на гледните точки беше неписано правило за всяка електронна медия (тогава бяхме със 70-80 пункта по нагоре в класациите за свобода на словото). В резултат сега имаме още една партийна телевизия, вместо едно шоу, което при цялата му спорност си позволяваше остро да критикува властта в най-популярната национална медия. И е много вероятно да бъде заместено от приемлив за всички развлекателен формат.Въпроси без отговорИзреждането на въпросите, които медийните скандали на 2019-а повдигнаха, може да продължи още дълго… Защо се оказа, че чешкият милиардер Петр Келнер, според решението на КЗК, не може да придобие НТВ, но БТВ може? Трябваше ли нашата журналистическа колегия да чака ПИК да пусне компромата с „голите снимки” на приятелката на кандидата за кмет на София Борислав Игнатов, за да се сети, че има медии, които нямат право да се наричат така? Поведението на Сидеров в „Референдум” не е ли достатъчно основание да се промени регламента на предизборните кампании, за да не са журналистите „безгласни букви” пред политиците? Може ли накрая вината за изтичането на лични данни от НАП удобно да падне върху разследващата журналистика? И т.н.Отговорите - в следващия брой на вестник „К” (бивша „Култура”). Който вече не излиза.Б. ред. - Статията на Георги Лозанов е писана за ", "date": "2019.12.26", "title": "Това бяха българските медийни скандали на 2019"}
{"url": "https://offnews.bg/sviat/v-rusia-aleksej-navalni-zadarzhan-zhurnalistka-otvedena-neznajno-kad-718300.html", "text": "Пореден обиск се състоя днес в офиса на Фонда за борба с корупцията /ФБК/, ръководителят му Алексей Навални с груба сила е изведен оттам, без да е оказвал съпротива, съобщи в Туитър прессекретарят на организацията Кира Ярмиш.Според мениджъра по проектите Леонид Волков 40 въоръжени с маски и каски са нахлули в офиса, както и екип следователи, докато вътре се провеждала оперативка. Не е известно обаче от кои силови структури са въпросните служители, пристигнали за следствените действия. Иззети са всички лаптопи.Навални публикува в Туитър видео, заснело как с електрически трион се изрязва вратата на офиса. Изключени са камерите за наблюдение, активистите от ФБК са изведени навън.В същото време в студиото на Youtube-канала „Навални Live“, който е в друго помещение, нахлу отряд от ОМОН, връзката с юристката на ФБК Любов Собол е блокирана, съобщава прессекретарят й Александра Лукяненко. /ОМОН – мобилни спецчасти за изпълнение на особено опасни задачи в градски условия, в т.ч. залавяне или елиминиране на опасни престъпници и групи от организираната престъпност, както и за борба с масовите безредици, бел.ред./.В този момент в студиото била само гримьорката, която не е служител във ФБК. Омоновците са облепили камерите за видеонаблюдение и са изключили сървъра, за да не могат хората от фонда да виждат какво се случва там, а обиските се извършват в отсъствието им.Във ФБК свързват днешните обиски и задържанията с планирания за днес пряк ефир с участието на Алексей Навални. Според източник на „Ведомости“ те са във връзка със старото наказателно дело за финансирането на фонда, но арестът на Навални не е свързан с това дело.В Instagram-а на Навални се появи пост, в който се обяснява причината за обиските. „Официалната причина е отказът да свалим от ютюб филма „Той не ви е Димон“. Заради него срещу директора на ФБК повдигнала наказателно дело и обиските са в рамките на същото“, се посочва в съобщението. Филмът бе публикуван през 2017 г. и документира несметните богатства и имоти на руския премиер Дмитрий Медведев. Съдът задължи той да бъде свален от сайта на ФБК, но филмът е наличен в личните ресурси на Навални.През септември и октомври в щабовете на ФБК в десетки региони бяха извършени обиски и изземвания на техника, свързани с делото за пране на пари. След летните протести в Москва срещу организаторите им /също от ФБК/ бяха внесени наведнъж няколко административни искове от московски компании за нанесени материални щети. Общата сума на исковете е няколко милиона рубли. През октомври Министерството на правосъдието обяви Фонда за борба с корупцията за чуждестранен агент.съобщава изданието. В дома на майката на две деца от 6 до 10 ч. са извършвани обиски, свързани с публикувани материали, разкриващи действията на незаконни въоръжени формирования на територията на Донбас и Луганск, както и с разследвания на факти от контрабандата.Журналистката е отведена в неизвестна посока, адвокатът й Петр Заикин не знаеше къде да отиде, за да участва в разпитите. В редакционната си статия изданието настоява незабавно да бъде информирано къде се провеждат следствените действия с кореспондентката и адвокатът й да бъде допуснат до нея. Чак в късния следобед стана ясно, че Полухина е била разпитвана на \"Петровка\" 38 - в централата на Московското полицейско управление към Министерството на вътрешните работи на Русия.", "date": "2019.12.26", "title": "В Русия: Алексей Навални задържан, журналистка отведена незнайно къде от полицията"}
{"url": "https://offnews.bg/offtopic/iapontci-sazdadoha-naj-skapata-nastolna-igra-v-sveta-718301.html", "text": "Японската ювелирна компания Tanaka Kikinzoku представи настолната игра Jinsei game, изработена от злато и платина, предаде ТАСС, цитирайки вестник Sankei.За изготвянето на играта са използвани 12,4 кг злато и 4,5 кг платина. Всички компоненти на играта, включително фигурки и сгради, са ръчно изработени. Стойността на играта се оценява на 150 мил. йени (1,3 мил. долара). Според производителя, това е най-скъпата настолна игра в света.Играта Jinsei game е японският аналог на американската игра \"Живот\". Японските ювелирни магазини често предлагат на клиентите много необичайни скъпоценни предмети. В магазините Ginza Tanaka преди няколко години беше възможно да се купи златно и сребърно копие на планината Фуджи, която е свещена за всички японци, с тегло точно 3776 грама - в съответствие с височината на вулкана, чийто връх се намира на същите метри над морското равнище.През 2014 г., по случай на 60-годишнината от появата на филма Godzilla, Tanaka Kikinzoku направи златна фигурка на известното чудовище на стойност над милион долара.", "date": "2019.12.26", "title": "Японци създадоха най-скъпата настолна игра в света"}
{"url": "https://offnews.bg/obshtestvo/natovaren-trafik-na-prohoda-petrohan-718299.html", "text": "Натоварен е трафикът на прохода \"Петрохан\", където вече сняг вали, но пътят е опесъчен и почистен, съобщават от Агенция \"Пътна инфраструктура\".Това е алтернативният маршрут за пътуващите от Монтана и Видин за София и обратно.Снежна покривна се е образувала и в други проходи. Временно е ограничено движението по пътя Чепеларе – Смолян заради почистване на паднала скална маса върху пътното платно.От 14:00 до 20:00 ще бъде ограничено движението за камиони над 12 тона по автомагистралите и натоварени пътища. Целта е повишаване не безопасността в края на почивните дни.От АПИ предупреждават шофьорите да карат внимателно и да имат вериги, когато минават през проходите.", "date": "2019.12.26", "title": "Натоварен трафик на прохода 'Петрохан'"}
{"url": "https://offnews.bg/bojni/konar-makgregar-e-predlozhil-na-tajsan-fiuri-da-go-podgotvi-za-mma-718305.html", "text": "Бившият световен шампион в тежката категория на професионалния бокс Тайсън Фюри разкри, че суперзвездата на смесените бойни изкуства Конър Макгрегър е предложил да го подготви за дебюта му в ММА.Това е поредна стъпка на промяна за Циганския крал, след като през октомври той влезе в света на кеча, когато пътува до Саудитска Арабия и дебютира за WWE.Тогава той победи суперзвездата на федерация Браун Стройман в много атрактивен сблъсък. Сега британецът насочва вниманието си към MMA.\"Мисля, че Конър е фантастичен боец. Той ми предложи да ме подготви, ако някога поискам да вляза в ММА. Какъв по-добър треньор бих могъл да имам от него?Очаквам с нетърпение това да се случи. Ще планираме всичко и съвсем скоро ще отида в Дъблин. Определено ще тренирам за ММА. Това е сигурно.Миналата седмица тренирах с Дарен Тил в Ливърпул. Наистина съм ентусиазиран от новото предизвикателство\", каза Фюри пред \"RTE Radio 1\".", "date": "2019.12.26", "title": "Конър Макгрегър е предложил на Тайсън Фюри да го подготви за ММА"}
{"url": "https://offnews.bg/analizi-i-komentari/eto-kakvo-mogat-da-napraviat-polititcite-vmesto-da-podkanvat-da-daria-718298.html", "text": "\"Българската Коледа\" изглежда хубава инициатива. Хора и компании даряват средства за деца, които имат нужда от спешно лечение и за болнични заведения, които имат нужда от спешно преоборудване. Но за съжаление не става ясно какво правят политиците там. Ролята на политиците е друга. Те взимат заплати, за да организират така системата, че да няма нужда от благотворителни кампании.Ето 21 полезни неща, които политиците биха могли да правят, вместо да се снимат до хора, които даряват:1. Да кажат защо системата на здравеопазването не е реформирана.2. Да кажат как точно се изразходват 4 милиарда от здравни осигуровки на годишна база.3. Да намалят администрацията, за да освободят средства за лечение на деца.4. Да възстановят Фонда за лечение на деца.5. Да направят нормална модерна Детска болница, а не да преустрояват стар ковчег.6. Да направят така системата на здравеопазването, че доктори и медицински сестри да не бягат от България.7. Да направят така всички обществени системи в България, че никой да не иска да бяга.8. Да развият системите за социални грижи, за да се окаже истинска подкрепа на децата с увреждания и техните родители.9. Да правят непрекъснати информационни кампании за правата на децата.10. Да се противопоставят категорично на опитите на популисти и сектанти да ни върнат в средновековието.11. Да спрат да си назначават роднините в различни администрации.12. Да направят най-сетне тази административна реформа.13. Да направят система от данъчни облекчения за всеки, който иска да дарява за социални каузи.14. Да закрият УБО. Ааа, НСО, де, все ги бъркам...15. Да приемат реалистичен държавен бюджет, а не целенасочено да си оставят няколко милиарда за безконтролно раздаване в последните дни на всяка година.16. Или ако годината е била толкова добра, че има неочакван излишък, да направят процеса по приоритизиране по-прозрачен.17. Да се противопоставят на желанието за връщане на „държавно управление“ на важни предприятия в различни обществени сектори. Миналата година ни глобиха 150 милиона лева за газов монопол. Тази година Перник обяви бедствено положение без вода. За догодина се говори за „национализиране“ на Софийска вода.18. Да осигурят наистина независима съдебна система, която няма да се поколебае да разследва политици и техните действия. Като например кой беше виновен за разсипването на Фонда за лечение на деца.19. Да премахнат остарелите разпоредби, в които се забранява да се споменават имена на компании и търговски марки в ефир. Иначе е малко лицемерно - ръчкат компании да даряват, но не позволяват да им се казва името в национален ефир.20. Да не правят тъпи кампании как ще връщат българите от чужбина, а просто да направят тук като там, и така никой няма да иска да бяга.21. Изобщо да направят така обществените системи, че кампаниите за събиране на капачки да не са за жизненоважна медицинска апаратура, а за облагородяване на зелените площи, например.Това са само някои от нещата, които биха могли да правят българските политици. Ама не искат. По-добре им е да се снимат до хора, които даряват...Да се дарява е добре. Но да се премахне причината да има нужда от дарения, е истинската задача. Да се промени системата е истинската отговорност към децата.И честит ден на бащата! :)Усмихнат ден! :)#нитоденбезусмивка#нитоденбезкауза#нитоденбезгражданскапозиция#нитоденбездобродело#българскатаколеда#21точкиБ. ред. - Мнението на известния пиар специалист Любомир Аламанов е от профила му във фейсбук. Препечатваме го с негово разрешение.", "date": "2019.12.26", "title": "Ето какво могат да направят политиците, вместо да подканват да даряваме"}
{"url": "https://offnews.bg/sviat/v-pripiat-ukrasiha-elha-za-parvi-pat-sled-avariata-v-chernobilskata-ae-718306.html", "text": "В град Припят украсиха елха за първи път след аварията в Чернобилската атомна електроцентрала, съобщава ТАСС.Агенцията цитира украински телевизионен канал, който е заснел как бивши жители на града са пристигнали за церемонията по украсяването на новогодишната елха с играчки и снимки на загинали от аварията.Дръвчето е поставено в центъра на града, пред сградата на двореца на културата „Енергетик“.Украсяването му е дело на служители на туроператорски фирми, които са специализирани в екскурзии в Чернобилската зона.Миналото лято президентът на Украйна Володимир Зеленски подписа указ за отмяна на редица забрани, свързани с посещенията в зоната, включително и за създаването на „зелен коридор“ за туристи.Той възложи на правителството да развие туристическия потенциал на Чернобил. Според Зеленски с неговия указ ще бъда поставено „началото на превръщането на отчуждената зона в център за развитие на нова Украйна“, пише ТАСС.Държавната агенция за управление на отчуждената зона е разработила водни маршрути за екскурзии по река Припят и притока й Уж. От ведомството уверяват, че маршрутите са напълно безопасни. По данни на агенцията през 2019 г. Чернобил е бил посетен от над 90 хиляди туристи.Град Припят се намира на 3 км от Чернобилската АЕЦ. Преди аварията населението му е наброявало над 47 хиляди души. Сега градът е необитаем, заради високите нива на радиация.", "date": "2019.12.26", "title": "В Припят украсиха елха за първи път след аварията в Чернобилската АЕЦ"}
{"url": "https://offnews.bg/obshtestvo/blizo-5-mln-lv-sa-predvideni-za-arheologicheski-prouchvania-po-golem-718295.html", "text": "Близо 5 млн. лв. ще бъдат осигурени през 2020 г. за археологически проучвания на изграждащите се големи пътни проекти на Агенция „Пътна инфраструктура“, съобщават от ведомството.За опазване и проучване на културно-историческото наследство по трасето на АМ „Хемус“ между 122-ри и 189-ти километър ще бъдат проучени 15 обекта. Част от тях са селища от праисторията, римската епоха и средновековието, както и надгробни могили.По направлението на пътя Видин - Димово - Бела - Ружинци - Монтана са регистрирани 8 археологически обекта. По първоначални данни някои от тях представляват селища от II-ро до I-во хилядолетие преди Христа. Има и материали от римската епоха и от османския период. Един обект от късната античност ще бъде проучен по трасето на път І-8 Калотина - СОП.През 2019 г. са извършени разкопки на пет обекта по трасето на АМ „Хемус“, късноантична църква по обхода на гр. Габрово, обект от средата на IV хилядолетие пр. Хр. по трасето на път І-1 (Е-79) в участъка Мездра - Ботевград и късноримско селище по трасето на път І-8 Калотина-СОП. Средствата за тези археологически проучвания са 1 654 120 лв.Археологическите находки, които бяха разкрити по трасето на АМ „Струма“ край село Покровник, са преместени за последваща консервация. Специализираният експертен съвет за опазване на недвижимите културни ценности е издал указание за преместване на римската фамилна гробница и раннохристянската църква, а на място да бъдат запазени частите от римската вила и баня, които са извън трасето на магистралата.През септември е завършено фактическото преместване, започнало през април т. г. Стойността на извършените дейности по изготвяне на проект, надзор, преместване и теренна консервация на археологическите ценности, както и изграждането на подпорна стена за отделянето им от трасето на автомагистралата е 1 361 869,67 лв., отчитат от агенцията.За да може археологическите ценности да бъдат разглеждани от туристите, пътуващи по АМ „Струма“, е изграден археологически парк с алеи, паркинг за автомобили, както и защитни навеси над пренесените на новите места находки, каквато е утвърдената световна практика при опазването на подобни културни ценности. На следващ етап, извън компетенциите на АПИ, ще бъде изработването на проект за цялостно експониране и социализация", "date": "2019.12.26", "title": "Близо 5 млн. лв. са предвидени за археологически проучвания по големите пътни проекти през 2020 г."}
{"url": "https://offnews.bg/112/balgarin-e-zaginal-pri-tezhka-katastrofa-v-germania-navrah-koleda-718297.html", "text": "Българин е загинал при тежка катастрофа в Германия навръх Коледа – на път А1, край Холдорф, съобщи германската телевизия RTL.Две коли са се ударили челно и са се подпалили. Двамата шофьори – мъж и жена, са били блокирани в колите и са изгорели. По информация на bTV загиналият млад мъж е Сердар И. от с. Търновци, Силистренско.Днес приятелите му в Германия започват събирането на дарения и помощи, за да организират погребението на младежа. Заради тежката катастрофа, станала в 3 ч. през нощта, отсечката от магистралата А1 между Холдорф и Нойнкирхен, е останала затворена до 14 ч. на Коледа. Това е предизвикало големи задръствания в района.Причината за челния сблъсък между двата автомобила се изяснява.", "date": "2019.12.26", "title": "Българин е загинал при тежка катастрофа в Германия навръх Коледа"}
{"url": "https://offnews.bg/obshtestvo/zdravniat-ministar-ne-mozhem-da-govorim-za-epidemia-ot-esherihia-koli-718304.html", "text": "Министърът на здравеопазването Кирил Ананиев е посетил настанените пациенти в инфекциозно отделение на болницата в Перник, които са приети със симптоми на заразяване с ешерихия коли, обяви пресцентърът на ГЕРБ.\"Пациентите са стабилизирани в добро общо състояние. Направени са им микробиологични изследвания, резултатите от които ще бъдат ясни след два дни. Въобще не можем да говорим за епидемия\", категоричен е Ананиев.Той е бил придружен от народния представител д-р Александър Александров, главния държавен здравен инспектор Ангел Кунчев и директора на лечебното заведение д-р Анатолий Митов.\"Поддържаме непрекъснат контакт с д-р Митов, с доц. Кунчев, с РЗИ-Перник. Така че получаваме подробна информация за обстановката в Перник. За мен като ръководител на Министерството на здравеопазването е изключително важно в болницата да има осигурено необходимото количество вода, да изпълнява своите функции. В няколко от отделенията има вътрешни резервоари, които осигуряват потребностите на отделенията за извършване на съответните медицински дейности. Министерството на здравеопазването отпусна 27 хил. лв. за ремонт на централния резервоар. Той ще приключи до 5 дни, което означава, че болницата ще бъде осигурена при всякакви условия и екстремни ситуации с необходимото количество и качество вода\", твърди министърът на здравеопазването.Ананиев е посетил и пернишкия квартал \"Проучване\".\"На място в квартала се подменя водопроводната мрежа. Имам уверение от фирмата, която извършва ремонта, че до края на днешния ден ще бъде подменена инсталацията и ще бъде направена проба за качеството на водата в 4-те блока\", каза министърът на здравеопазването.", "date": "2019.12.26", "title": "Здравният министър: Не можем да говорим за епидемия от ешерихия коли в Перник"}
{"url": "https://offnews.bg/sviat/gratckoto-pravitelstvo-dava-shtedri-bonusi-na-horata-s-niski-dohodi-718303.html", "text": "Гръцкото правителство ще раздаде щедри бонуси в края на годината на хора с ниски доходи. Право на тях имат и българските граждани, които работят и плащат данъци в Гърция, съобщи БНР.Еднократната помощ възлиза на повече от 215 милиона евро и е предназначена за 307 хиляди домакинства или над 1 милион души. Решението е на министерството на финансите, след отчитане на бюджетен излишък, който се предоставя за помощи на хората с ниски доходи.Вместо очакваните 175 милиона евро бюджетният излишък показва увеличение с още 40 милиона, съобщи говорителят на правителството Стелиос Пецас.Парите ще бъдат изплатени в първите работни дни от следващата седмица преди Нова година, уточняват от финансовия екип на правителството. Средствата включват и чужди граждани, които внасят данъци в Гърция.В отговор на възражения от опозицията, от правителството на Кириакос Мицотакис заявиха, че сумата за този \"социален дивидент\" е съгласувана с кредиторите и не нарушава баланса в бюджета за следващата година.", "date": "2019.12.26", "title": "Гръцкото правителство дава щедри бонуси на хората с ниски доходи"}
{"url": "https://offnews.bg/futbol/sagata-svarshva-ibrahimovich-e-kazal-da-na-milan-718311.html", "text": "Шведският нападател Златан Ибрахимович, който в момента е свободен агент, е все по-близо до завръщане в Милан.З8-годишният футболист е дал окончателното си съгласие да се завърне в миланския клуб, съобщава журналистът от Sky Sport Италия Джанлука Ди Марцио. Сделката ще бъде финализирана тази вече или утре през деня. Ибрахимович ще подпише за шест месеца, до юни 2020 г., с опция за продължаване на контракта, при изпълнението на определени условия.С това се слага край на сагата около новия му клуб, в която се споменаваха множество отбори от Швеция, Англия, Испания и Италия.Златан игра за Милан от 2010 до 2012 година и има огромен принос за спечелването на 18-ата титла на „росонерите“ през 2011 г., която се оказа последна за тях до момента. След това Ювентус окупира върха в Серия А и спечели 8 поредни. В периода си в Милан Ибрахимович записа 61 мача, в които вкара 42 гола. След Милан легендарният швед игра още за ПСЖ, Манчестър Юнайтед и ЛА Галакси. В последния си сезон в МЛС той вкара 31 гола в 31 мача.Седемкратният победител в Шампионската лига Милан се намира в тежка криза, която продължава девет години. В този период се смениха няколко собственици и треньори, но отборът трудно достига до участие в евротурнирите. В настоящата кампания тимът се намира на 11-то място в класирането, на 8 т. от зона Лига Европа и на 7 от изпадащите.", "date": "2019.12.26", "title": "Сагата свършва: Ибрахимович е казал ''да'' на Милан"}
{"url": "https://offnews.bg/obshtestvo/oblachno-i-dazhdovno-snegat-idva-prez-uikenda-718278.html", "text": "Днес ще преобладава облачно време, а на места в Западна България ще превали дъжд, показва прогнозата за времето на НИМХ.В сутрешните часове валежите ще са примесени със сняг.Температурите ще са между 4 и 9 градуса, за района на София - около 5 градуса.Повече снеговалежи се очакват в събота и неделя когато температурите ще паднат още малко.", "date": "2019.12.26", "title": "Облачно и дъждовно, снегът идва през уикенда"}
{"url": "https://offnews.bg/futbol/zhivko-milanov-godinata-ne-beshe-uspeshna-no-varvim-vav-vazhodiashta-718308.html", "text": "Капитанът на Левски Живко Миланов направи обзор на 2019 година и сподели очакванията си за следващата 2020.Защитникът говори пред клубната телевизия и изрази надежди, че Левски ще спечели трофей и е сигурен, че тимът ще изглежда още по-добре през следващия сезон.\" \", каза Миланов.", "date": "2019.12.26", "title": "Живко Миланов: Годината не беше успешна, но вървим във възходяща линия"}
{"url": "https://offnews.bg/tenis/razigravane-na-grigor-popadna-v-top-10-na-naj-dobrite-tochki-za-deseti-718302.html", "text": "Класата на най-добрия ни тенисист Григор Димитров за пореден път бе оценена, след като разиграване на българина попадна в престижна класация на АТР за най-вълнуващи точки на десетилетието.От асоциацията поставиха на първо място за 2014 година разиграването от мача между Гришо и Анди Мъри в полуфиналите на турнира в Акапулко.Тогава Димитров се наложи след вдъхновяващ обрат и стигна до финала, където впоследствие спечели втората титла в кариерата си, надделявайки над Кевин Андерсън.В класацията на АТР попаднаха още знаменити точки за Фернандо Вердаско, Роджър Федерер, Новак Джокович, Вашек Поспишил и др.Освен това Григор попадна и в елитен списък на играчите с най-голям престой в Топ 10 на световния тенис през последното десетилетие.Гришо заема 18-то място в интересна класация и за последните 10 години има престой от 567 дни в първата десетка на световния тенис елит.Това на практика означава, че е бил на най-високото си ниво през 15,53% от времето през изминаващата декада. Единственият тенисист, който не е излизал от първата десетка за последното десетилетие е Рафаел Надал с внушителните 3652 дни и 100% на най-високо ниво (в топ 10) за периода от 2010 до 2020 година.", "date": "2019.12.26", "title": "Разиграване на Григор попадна в Топ 10 на най-добрите точки за десетилетието (видео)"}
{"url": "https://offnews.bg/offtopic/eto-koi-porodi-kucheta-sa-naj-umnite-v-sveta-718166.html", "text": "Всяко едно куче е уникално и умно по различен начин. Но има породи, които са по-особени и определено много интелигентни сред себеподобните си.Ето и шестте най-умни породи кучета в света, според Cesar's Way.1. Има причина, поради която немските овчарки редовно са избирани за полицейски и служебни кучета - и, да, те определено са много умни животинки. Тази порода е много внимателна с децата, която я прави страхотен домашен любимец.2. Лабрадорите са много интелигентни кучета. Те са нежни и много подходящи за семейни любимци. Те са най-популярната порода кучета. Лабрадорите се справят чудесно като кучета водачи на слепи. Използват се и в спасителни операции.3. Бордър колитата са чудесни кучета за пастири. Може да сте сигурни, че няма да оставят нито една овца да избяга. Те са атлетични и пъргави, но най-важното - обичат да се гушкат.Златните ретривъри са интелигентни, приятелски настроени и предани спортни кучета. Тези умни животинки се използват за при лов, наблюдение, издирване и спасяване. Също така са много мили и лоялни към стопаните си. Също като лабрадорите, често са използвани и за водачи на незрящи.5. Шетландските овчарки са игриви, интелигентни, привързани и лоялни към стопаните си. Те обичат да учат нови трикове и са страхотни пазачи.6. Пуделите са много умни, горди и активни кучета. Те се дресират лесно, като могат да бъдат обучени да следят, ловуват и да се подчиняват на команди.", "date": "2019.12.26", "title": "Ето кои породи кучета са най-умните в света"}
{"url": "https://offnews.bg/obshtestvo/spirat-kamionite-po-osnovni-patishta-dve-lenti-za-vlizane-v-sofia-pre-718281.html", "text": "Днес - 26 декември, от 14 ч. до 20 ч. се ограничава движението на камионите над 12 тона по автомагистралите и най-натоваренитe пътища.Целта е повишаване на безопасността и увеличаване на пропускателната способност на инфраструктурата в края на трите почивни дни за Коледа. Шофьорите трябва да тръгват на път с автомобили, подготвени за зимни условия, да карат внимателно и със съобразена скорост, да не предприемат рискови изпреварвания и да спазват въведените ограничения, пътната сигнализация и указанията на „Пътна полиция“, която следи и предприема необходимите действия за организацията на движението.Агенция „Пътна инфраструктура“ апелира шофьорите да карат разумно, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-бързо и кратко пътуване, но застрашава живота и здравето на всички останали, които спазват правилата.Ограничено ще е преминаването на камионите над 12 тона по следните участъци от републиканската мрежа:• автомагистралите;• път I-1 с. Ребърково - Ботевград, като движението се пренасочва по път II-16 Ребърково - Своге - Софийски околоврестън път в посока София;• път I-1 - от Благоевград до ГКПП „Кулата“;• път I-4 п. в. „Коритна“ - Велико Търново - Шумен;• път I-5 Русе - Велико Търново;• път I-8 ГКПП „Калотина“ - София;• път II-18 Околовръстен път на град София;• път I-9 Варна – Бургас;• път II-99 Бургас - Царево.Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).В пиковите часове, когато много хора тръгват на път, е възможно на АМ „Хемус“ в района на тунел „Витиня“ да има по-бавно предвижване. Движението в тръбата за Варна е двупосочно, поради ремонт на тръбата за София. Алтернативен маршрут на АМ „Хемус“ в посока Монтана и Видин е проходът „Петрохан“ и Искърското дефиле, а в посока Варна - път I-1 София - Ботевград.За улеснение на трафика през Владая и повишаване на пътната безопасност през светлата част от денонощието ще има две ленти за влизащите в София по път I-1 (Е-79). По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Струма“.Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища. Карта с временната организация на движението по участъците от републиканската пътна мрежа в празничните дни в приложения линк - ", "date": "2019.12.26", "title": "Спират камионите по основни пътища, две ленти за влизане в София през Владая"}
{"url": "https://offnews.bg/obshtestvo/praznitcite-prodalzhavat-s-den-na-bashtata-rakia-i-vino-na-masata-718160.html", "text": "През втория ден на Коледа честваме Събор на Пресвета Богородица - празникът е в чест на св. Дева Мария, майката на Исус Христос. Днес се чества и паметта на Св. праведни Йосиф Обручник, земният баща на Исус, и на св. цар Давид, както и на св. Яков, брат Божий. Според традициите на този ден на трапезата се слагат месни ястия, ракия и вино. Имен ден имат Йосиф и Давид, Дарина и Дачо, Дако и Дацо. От 1997 г. 26 декември се отбелязва и като празник на бащата. Прието е на този ден бащите да получават подаръци и изненади от най-близките.Въпреки че датата се отбелязва по целия свят, в различните държави специалният ден се чества и на други дати.", "date": "2019.12.26", "title": "Празниците продължават с Ден на бащата, ракия и вино на масата"}
{"url": "https://offnews.bg/zdrave/nad-1800-patcienti-sa-preminali-prez-pirogov-v-praznichnite-dni-718282.html", "text": "1850 пациенти са прегледали дежурните екипи на \"Пирогов\" за 2 дни. Най-натоварените кабинети в Спешното отделение са по Вътрешни болести, Педиатрия, Травматология и Хирургия. Това съобщи изпълнителният директор на болницата проф. Асен Балтов.За лечение са хоспитализирани 170 възрастни и 50 деца. Близо 1/3 от приетите са деца, предимно във възрастта 3-18 г. Най-много настанени има в Клиниката по детска хирургия и Отделението по педиатрия. Няма случаи на злоупотреба с алкохол сред тях. Над 12 000 са малките пациенти преминали през болницата за годината.„Бяха извършени общо 60 оперативни интервенции - 15 при млади и 45 при възрастни пациенти.\", уточни проф. Асен Балтов.Потърсилите помощ в \"Пирогов\" са не само от София, но и от цяла България. Повечето от тях са с тежки травми. 60-годишен мъж е пострадал от пиратка. „Апелирам към всички да внимават при употребата на пиратки и пиротехнически средства за Нова година\", призова проф. Балтов.Той определи 2019 г. като много добра за „Пирогов\". „Очакваме буквално в първите дни след празниците да започнем ремонти благодарение на Фонд за енергийна ефективност. С 13 млн. лв. ще бъдат санирани 5 сгради. Надявам се, че през следващата година ще може да се похвалим с обновяване на \"Пирогов.\", подчерта изпълнителният директор на болницата проф. Асен Балтов.", "date": "2019.12.26", "title": "Над 1800 пациенти са преминали през 'Пирогов' в празничните дни"}
{"url": "https://offnews.bg/bojni/pochina-legendata-v-borbata-ilia-pechikamakov-718285.html", "text": "На 74-годишна възраст след кратко боледуване почина легендата на българската борба Илия Печикамъков, съобщиха от Българската федерация по борба.Той бе заслужил треньор, дълги години беше наставник в ЦСКА, както и в ЦСУ „Олимпийски надежди”.Бивш треньор на националния отбор по класическа борба за юноши до 18 години и за младежи, както и в Централната армейска спортна школа.Печикамъков е бивш ръководител на Съдийската колегия към федерацията по борба.Поклонението ще бъде в събота, 28 декември, от 11,30 часа в ритуалната зала на Централни софийски гробища.", "date": "2019.12.26", "title": "Почина легендата в борбата Илия Печикамъков"}
{"url": "https://offnews.bg/nashite-avtori/ako-diado-koleda-beshe-general-ot-tretia-rajh-718283.html", "text": "Дядо Коледа, когото наричат също Санта Клаус, Мос Крачиун, Папа Ноел, Дедо Мраз, Дед Мороз, Йоулупукки, Бабо Натале......има смартфон и когато си поиска – качва си някое приложение – примерно да филтрира добрите деца от лошите на базата на сравняване на мобилните им данни.И също така по смартфона го проследяват.Така че Дядо Коледа не е с нищо по-различен от нас. И нас по смартфоните ни проследяват. Ако дядо Коледа реши да се загуби някъде в лапландския лес – веднага ще бъде намерен, защото на телефона си има свалено приложение за проследяване.Както се разбра – и самият Тръмп, както и самата Мелания, участвали в проследяването на дядо Коледа.Кой в наше време има вкус и разбиране за този стил в изкуството, наречен абсурдизъм? В който са творили такива велики смелчаци в изкуството като Йожен Йонеско, Самюел Бекет, Данийл Хармс?Струва ми се, че абсурдизмът се появява на сцената на световния авангард точно тогава, когато хората усещат (не въобще хората, а мислещите творци), че нещата, случващи се около тях, започват да стават заплашително абсурдни.След това, когато нещата вече не са заплашително абсурдни, а абсурдът е станал норма, когато е залял и последното островче на разума, когато нормата отпреди е станала вече абсурдна, когато започнат (както би казал Ботев) свестните да смятат за луди – вече се преминава към изкуство на лекото забавление, на празноглавото и сладникаво сантименталничене. От „В очакване на Годо” се скача направо на Шакира и Джъстийн Бийбър и Криско.Така че аз въобще и не разчитам, че някой ще се зарадва на моите мрачно абсурдистки писания. Ха. Та нима някой се е зарадвал на писоара в стил „ready made” на Марсел Дюшан?Сега е време във фейсбук да се пише „Любовта е над всичко, бъдете успешни, прекрасни, обичани и обичащи, бъдете себе си, сбъднете, случете, усмихнете, докосващи грабващи и усмихващи мигове и случвания, сбъднете мечтите си с любовта и успеха!”.Безкритичните, фалшиви, глуповати и сладникави брътвежи на еснаф в състояние на мозъчна смърт. Би казал някой Бодлер или Рембо.Или Кафка, или Сартр. Но такива сега няма.И дядо Коледа, разбирате ли, го следят с американски изтребители. И вероятно е под прицела на американски ядрени ракети земя-въздух, за да е по-сигурно пътешествието му, защото винаги когато си прихванат от военновъздушните сили, си наистина в сигурни ръце!И никой, прочитайки тая новина – за следенето - не се е изсмял с пълен глас и не е казал: Абе, вие нормални ли сте?И си казвам: А какво ли би било, ако Хитлер не беше загубил войната?Ако не я бяха спечелили руско-американските ни господари (точно като в романа на Антъни Бърджес, където се говори на руско-английски нов език).И ако сега си течеше поредната щастлива година от хилядогодишния Трети райх?Представям си: Бившият дядо Мраз се казва Санта Клаус и е офицер от СС. Той е ариец. (А нима сега не е? И дали (питам се набързо) има опити сега да бъде заменен с мулат или метис?) Та така де. Дядо Коледа в Третия райх, към когото ние сме лоялни и както обикновено – най-верни и безпрекословно предани – е проверен и доказан националсоциалист. Какъв по народност? За всяка страна – от нейната си народност! Та нали сме верни националисти! В България е българин. Но – снажен и рус, защото българите (както евентуално би се смятало, ако беше победил Третия райх) сме вероятно от някакъв много горд и войнствен ирански произход, от град Балх в Афганистан, и сме близки по произход до белите и снажни арийци – своите господари.Както, апропо, бяхме категорично един смел, но миролюбив славянски народ, докато беше удобно да сме от едно тесто с братушките-руснаци.И си представям как Санта Клаус, офицерът от СС, щеше да обикаля, възкачен върху своя Юнкерс 87 Щука, под любящия и грижовен надзор на Луфтвафе, и да раздава подаръци само на дечицата с доказан арийски произход.Защо, ще каже някой от сладникаво пишещите във фейсбук (за грабванията и докосванията и успеха и любовта), защо ти така грозно се гавриш с красивото и щастливо мечтание на дечицата за по-хубав живот с повече любов, която любов я носи дядо Коледа в чувала?Защото казах вече: сладникавото брътвене на облъчените...е израз на тяхната мозъчна смърт. Безкритичност, изразяваща се в сладникаво и сантиментално извержение през устата или през клавиатурата.Никой, естествено, не може да направи ясна разлика: какво всъщност празнуваме: Идването на някакъв мил старец, който сбъдва мечтите за нови смартфони и нови ваучери за почивка в Анталия? Свети Никола от Мира Ликийска? Или раждането в семейството на Йосиф дърводелеца на първороден син, наречен Йешуа, който ще стане духовен водач на богоизбрания еврейски народ и ще бъде екзекутиран чрез разпъване на кръст от римските власти след 33 години?В консуматорското общество всичко е фрагментирано и алогично, атомизирано е. Няма връзка между нещата и така е някак леко и весело! Всеки празнува каквото си избере! И всеки приема нещата така, както му е гот! И всеки си вярва в това, което най го кефи!Да, в това има някакъв чар.Именно затова и аз така фриволно си фантазирам за един дядо Коледа в едно неслучило се бъдеще, в което е победила нацистка Германия. И който дава подаръци и на циганчетата, но – по-малки и по-евтини – защото те не са арийци. И не разбират, защото биологично не им е заложено да разбират, от хубаво и скъпо.Какво ще кажете, а?И този въображаем дядо Коледа отива и в най-глухия концентрационен лагер, за да зарадва и лагерниците там. Защото и те се трудят за благото на всички, на всички в Райха...въпреки, че не са идеалните граждани. И им раздава нови кепета и кирки, за да се трудят още по-здраво, но им раздава и шоколад, защото той наистина е много мил старец и е мил дори и с неравностойните. (тия, които нямат равна стойност (цена) с другите)И си представям как дядо Коледа, докато лети със своя Юнкерс, сваля един два или три вражески изтребителя. Няма значение какви – важното е да има враг и той да бъде побеждаван винаги!И след това – заедно с русата арийска снежанка и с русия арийски елен Рудолф се отдават на спорт, танци и пиене на безалкохолен шнапс!И така нататък.Такива неща ми хрумват и си фантазирам.Докато чета за това, как Доналд Тръмп също участва в проследяването на дядо Коледа. Следи и той, клетника, заедно с изтребителите, които съвсем наскоро са убили с ракетите си стотина цивилни в Сирия. Всички дружно участват в проследяването на дядо Коледа по обратния му път към Лапландия.А дядо Коледа, моля, припомнете си, за нас беше и дядо Мраз! И беше съветски човек, партиен член и атеист.Въобще – мозъчна смърт на олигавения консуматор.На когото всичко може да бъде внушено. И той ще го приеме с олигавена усмивка.Консуматорът, който може вече само да гъгне нещо позитивно. За грабване, докосване, случване и любов, любов, любов. И мечти. Защото имунитетът му срещу лъжите и пропагандата вече е напълно сринат. Остава му позитивно и щастливо да се усмихва.", "date": "2019.12.26", "title": "Ако Дядо Коледа беше генерал от Третия райх"}
{"url": "https://offnews.bg/zdrave/zabotehnitcite-nikoj-ne-ni-e-pital-za-tcenata-na-protezite-718287.html", "text": "Никой не е съгласувал със зъботехниците цената за изработка на подвижните зъбни протези. Това заявиха представителите на Българската асоциацията на зъботехниците (БАЗ) Иван Бурджев и Стоян Котев пред bTV. Според тях информацията, че ще трябва да се доплащат 70-80 лв. е некоректна.В предишно свое участие председателят на Българския зъболекарски съюз д-р Николай Шарков, съобщи, че според сключения с НЗОК Рамков договор всички българи имат право да безплатни цели подвижни протези. Д-р Шарков уточни, че ще се доплаща само труда на зъботехниците и назова примерна цена от 70-80 лв. „Трудът е твърде тежък и ценообразуването е система, в която до последната стотинка нещата са ясни. Нас никой не ни е питал – нито зъболекарския съюз, нито Здравната каса”, коментира главният секретар на асоциацията Стоян Котев.По думите му обществото целенасочено се подвежда. Той уточни, че с подобни цени работят само нерегламентираните лаборатории, които използват некачествени материали, но не назова реалните цифри.Според председателя на БАЗ Иван Бурджев, ценообразуването на техния труд е съобразено с европейските стандарти и зависи от типа протеза.От Асоциацията заявиха, че няма конфликт между зъботехници и стоматолози, а това било само \"една ситуация\".", "date": "2019.12.26", "title": "Зъботехниците: Никой не ни е питал за цената на протезите"}
{"url": "https://offnews.bg/futbol/noviat-menidzhar-na-arsenal-ostavi-fredi-liungberg-v-shtaba-si-718280.html", "text": "Фреди Люнгберг ще остане в треньорския щаб на новия мениджър на Арсенал Микел Артета, който обяви екипа си, с който ще работи.Другите двама помощници на испанския специалист ще бъдат Алберт Стойвенберг и Стив Раунд. Стойвенберг в момента е помощник на националния селекционер на Уелс Райън Гигс.49-годишният холандец беше и в щаба на Луис ван Гаал в Манчестър Юнайтед. Стив Раунд пък беше част от екипа на Дейвид Мойс в Евертън и впоследствие в Юнайтед.Той е бил още и спортен директор на Астън Вила. Инаки Кана Павон пък ще е новият треньор на вратарите. Той е заемал същата длъжност в Брентфорд.Първото изпитание за Артета като мениджър на \"артилеристите\" ще е днес от 17:00 часа българско време. Лондончани гостуват на Борнемут в среща от 19-ия кръг на английската висша лига.", "date": "2019.12.26", "title": "Новият мениджър на Арсенал остави Фреди Люнгберг в щаба си"}
{"url": "https://offnews.bg/futbol/talant-na-levski-poluchi-nagrada-za-prinos-na-sporta-v-gabrovo-718290.html", "text": "Младията талант на Левски Станислав Иванов спечели награда за принос на спорта в Габрово. Нападателят грабна приза след отличните си игри със \"синята\" фланелка и добрите резултати на националния ни отбор по футбол до 21 години.През есенния част от първенството на Първа лига Стаси Иванов изигра 20 мача за Левски, в които отбеляза 8 гола.", "date": "2019.12.26", "title": "Талант на Левски получи награда за принос на спорта в Габрово"}
{"url": "https://offnews.bg/politika/karadaja-samo-nelegalnata-organizatcia-na-dogan-se-boreshe-organizira-718310.html", "text": "Жертвите от опита за насилствената асимилация направиха така, че благодарение на д-р Ахмед Доган, в комунистическа България имаше една-единствена система, която се опитваше организирано да се противопостави на този режим. Това е нелегалната организация, която създаде д-р Ахмед Доган, заяви председателят на ДПС Мустафа Карадайъ пред паметника на \"Тюркян Чешма\" в село Могиляне.Всяка година в селото се организира възпоменателен митинг-мевлид за жертвите на \"възродителния процес\" и трагичните събития през 1984 г.Водачите на нелегалната организация, която създаде д-р Ахмед Доган, бяха разкрити, бяха в затворите, но от затворите успяха да организират мирните протести през 1989 г., срещу които държавата пак излезе с танкове и автомати. И пак дадохме свидни жертви, но успяхме да свалим комунистическата и тоталитарната власт, за да дойде демокрацията в нашата родина, каза Мустафа Карадайъ.Днес, ако има политици, които се опитват да премълчават тази история, те са хора с гузна съвест. Но ние не сме като тях, ние ще говорим за тези исторически факти, за да може нашите деца и следващите поколения да ги знаят. Защото нашият път не свърши до събарянето на тоталитарния режим, ние направихме нещо повече. Онова обединение от 1989 г., което свали тоталитарната власт, се разгърна и от 1990 г. насам, вече 30 години се нарича Движение за права и свободи, заяви председателят на ДПС.Той е категоричен, че \"всички наши жертви и герои направиха възможно днес в нашата родина, в нашата България, да можем да си честитим и Коледата, и Байряма\".По онова време джамията беше заключена, както и църквата. Ключът се намираше при партийния секретар, а не при ходжата или попа. Промяната не стана лесно, каза Карадайъ. - казва някой. Не, напротив! Докато нас ни има, ние ще пишем онези учебници, които носим в нашите души. Ако живеем в един лицемерен свят, в който съдържанието в учебниците ще бъде едно, но в архивите ще има друго, а ние в душите си ще носим трето, няма да вървим на добре. Трябва с достойнство да приемаме фактите от историята, но не за омраза, разделение или противопоставяне. Точно обратното – трябва да знаем фактите от нашата история такива, каквито са, за да се поучим от нашата история. Не да живеем в миналото, а да градим нашето бъдеще, бъдещето на нашите деца в нашата родина, да има просперитет. Затова ни е нужна реалната история и фактология, твърди председателят на ДПС.Когато през 1964 г. в Западните Родопи сменяха имената, правиха опит за насилствена асимилация, ние от Източните Родопи не се вълнувахме от този процес - и на това разчиташе държавната машина. След това обаче като дойде този грозен процес и в Източните Родопи, Делиормана не се вълнуваше толкова много, защото казваше, че „те там в Родопите са други и при нас няма да стане“. Само че и там стана. Това направи възможното да осъзнаем, че разделени ние винаги ще имаме проблеми, каза Мустафа Карадайъ.Той отбеляза също така, че \"ако в последните 4 години на този площад имаше различно усещане, ако имаше хора с наведени глави, ако имаше хора, които се чудиха по кое време от коя страна да застанат, то тази година ние сме тук заедно с нашето достойнство и с гордо вдигнати чела, че ние успяхме да запазим нашето единство и нашата сила в нашата Родина. Това показахме и доказахме на изминалите избори през 2019 г.\"Карадайъ акцентира, че на този площад има все повече християни, а не само мюсюлмани: \"Така стана и с общините в България. ДПС разшири своята география и присъствие в местната власт, за което бих искал да ви благодаря и да ви поздравя.\"От пресцентъра на ДПС обявиха, че на възпоменателния митинг са присъствали и Кямил Айдън- зам.-председател на Партията на националистическото движение - Турция (MHP), депутатите в турския Меджлис от Народно-републиканската партия (CHP) Илхами Айгюн, Кямил Окяй Съндър и Юксел Йозкан, Бюлент Белен-бивш депутат в турския Меджлис, Ахмед Саръкурт-кмет на община Чорлу, Расим Юксел-кмет на община Ергене, Вахап Акай-кмет на община Черкезкьой, Мурджит Геренли-кмет на община Люлебургаз, Мустафа Алтънташ-кмет на община Алибей и Невин Мутен-зам.-кмет на община Газиемир.", "date": "2019.12.26", "title": "Карадайъ: Само нелегалната организация на Доган се бореше организирано с комунистите (видео)"}
{"url": "https://offnews.bg/sviat/kitaj-prenapisva-bibliata-i-korana-za-da-gi-adaptira-kam-sotcializma-718289.html", "text": "Китай планира да пренапише всички преведени „класически религиозни книги“, за да отразяват социалистическите ценности на Комунистическата партия на Китай, съобщи агенция Синхуа, цитирана от Дарик нюз.Заповедта е била дадена по време на среща през ноември на среща, организирана от Комитета по етнически въпроси, който отговаря за всички религиозни въпроси на страната.Въпреки че не споменава пряко Библията и Корана, комитетът планира цялостен преглед на религиозните текстове, които  „не съответстват на напредъка на времената“ и трябва да бъдат приспособени към „ерата на президента Си Дзинпин“. Тъй като християнството и ислямът са най-масовите световни религии, по всяка вероятност те ще попаднат под \"филтъра\" на тоталитарната пропаганда.Прегледаните издания на текста - включително сутри от будизма - не трябва да са в противоречие с принципите на Комунистическата партия и ще бъдат или променени, или отново преведени от цензури, назначени от държавата.Според публикация във вестник \"Сабах\" този ход идва на фона на репресиите срещу мюсюлманите уйгури в т. нар. центрове за превъзпитание. До 1 милион души са били лишени от свобода в тези центрове, твърдят американски експерти. Първоначално Пекин отрече съществуването на лагерите в Синцзян, но сега твърди, че те са \"центрове за професионално обучение\", необходими за борба с тероризма.", "date": "2019.12.26", "title": "Китай пренаписва Библията и Корана, за да ги адаптира към социализма"}
{"url": "https://offnews.bg/futbol/sadia-e-izhvarlen-ot-futbola-zaradi-4-skandalni-duzpi-video-718292.html", "text": "Футболният съдия Хишам Тиази бе изхвърлен от професията до живот, след като свири в един двубой четири дузпи.Причина за това е, че по време на мач от местното елитно първенство 44-годишният мароканец е отсъдил не една, а четири скандални дузпи.Срещата Олимпик Хурибга - Юсуфиа Берешид завършва при резултат 4:1, като три от наказателните удари са в полза на домакините и една е за гостите.От Мароканската футболна федерация са разгледали видеозаписите от мача и са прецененили е, че съдията е \"разрушил репутацията на спорта, допускайки изключително груби грешки, които не отговарят на важността на мача и нивото на провеждането му\".", "date": "2019.12.26", "title": "Съдия е изхвърлен от футбола заради 4 скандални дузпи (видео)"}
{"url": "https://offnews.bg/evropa/soleni-globi-za-rabotodatelite-v-gartcia-ako-naemat-rabotnitci-bez-tr-718293.html", "text": "Сериозни санкции заплашват работодателите в Гърция, които наемат работници без трудови договори, съобщи БНР, цитирайки правителствената пресслужба на страната.Властите приканват чужденците на сезонна работа, сред които има много българи, да защитят правата си с договор.Засегнати от кризата са и много безработни гърци, които са принудени да приемат всякаква работа без осигуровки. За да се спре тази порочна практика и да се защитят правата на всеки, който полага труд, правителството в Гърция прилага пакет от мерки. Извършват се засилени проверки на трудови договори за всички служители. Глобата за всеки работник, нает без договор, вече е 10 500 евро. Предвижда се и отнемане на лиценза на собственика.Работа без договор много често се предлага на чужденците, които се трудят сезонно. Сред тях има и много българи, които приемат подобни условия на труд, но не могат да получат обезщетение дори и да имат право на това.Министерството по труда в Гърция увеличи глобата за некоректните работодатели в опит да ограничи порочната практика на експлоатация на работещите и да защити правата им.", "date": "2019.12.26", "title": "Солени глоби за работодателите в Гърция, ако наемат работници без трудови договори"}
{"url": "https://offnews.bg/zdrave/ucheni-sazdadoha-lekarstvo-koeto-vazstanoviava-uvreden-ot-hepatit-che-718291.html", "text": "Китайски учени създадоха препарат, който може да възстановява увреден от хепатит черен дроб. Ефективността му е потвърдена от изследвания. Съобщението бе публикувано в сайта на Китайската академия на науките, цитирано от Medik Forum.Експерименталното лекарство под название AS1501 е създадено на основата на макромолекули. Според експертите то може да бъде ефективно в лечението на увреден черен дроб и чернодробна недостатъчност, вследствие на хепатит.Действието на препарата е насочено към блокиране на взаимодействието между рецепторите DR5 и TRAIL по повърхността на клетъчната мембрана. В резултат на този блокаж се нарушава апоптозата – програмираната клетъчна смърт. Това предотвратява увредата на черния дроб и развитието на чернодробна недостатъчност.Първоначално препаратът бил предназначен за терапия против образуването на тумори, но ефективността му в тази посока не била потвърдена. Впоследствие учените установили, че освен при чернодробните заболявания AS1501 има и други перспективи.Тъй като е насочен към блокиране на апоптозата, терапията с въпросния медикамент може да бъде ефективен и за лечение на инфаркт на миокарда, инсулт, Болест на Алцхаймер и др., твърдят създателите му.Засега специалистите не съобщават подробности за експерименталните методи на лечение, но планират да проверят ефективността на терапията за всички споменати заболявания в нова серия от изследвания.", "date": "2019.12.26", "title": "Учени създадоха лекарство, което възстановява увреден от хепатит черен дроб"}
{"url": "https://offnews.bg/razsledvane/porachka-za-30-mln-leva-v-agentciata-za-bezopasnost-na-hranite-718284.html", "text": "По разпореждане на главния прокурор Сотир Цацаров преди няколко месеца (в началото на август) започна проверка в Българската агенция по безопасност на храните (БАБХ), след като журналистът Генка Шикерова публикува журналистическото разследване „Война за трупове“, в което се разказва за съмнителни обществени поръчки, свързани с обезвреждането на животински отпадъци. Специализираната прокуратура ще проверява дали има длъжностни престъпления и сключване на неизгодни договори от страна на институцията. И защо до днешна дата няма резултати от проверката.Българската агенция за безопасност на храните (БАБХ) е мегаструктура, управляваща милиони левове.Дейността є е насочена към опазване живота и здравето на хората и е пряко свързана с националната сигурност на страната. В последните няколко години действията на ръководството й се превръща по-скоро в заплаха за сигурността. Работата на агенцията се случва при пълна непрозрачност по отношение на харченето на публични средства, съмнения за клиентелизъм и корупция.В Закон за бюджета на Министерството на земеделието за 2019 г. се вижда, че за Бюджетна програма „Безопасност на хранителна верига“ са предвидени разходи от 55 358 200 млн. лв. Тази бюджетна програма се изпълнява от агенцията по храните и дирекцията по храните в земеделското министерство съвместно, но основната част от парите отиват за Българска агенция за безопасност на храните (БАБХ).Според Устройствения правилник на БАБХ в структурата є влиза Централно управление и 34 поделения, от които 28 областни дирекции по безопасност на храните и 5 специализирани структури за научноизследователска и лабораторна дейност. Общата численост на администрацията на агенцията е 2266 щатни бройки. Според „Проект за създаване на агенцията по храните“ общият брой контролирани обекти от агенцията по храните е 648 хил. обекта. От документа „Годишен аграрен доклад за 2018 г.“ става ясно, че общият брой извършени проверки от Агенцията по храните през 2017 г. е 182 092.ПОРЪЧКА ЗА 30 МЛН. ЛВ.В края на 2017 г. Агенцията по безопасност на храните обявява обществена поръчка за обезвреждане на животински отпадъци: 30 милиона лева за три години. Парите са част от нотифицирана държавна помощ от 90 милиона лева за периода 2015–2020 година. Поръчката е спряна заради жалба на собственика на екарисажа в Шумен.Заради процедурата по обжалване и невъзможността тази дейност да бъде преустановена агенцията по храните преминава към директно договаряне с фирми, за да възложи обезвреждането на животинските отпадъци. Стойността на поръчката, обявена през март 2018 г., е 12 милиона лева за една година.Към момента на обявяването є според регистъра на агенцията по храните у нас работят два екарисажа и четири фирми с мобилни инсталации за изгаряне на отпадъци. Според действащата нормативна уредба обезвреждането на животински отпадъци може да става в екарисажи или в инсталации за изгаряне. Законът позволява изгарянето им само при необходимост, но без да уточнява каква.Заравяне на животински трупове пък се допуска само по изключение, когато няма друга възможност, защото е опасно. БАБХ изрично подчертава в аргументите си към обществената поръчка колко опасно е заравянето на животински трупове, като пише: „БАБХ е изправена пред редица трудности – определяне на терен, организиране на загробването, транспортиране на труповете, извънредни разходи. Загробването на животни не може да даде гаранции за опазване от замърсяване на околната среда“.По неясни причини от агенцията по храните канят за директно договаряне само две от фирмите с мобилни инсталации, с които да сключи договор за обезвреждане на трупове. Така на преден план излизат новите играчи на пазара – мобилните инсинератори. Поканените фирми са две „Син кръст 2016“ и „Еко БГ СЖП“.Първата е собственик на два инсинератора, единият от които е регистриран по-малко от месец преди изпращането на поканата за поръчката и с капитал от 1950 лева към момента на сключване на договора.Втората има една инсталация към момента на сключване на договора, регистрирана три месеца по-рано, и капитал от 100 лева.ПОРЪЧКИ, ДОПЪЛВАНИ С АНЕКСИКакви са мотивите за избор и в състояние ли са фирмите да изпълняват задълженията си: от БАБХ отказват коментар.Следва затваряне на екарисажа в Шумен с предписания за нарушения, които година по-късно падат в съда. На екарисажа във Варна също е отнето удостоверението за складиране. Мерките са достатъчни, за да блокират екарисажите в играта по разпределяне на държавните пари.Така двете фирми – собственици на мобилни инсинератори, започват работа по изпълнението на обществената поръчка с директно договаряне.Инсинерирането е процес, при който обезвреждането се извършва чрез изгаряне при много висока температура.Като основно конкурентно предимство при обществената поръчка е посочена мобилността на инсталациите и възможността да реагират бързо и на място при необходимост.Възможността за използване на мобилни инсталации е въведена с поправка в Закона за ветеринарно-медицинската дейност през 2016-а. Капацитетът на една инсталация е 8 тона според твърденията на фирмите. За инсталации над 10 тона е необходимо издадено комплексно разрешително, а те нямат. В поръчката на агенцията по храните прави впечатление заниженото изискване за капацитет на фирмите, които ще изпълняват договора, в сравнение с предишни години: от 60 тона на денонощие на минимум 8 тона.От БАБХ отказват да дадат информация какво е преработеното и платено количество животински отпадък от момента на сключването на договора и как се контролира то. От оскъдната публична информация на сайта на агенцията разбираме, че към края на 2018 г. 12-те милиона, които БАБХ е договорила за обезвреждане на трупове, очевидно свършват. Това става ясно от последвалите анекси. На 16 октомври 2018 г. е подписан първият анекс с фирмите, с който им се дават допълнително пари.Мотивите: през 2018-а възникнаха обстоятелства, свързани с извънредната и усложнена епизоотична обстановка в страната по отношение на болестта чума по дребните преживни животни, проникването на африканската чума по свинете и птичия грип.Фактите: няма данни инсинераторите да са използвани при която и да е от посочените епидемии.Въпреки това „Еко БГ СЖП“ получава допълнително над един милион лева, а „Син кръст 2016“ – над два милиона лева. Преди Коледа със същите мотиви фирмите получават общо още милион и четиристотин хиляди лева. Eлементарна сметка обаче показва сериозно разминаване както в общия обем обезвредено количество, така и невъзможност това да се случва със заявения капацитет на инсинераторите. От данните излиза, че за 34 дни, без да има епидемия, у нас са унищожени близо 2700 тона животински трупове, при положение че обичайното средномесечно количество е около 700 тона. Освен това е практически невъзможно това количество да бъде обезвредено от три мобилни инсинератора (по думите на вече бившия директор Дамян Илиев) с общ капацитет от 24 тона на денонощие.Една от най-строго пазените тайни от ръководството на БАБХ е как се контролира работата на инсинераторите. От агенцията категорично отказват да предоставят данни за количествата унищожен животински отпадък, за който данъкоплатците плащат на тон. Изрично изискване в стандартната оперативна процедура за контрол на обектите за обезвреждане на животински отпадъци е теглото на камионите да се мери при пристигане за обезвреждане. В договорите с инсинераторите обаче подобно изискване липсва. Нещо повече, в проектодоговорите, които БАБХ публикува за поръчката от 2017г., прави впечатление разликата в метода на контрол.При екарисажите се изискват тонажите, измерени на входа и изхода на предприятията, както и дневниците, водени на входа и изхода на екарисажите. При мобилните инсталации изискването е описано по-просто, а изискване за кантар няма. Така на практика остава неясно какви са механизмите, по които агенцията по храните засича количествата, за които държавата плаща.Въпреки това анексите продължават и в началото на 2019 г., когато на двете фирми са отпуснати 12 милиона лева. Така фирмите получават чрез анекси още близо 17 и половина милиона лева допълнително над основния договор от 12 милиона!Към днешна дата няма информация как и за какво са похарчени близо 30 милиона лева. Възможно ли е три инсинератора с общ капацитет от 24 тона на денонощие да изгорят такова количество животински отпадъци? И ако не: къде са труповете?За сравнение двата екарисажа – Шумен и Варна, са обезвредили по договори с агенцията по храните общо близо 7800 тона животински трупове през 2017-а. На база платените количества и цената, договорена на тон с инсинераторите, излиза, че за една година те са изгорили над 21 хиляди тона, или близо три пъти повече. Количество, което никога досега не е обезвреждано в България и което не е възможно да бъде обработено от инсталации с подобен капацитет.Независимо че имат ангажимент по договор и че именно чумата по свинете и тази по дребните преживни животни се използва като аргумент за отпускане на още пари, инсинерaторите не са изпратени нито веднъж от агенцията по храните за ликвидиране на епидемии.За сметка на това през 2019 г. „Син кръст 2016“ и „Еко БГ СЖП“ подписват нови договори за още 30 милиона лева за обезвреждане на животински отпадъци с БАБХ до края на 2020 г. Или общо за периода 2018–2020 г. двете фирми ще усвоят около 60 милиона лева от държавата.Собственици на „Син кръст 2016“ са Янка Николова-Лазарова и Борислав Лазаров. Според Търговския регистър Лазаров е бил управител на „ВОЛФ-96“, представител на ДИТЦ и „Чистота София“. Името на Лазаров стана известно покрай кризата с боклука на столицата, когато той е управител на фирма-концесионер „Новера“. Неговите снимки в медиите не са много, но в публичните профили на дъщерите му има достатъчно. Там е публикувана и снимка на децата на Лазаров и премиера Бойко Борисов по джапанки в неформална обстановка. Към снимката има пожелание и благодарност „за всичко и че ти винаги си с нас“. Съдружници в другата фирма, собственик на инсинератори – „Еко БГ СЖП“, са Димитър Манджуков и Димитър Димитров.Ден след излъчването на разследването от Антикорупционния фонд от прокуратурата съобщиха, че започват проверка. Въпреки обещанията за публичност и отправените към тях въпроси, оттам също мълчат.ИзточнициБългарска агенция за безопасност на храните, Документ N 02378-2017-0008 Българска агенция за безопасност на храните, Документ N 05362-2018-0001 Инструкция за обезвреждане на труповете и контаминирания материал (Приложение III)Търговски регистър Административен съд Шумен Регламент (ЕC) № 702/2014 на Комисията относно деклариране на някои категории помощи в секторите на селското и горското стопанство и в селските райони за съвместими с вътрешния пазар в приложение на членове 107 и 108 от Договора за функционирането на Европейския съюз Документ от Министърът на земеделието входиран в Народното събрание Закон за ветеринарномедицинската дейност Регламент (Ео) № 1069/2009 На Европейския Парламент и на СъветаУказания за прилагане на схема за държавна помощБ. ред. - Този текст е от \"Черна книга на правителственото разхищение в България 2019\", която се издава от Фондация за свободата \"Фридрих Науман\". Всички публикации в книгата са напълно свободни за препубликуване като идеята е да достигнат до възможно най-широк кръг читатели.", "date": "2019.12.26", "title": "Поръчка за 30 млн. лева в агенцията за безопасност на храните"}
{"url": "https://offnews.bg/obshtestvo/nad-1-910-000-leva-sabra-balgarskata-koleda-718279.html", "text": "Седемнадесетото издание на благотворителната инициатива „Българската Коледа“, което си поставя за цел да подпомогне лечението на деца и да осигури високотехнологична медицинска апаратура за диагностика, лечение и рехабилитация продължава. Над 1 910 000 лева достигна набраната сума след края на благотворителния спектакъл, който се състоя навръх Коледа в Народния театър „Иван Вазов“.Към момента са изпратени 484 000 дарителски SMS на номер 1117 и гласови обаждания на 0900 1117 от началото на кампанията, която беше обявена от президента Румен Радев в края на месец ноември. Оттогава досега в дарителската банкова сметка на инициативата са постъпили 1 395 000 лв., a 31 000 лв. са дарени чрез системата ePay.bg.На коледния благотворителен спектакъл „Българската Коледа“ присъстваха президентът Румен Радев и неговата съпруга Десислава Радева, Цвета Караянчева, председател на Народното събрание, Негово Светейшество Българският патриарх и Софийски митрополит Неофит, дипломати, дарители, посланици на кампанията и деца, подпомогнати от „Българската Коледа”.В подкрепа на децата на “Българската Коледа” от сцената на Народния театър послания отправиха изявени български музиканти, певци, танцьори, актьори, спортисти и журналисти. Тази година концертът бе реализиран от екипа на „Dream Team Productions” и излъчен на живо по Нова телевизия, Българското национално радио и БНТ Свят.Миро, Орлин Горанов, Графа, Любо Киров, Люси Дяковска, Фондацията, Теодосий Спасов, Веско Ешкенази, Виктория Георгиева, Печенката и Деси Тодорова, Еделина Кънева, танцьорите Джорджия Кънчева и Антон Кандауров, възпитаниците на Национално училище за танцово изкуство в София, детска вокална група Бон-Бон и Детски хор на Българското национално радио посветиха своите изпълнения на нуждаещите се деца и призоваха за подкрепа.Като застъпници на „Българската Коледа“ на сцената излязоха и журналисти от трите национални телевизии БНТ, бТВ и Нова ТВ – д-р Неделя Щонова, Невена Василева, Марина Матева, Валерия Видева, Флорина Иванова, Цветелина Абрашева, Филипа Иванова, Кристина Газиева, Ивомира Пехливанова.Лицата на Нова телевизия Аделина Радева, Виктор Николаев, Николай Дойнов, Христо Калоферов, Мартина Ганчева, Мирослава Иванова също подкрепиха благородната инициатива.Сред застъпниците, които призоваха за съпричастност към децата в беда бяха и Гергана Малкоданска, актрисата Диана Димитрова, певицата Поли Генова, актьорите от Народния театър – Деян и Дарин Ангелови, Бойка Велкова, Радина Кърджилова и директорът на театъра Мариус Донкин.Присъединиха се към каузата „Българската Коледа” и Националният ансамбъл по художествена гимнастика, млади спортни надежди на България, пара и спешъл олимпийските атлети.Седемнадесетото издание на благотворителната инициатива продължава през цялата 2019 година. Заявления за подпомагане на деца се приемат през цялата година.", "date": "2019.12.26", "title": "Над 1 910 000 лева събра Българската Коледа"}
{"url": "https://offnews.bg/sviat/zaev-predupredi-che-ako-padne-ot-vlast-makedonia-shte-se-izpokara-s-718312.html", "text": "Македонският премиер Зоран Заев предупреди, че ако воденият от него Социалдемократически съюз изгуби предсрочните парламентарни избори през април 2020 г., властите в Скопие ще се скарат както с албанците, така и с правителствата на България и Гърция.Междуетническите отношения в държавата са под сериозен риск. Безспорно е, че за вас ще гласуват нула албанци - обърна се Заев към депутатите от ВМРО-ДПМНЕ, най-голямата опозиционна партия в западната ни съседка.Той е на мнение, че ако ВМРО-ДПМНЕ отново стане управляваща партия, \"веднага ще започнат кавгите с Мицотакис и Борисов, ново вето за ЕС, ново затъване в калта\".Убеден съм, че ще получа нов мандат за премиер, защото политиките, които провеждаме, са насочени към държавата, каза Зоран Заев по време на днешния парламентарен контрол в Собранието в Скопие.Разликата между СДСМ и ВМРО-ДПМНЕ на предсрочните избори ще бъде от 60 до 120 000 гласа, прогнозира министър-председателят.", "date": "2019.12.26", "title": "Заев предупреди, че ако падне от власт, Македония ще се изпокара с албанците, България и Гърция (видео)"}
{"url": "https://offnews.bg/sviat/mazh-v-roliata-na-diado-mraz-pochina-v-detska-gradina-v-rusia-718313.html", "text": "В детска градина №44 в руския град Североморск, по време на тържество, е починал мъж, който е играл Дядо Мраз. Информацията на сайта „Би-порт“ бе разпространена от портала gazeta.ru.Следственият комитет в 55-хилядния пристанищен град, в който се намира голяма база и главното командване на руския Северен флот, потвърди информацията. Починалият мъж е бил на 51 години. По предварителна информация той е получил сърдечен удар. Децата не са разбрали какво се е случило, споделят очевидци.„За щастие, децата не са успели да разберат какво се случва. Моите съболезнования към семейството на починалия, това е голяма болка за всички тях. Не се отчайвайте. Вълшебниците не умират“, пише потребителят на руската социална мрежа ВКонтакте Ян Баришкович в групата „Североморск Онлайн“.", "date": "2019.12.26", "title": "Мъж в ролята на Дядо Мраз почина в детска градина в Русия"}
{"url": "https://offnews.bg/obshtestvo/krasimir-georgiev-balgaria-e-edinstvenata-darzhava-v-sveta-v-koiato-718286.html", "text": "„България е единствената държава в света, в която искаме диплома, за да караме шофьорски курс. Ние сме една от малкото държави, в които КАТ издава книжката. Това не е нейна работа”, това заяви пред bTV Красимир Георгиев от Асоциацията за квалификация на автомобилистите.По думите му в последно време се забелязва наплив на неуспели да се реализират в живота хора, които решават, че могат да станат експерти по безопасно движение и да намерят своето призвание. „Жалко, че държавата ги допуска до тази тънка материя, от която зависят много човешки животи”, каза още той.„Навъдиха се институти, академии, университети по пътна безопасност. Ако погледнем какви хора са там, някой е завършил педагогика, друг е бил началник в полицията. Но това няма нищо общо с експерт”, допълни Красимир Георгиев.Според него в основната схема, гарантираща безопасно движение, човекът трябва да бъде поставен на първо място. Той би трябвало да компенсира недостатъците на другите два фактора – пътищата и автомобилите. „Затова във всички страни основната роля се възлага на \"задкормилното устройство\" – водачът, който стои зад волана”, коментира Георгиев.От началото на годината до средата на декември у нас са станали 6413 тежки катастрофи. В тях 594 души са загинали, а над 8000 са ранените. Средно на ден у нас живота си на пътят губят двама души. Ако тенденцията се запази, боят на жертвите ще изпревари този от 2018 г., когато при пътни злополуки са загинали 611 души.", "date": "2019.12.26", "title": "Красимир Георгиев: България е единствената държава в света, в която искаме диплома, за да караме шофьорски курс"}
{"url": "https://offnews.bg/ikonomika/koleda-e-no-za-borisov-niama-praznik-pak-e-s-dzhipkata-sred-naroda-718288.html", "text": "Цяла България все още не е станала от тежката коледна софра, но за премиера Бойко Борисов всеки празник е делник. Днес той отново яхна джипката и тръгна на обиколки из страната.Първо министър-председателя успя да заснеме няколко епизода на фейсбук сериала, известен сред журналистите като Севделина ТВ. Рано-зарана премиерът бе в Перник да провери казуса с водата на язовир Студена и настоя за експедитивни действия. И нареди веднага да се извика проектант за пречиствателна станция.След това демонтрира решителност хората, виновни за водното бедствие за перничани да бъдат наказани.Следващият епизод на коледния епизод на фейсбук шоуто прати зрителите на стоежа на магистрала Струма и по-конкретно на мястото, където се гради двукилометровият тунел Железница. От задната седалка Нанков обясняваше колко труден е проектът и колко дълбоко в земята се биели пилоните, а Борисов спря джипката, за да си поговори със строители на преклонна възраст.А те му отговориха с искрено одобрение и възхита. Получиха се интересни диалози.Побелял строител към премиера:Борисов в отговор, стискайки го за ръката и галейки го по врата от шофьорското място на тойотата:Човекът използва случая да се оплаче, че е работил 14 години в Коми, 45 години трудов стаж, а пенсията му е 210 лева. И получи следния отговор:Борисов му даде листче с телефон, на който да се обади и рече: ", "date": "2019.12.26", "title": "Коледа е, но за Борисов няма празник, пак е с джипката сред народа"}
{"url": "https://offnews.bg/kultura/stefan-ivanov-uspehat-v-poeziata-ne-e-v-tirazhite-i-nagradite-718196.html", "text": "„Задачи за деня“ на режисьора Петя Златева е късометражен анимационен филм, който стана българското предложение за наградите Оскар, заедно с пълнометражната игрална лента „Ага“ на Милко Лазаров. Анимацията, създадена от студио Compote Collective се радва на редкия шанс да се яви в надпреварата за световните филмови отличия – избрана е сред много други, след като впечатли журито на 16-ото издание на международния фестивал за късометражно кино In The Palace във Варна. Али Асгиари, Катя Тричкова и Санди Либерсон оцениха продукцията високо и ѝ присъдиха награда за най-добър национален филм, с което тя продължава по пътя към Оскарите.„Задачи за деня“ е новият филм от поредицата анимации, създавани върху стихотворения от български поети. В него кинематографичната история е изградена по мотиви от поема на Стефан Иванов. Гласът в анимацията е на Емилия Клайн, а музиката е на композитора Александър Евтимов. Поредицата „Щрих и стих“ на студиото за анимация Compote Collective започна през 2015-та година, създавайки интригуваща симбиоза между поезия и анимация.Стефан Иванов е автор на стихосбирките „4 секунди лилаво“ (2003 г.), „Гинсбърг срещу Буковски в публиката“ (2004 г.), „Списъци“ (издадена през 2009 г. и номинирана за Националната награда за поезия „Иван Николов“) и „Навътре“ (2014 г.). Стефан е и драматург – негови текстове се поставят на сцената на театър „Сфумато“. „Задачи за деня“ е филм за кръговрата на живота, изразен в един ден. Възможно ли е битът да определя нашите смисли и мотиви?За добро или за лошо, всекидневието, без значение дали става въпрос за възпитание, култура, образование, здравеопазване, политика, икономика или рутина и навици, определя какви сме, какво правим и защо го правим. Битът и битието са свързани както физически и конкретно, така и по-абстрактно. Езикът може да е дом, може да създава близост и топлина, да буди възхищение и радост или да натъжава, но може и да насажда омраза, да разпалва конфликти и всекидневни войни на малки или големи нива. Думите могат колкото да създават, толкова и да унищожават. Като и двете събития могат да се случат с еднаква лекота. Иначе казано, човек наистина трябва да внимава какво говори и как постъпва.Стефан, ти очакваш ли анимацията да получи Оскар? Вярваш ли в щастливата развръзка, или смяташ, че има твърде много независещи от артистите фактори?Бих могъл да се надявам, но не и да го очаквам. По никакъв начин няма да съм разочарован. Що се отнася до награди, при тях винаги има доза случайност или набор от различни фактори, които са от значение и понякога те нямат нищо общо със самото произведение и с достойнствата му. Това, което този анимационен филм постигна, е повече от това, което очаквах, когато Весела Данчева ми се обади, за да ме покани да участвам във втората част на „Щрих и стих“ заедно с поети като Мария Донева, Марин Бодаков, Петър Чухов, Стефан Икога и Анамария Коева. Благодарен съм на нея и на Петя Златева за прекрасната им работа.Какво ти дават цветът и ритъмът на филма? Те са специфични и вероятно тяхната метафора ти въздейства като автор на стихотворението.Когато за пръв път видях скици от филма, те ми напомниха на рисунките за мумините на Туве Янсон. Филмът дава друг обем, смисъл и история на стихотворението. Презарежда го и същевременно внимателно проверява какъв потенциал за визуален образ и история се съдържа в него.Как те откри идеята за рисуван филм по твоето стихотворение „Задачи за деня“? Или може би ти направи първата крачка?Весела Данчева и „Компот колектив“ са едни от най-интересните и свободни хора в българското кино, при това не само в анимацията. Те отстояват определена естетика и професионализъм и множеството им успехи говорят сами за това. Ако това се брои за първа крачка, гледах първата част на „Щрих и стих“ в „Дом на киното“ преди няколко години и тогава си мислех колко бих се радвал да ме поканят и мен.Не се случва често в България поетите да виждат оживелите си във филм стихове. Каква е формулата на твоя успех?Не знам дали има формула, а и успехът в поезията е трудно измерим. Не е в тиражи, продажби, рецензии или награди. През последните месеци мисля колко е трудно да се запази искреността. Не само в писането, но и в поведението, в стремежите, в действията, защото рязкото разминаване между литература, публичен образ и морални качества е норма не само в политиката или бизнеса. Но по някакъв начин се и радвам. Мисля, че през последните няколко години българската поезия стана малко по-видима, увеличиха се нейните читатели. Даже съществува и издателство за поезия „Да“, което публикува само и единствено поезия. Не знам, но формула би могло да бъде желанието страхът от дълбочина и срамът от честност да бъдат по-лесни за преодоляване.Разкажи ни за процеса по създаването на филма. Сигурно е много вълнуващо да работиш с режисьор и аниматори по свой текст…Ще разкрия една голяма тайна. Аниматорите, както и поетите, работят най-добре сами. Имах пълно доверие и не съм смущавал работния процес по никакъв начин. Имахме няколко срещи, разговаряхме така, че никой да не се почувства накърнен по какъвто и да е начин или да му се налага някаква определена рамка. Добрият и коректен работен разговор понякога е рядък феномен.Имаше ли значително разминаване между твоите представи за визуално осъществяване на стихотворението и това, което се получи като филм накрая?Имах приблизителна идея как ще изглежда филмът и съм напълно доволен от крайния резултат. Макар и да имам отношение към фотографията, киното, живопистта и към съвременното изкуство, не мога да рисувам и не бих си позволил да се намесвам в работата на истински талантливите хора в това поле. Писал съм и текстове за песни, но не бих казал и на музиканти каква да бъде песента.За коя публика е предназначен филмът? И каква реакция от зрителите и критиката очакваш?Мисля, че филмът може да бъде гледан и почувстван от всеки, който може да си позволи лукса да забави темпото, да успокои мислите си и да се остави на тези образи, звуци и думи. Бих се радвал, ако се хареса на повече хора, но стига и един, за който това да е приятната изненада на деня му. Не бих се обидил на никого, ако е разочарован или филмът му се стори скучен или безсмислен.Има ли у нас истинска, съзидателна критика? Какво според теб ѝ липсва на българската сцена?Това стои като въпрос още от самото начало на литературната критика в България. Има ли я, няма ли я, необходима ли е, не е ли. Но изкуството, освен всичко друго, е и комуникация между човешки същества. Диалог, който може да бъде започнат, продължен или прекъснат. Когато обществото, в което се създава изкуството, има проблем с честността и справедливостта, с казването на истината, с описването на действителността, тогава има проблем. Много сериозен проблем. И когато обаче обществото няма проблем с премълчан, фалшифициран или деформиран разказ за самото себе си, за миналото и настоящето си, тогава е наистина страшно не само за изкуството или критиката. Страшно е за хората, за децата, за възрастните, за всички ни. Да критикуваш, буквално значи да претегляш. Да отсяваш важно от маловажно. Когато не говорим честно помежду си или в изкуството, същото ще вожи и за критиката.За какво дерзаят артистите, макар и филмите ни вече да печелят много световни отличия?Мога да спекулирам, но предполагам, че се надяват на поне толкова адекватно отношение в собствената си държава от държавни и общински институции и политици, каквото получават в чужбина. Може и наполовина. Пак ще е десетки пъти по-добро от настоящата ситуация. Мисля, че това като цяло се отнася не само за артистите, а въобще за българските граждани.С какво ново ще ни изненадаш? Надявам се, че успехите те мотивират да работиш още повече. През октомври в Театрална работилница „Сфумато“ имахме премиера на представление по текстове на Иванка Курвоазие. Тя е автор на първоначалния материал, а аз съм в ролята на драматург. Участват актьорите Весела Бабинова, Василена Винченцо, Лили Гелева, Васил Дуев и Биляна Георгиева. Всеки път представлението ще бъде буквално различно. Не само като текст.", "date": "2019.12.26", "title": "Стефан Иванов: Успехът в поезията не е в тиражите и наградите"}
{"url": "https://offnews.bg/futbol/iunajted-stupa-niukasal-na-boksing-dej-video-718316.html", "text": "Манчестър Юнайтед стигна до категорична победа над Нюкасъл с 4:1 в двубой от 19-ия кръг на английската Висша лига, игран на стадион \"Олд Трафорд\".Зрителите по трибуните станаха свидетели на истинско голово зрелище, след като гостите поведоха в резултата, благодарение на Матю Лонгстаф (17'). За 19-годишния халф това е втори гол във Висшата лига, а първият отново бе срещу манчестърци, след като през октомври той донесе победата на своя тим в ответната среща.Последваха три последователни попадения за \"червените дяволи\", които бяха дело на Антони Марсиал (24'), Мейсън Грийнууд (37') и Маркъс Рашфорд (41'). През втората част френският нападател се разписа за втори път в 51-ата минута и оформи крайния резултат.Така Юнайтед се изкачи до 7-ото място в класирането на първенството с актив от 28 точки, с 2 по-малко от шестия Шефийлд и една повече от Уулвърхемптън, който по-късно тази вечер гостува на Манчестър Сити. Нюкасъл пък е 10-ти с 25 пункта.Ливърпул пък е все по-близо до спечелването на титлата във Висшата лига, след като удари с 4:0 при визитата си на \"Кинг Пауър Стейдиъм\" втория в класирането Лестър.След този мач мърсисайдци са лидери в класирането с актив от 52 точки и са на цели 13 пункта пред \"лисиците\", а на всичкото отгоре имат и мач по-малко от тях.По-рано днес Микел Артета дебютира с равенство като мениджър на Арсенал, след като \"топчиите\" завършиха 1:1 с Борнемут на \"Виталити Стейдиъм\".Дан Гослинг (35') даде аванс на домакините, а Пиер-Емерик Обамеянг (63') изравни след почивката. Въпреки че доминираха, лондончани обаче така и не успяха да стигнат до пълен обрат и остават с една победа в последните си 14 мача във всички турнири.", "date": "2019.12.26", "title": "Юнайтед ступа Нюкасъл на Боксинг дей (видео)"}
{"url": "https://offnews.bg/obshtestvo/komandirovat-politcai-v-pernik-za-da-razsledvat-koj-e-istinskiat-vino-718315.html", "text": "Служители на Главна дирекция \"Национална полиция\" ще бъдат командировани от утре в Перник във връзка с водната криза. Веднага ще започнат разпити, обяви главният секретар на МВР Ивайло Иванов.В рамките на започналото мащабно разследване са образувани няколко досъдебни производства. Сформиран е екип от оперативни работници и разследващи полицаи от местната дирекция. \"Национална полиция\" идва на помощ на пернишките си колеги, понеже предстои много голяма по обем работа, за да се стигне до истинските виновници за водната криза в Перник, заяви Иванов.Най-късно след седмица ще бъде направен анализ и ще се докладва на прокурорите.По са открити два теча. Няма данни за нерегламентирани отклонения, това са производствени аварии, съобщи още главният секретар на МВР.По-рано днес министър-председателят на директора на \"Национална полиция\" Христо Терзийски да възложи проверка на \"Икономическа полиция\" във връзка с кризата с водата в Перник.", "date": "2019.12.26", "title": "Командироват полицаи в Перник, за да разследват кой е истинският виновник за кризата с водата"}
