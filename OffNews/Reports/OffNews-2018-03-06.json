{"url": "https://offnews.bg/futbol/real-madrid-prodalzhava-po-plan-kam-13-ata-676203.html", "text": "Реал Мадрид се класира за четвъртфиналите на Шампионската лига, след като победи Пари Сен Жермен с 2:1 в реванша \"Парк де Пренс\" в Париж.Носителят на трофея в последните две години имаше преднина от 3:1 от първата среща в Мадрид, а в реванша отново показаха по-високата си класа и не позволиха на съперника дори да си помечтае да вземе нещо в този сблъсък.Мегазвездата на гостите Кристиано Роналдо откри резултата в 52-та минута с изстрел с глава след центриране на Лукас Васкес отляво. По този начин португалецът се разписа в осми пореден мач от началото на това издание на турнира.В 66-та минута италианският халф на домакините Марко Верати получи втори жълт картон за бурно оспорване на съдийско решение и беше изгонен.Френският тим успя да изравни чрез Единсон Кавани, който се разписа в 71-та минута, след като го удари рикоширала топка.10 минути преди края на редовното време защитникът Каземиро оформи крайното 2:1 и така с общ резултат 5:2 Реал продължи по план битката за спечелване на 13-и трофей от Шампионската лига. Това е и единственият шанс за \"белия балет\" да спечели нещо през сезона.", "date": "2018.03.06", "title": "Реал Мадрид продължава по план към 13-ата"}
{"url": "https://offnews.bg/sviat/otrovenata-s-ruskia-shpionin-zhena-e-negova-dashteria-676183.html", "text": "Отровената заедно с бившия руски шпионин Сергей Скрипал млада жена е неговата дъщеря Юлия, е установило разследването.Двамата се намират в критично състояние в болница във Великобритания, след като бяха открити в безпомощно състояние на пейка в търговски център в британския град Салисбъри, графство Уилтшър, Югозападна Англия.Външният министър Борис Джонсън коментира, че страната му би реагирала \"енергично\" на всяко доказателство за чуждестранно участие в предполагаемото покушение.Засега работната версия е, че 66-годишният Скрипал и дъщеря му, на около 30-годишна възраст, са били отровени с неизвестна субстанция.По-рано руската страна отрече връзка със случая.Пред парламента Борис Джонсън припомни, че този случай напомня на смъртта на отровения с Полоний-210 руски дисидент Александър Литвиненко през 2006 г. \"И макар че би било погрешно да даваме насока на разследването, мога да уверя парламента, че ако се появи доказателство за отговорност на дадена държава, правителството на Нейно величество ще отговори енергично и по подобаващ начин и енергично\", заяви той.\"Казвам на правителствата по света, че нито един опит да се отнеме невинен живот на британска земя няма да остане несанкциониран или ненаказан\", добави Борис Джонсън.", "date": "2018.03.06", "title": "Отровената с руския шпионин жена е негова дъщеря"}
{"url": "https://offnews.bg/leka-atletika/nakazanieto-za-ruskite-atleti-ostava-v-sila-no-se-zadava-po-strashno-676188.html", "text": "Международната асоциация на атлетическите федерации (IAAF) остави в сила наказанието за руските лекоатлети и те ще продължат да се състезават под неутрален флаг.Членството на Руската федерация в IAAF бе прекратено през ноември 2015 година след грандиозния допинг скандал, довел до отстраняването на страната от участие на игрите в Рио 2016.\"Работната група препоръча продължаване на наказанието и съветът на IAAF потвърди, че отстраняването на Руската федерация по лека атлетика остава в сила\", ръководителят на работната група Руне Андерсен.Въпросната работна група бе сформирана от IAAF да работи съвместно с руската страна за изпълнение на критериите за възстановяване на членството на Русия в световната централа.Но санкцията остава в сила, тъй като Русия не е изпълнила двете условия - лицензиране на Руската антидопингова агенция съобразно кодекса на УАДА, както и признаване на изводите от докладите на комисията \"Макларън\" и \"Самюъл Шмид\" за целенасочена употреба на допинг в Русия в периода 2011 - 2015 година.\"Без тези неща не можем да продължим нататък. Русия също така не е предоставила антидопингов план за 2018 година\", каза още Андерсен. Той добави, че ако до юли руската федерацията не отговори на критериите, то може да се стигне до изключването й от IAAF и до пълна забрана за участие на руснаци на международни състезания, дори и под неутрален флаг.", "date": "2018.03.06", "title": "Наказанието за руските атлети остава в сила, но се задава по-страшно"}
{"url": "https://offnews.bg/112/hvanaha-heroin-za-nad-1-5-miliona-leva-na-dunav-most-676184.html", "text": "Митнически служители задържаха над 37 кг хероин в автомобил с италианска регистрация. Колата, управлявана от албански гражданин, постоянно пребиваващ в Италия, се явила на трасе „Изход\" на ГКПП-Дунав мост 1 на 5 март 2018 г. сутринта, съобщиха от Агенция \"Митници\". Инспекторите от отдел „Борба с наркотрафика\" на Митница Русе насочили автомобила за щателна проверка, въпреки че шофьорът декларирал, че пренася само лични вещи. При огледа митническите служители установили някои нехарактерни изменения в конструкцията на пода на колата. В тайниците те намерили общо 68 пакета с бежово прахообразно вещество. Всеки от пакетите е с приблизително тегло 550 грама.Направеният полеви наркотест показал, че веществото е хероин.За случая е уведомен разследващ митнически инспектор и дежурен прокурор от Окръжна прокуратура-Русе. Образувано е дознание. Албанският гражданин, уличен в наркотрафик, е задържан с прокурорска мярка за 72 часа в русенския следствен арест.По предварителни данни стойността на задържания наркотик по цени на съдопроизводството е за над 1 500 000 лева. Взети са проби за лабораторен анализ.", "date": "2018.03.06", "title": "Хванаха хероин за над 1,5 милиона лева на Дунав мост"}
{"url": "https://offnews.bg/sviat/dvama-politcai-prieti-v-bolnitca-sled-kato-otishli-na-miastoto-na-int-676182.html", "text": "Двама британски полицаи са били настанени в болница, след като отишли на мястото на инцидента в Солсбъри, където двама души бяха намерени в тежко състояние. Полицаите имали по-леки симптоми и по-късно били освободени, съобщи Би Би Си, цитирана от БТА.Полицията в югозападния британски град бърза да установи какво е веществото, причинило припадъка на 66-годишния Сергей Скрипал - бивш руски двоен агент, който има присъда за държавна измяна от Москва за издаване на британското разузнаване на десетки шпиони.Пострадала при инцидента е и 33-годишната дъщеря на Скрипал Юлия. Двамата остават в тежко състояние.Веществото, досегът до което е причина за състоянието им, обаче все още остава неизвестно. Руското посолство във Великобритания изрази сериозно безпокойство от отразяването на случая в местните медии. Това издига антируската кампания във Великобритания на ново равнище, коментира дипломатическото представителство.Председателят на комисията по външни работи на британския парламент Том Тъджънтхет, депутат от управляващата Консервативна партия, заяви, че мистериозната болест на Скрипал \"носи всички белези на руско нападение\".\"Твърде рано е да се каже дали със сигурност е така, или не\", посочи той, но добави, че обстоятелствата говорят за руска намеса. Тъджънтхет заяви, че това би било равносилно на \"мека война срещу Обединеното кралство\", водена от Москва.Той заяви, че ако се окаже, че става дума за руска агресия, Великобритания трябва да излезе с категоричен отговор. По думите му този отговор може да включва забрани за пътувания, санкции и замразяване на активи.", "date": "2018.03.06", "title": "Двама полицаи приети в болница, след като отишли на мястото на инцидента с руския шпионин"}
{"url": "https://offnews.bg/sviat/ruski-transporten-samolet-padna-v-siria-39-dushi-zaginaha-676185.html", "text": "Руски транспортен самолет Ан-26 падна в Сирия, съобщиха от руското военно министерство, цитирани от РИА Новости.По предварителни данни на борда на самолета е имало 39 души. Всички те са загинали.Аварията е станала при заход за кацане на летището в база Хмеймим, около 15 часа московско време. Самолетът е паднал на на около 500 метра от летището. Предполага се, че причината за катастрофата е техническа неизправност. Според ведомството няма данни самолетът да е бил обстрелван. По случая е започнало разследване. ", "date": "2018.03.06", "title": "Руски транспортен самолет падна в Сирия, 39 души загинаха"}
{"url": "https://offnews.bg/politika/prezidentat-naznachi-savetnika-si-dancho-diakov-za-shef-na-nso-676191.html", "text": "Със свой указ президентът Румен Радев назначи Данчо Дяков на длъжността началник на Националната служба за охрана и го удостои с висше офицерско звание генерал-майор, считано от 7 март 2018 г., съобщиха от Президентството.Мястото на началника на НСО беше овакантено с оставката на Ангел Антонов, който става генерален консул в Санкт Петербург. Към момента тече проверка на прокуратурата за злоупотреби в службата, в които медии намесиха и името на Антонов.Досега шеф на НСО временно беше полк. Росен Тодоров - зам.-началник на службата.Данчо Дяков е започнал военна служба като щабен офицер в 49-ти мотострелкови полк в Симеоновград. През 1992 г. преминава на служба в служба „Военна полиция“, а през 2009 година оглавява военното разузнаване.През 2011 година получава генералски пагони от президента Росен Плевнелиев. Той беше съветник при Плевнелиев и Радев го остави в екипа си.", "date": "2018.03.06", "title": "Президентът назначи съветника си Данчо Дяков за шеф на НСО"}
{"url": "https://offnews.bg/futbol/ludogoretc-si-tragna-s-trite-tochki-ot-stara-zagora-676196.html", "text": "Отборът на Лудогорец победи Берое с минималното 1:0 като гост в първи мач от 24-ия кръг на Първа лига, игран в Стара Загора.На стадиона под Аязмото се получи здрав и равностоен сблъсък, като в крайна сметка „орлите“ успя да надделеят, благодарение на гол на Марселиньо в 80-та минута.Бразилският халф се разписа с глава, след като бранителят Игор Пластун отклони топката след центриране от корнер. Пет минути след това Върджил Мисиджан бе близо до това да удвои резултата, но ударът му срещна напречната греда на вратата, пазена от Душан Перниш.В крайна сметка шампионите спечелиха с 1:0 и поведоха с шест точки пред втория ЦСКА, който в четвъртък приема Етър на стадион „Българска армия“. Берое заема четвърто място в класирането с актив от 41 точки.", "date": "2018.03.06", "title": "Лудогорец си тръгна с трите точки от Стара Загора"}
{"url": "https://offnews.bg/obshtestvo/200-dushi-protestiraha-v-plovdiv-v-podkrepa-na-d-r-dimitrov-676193.html", "text": "Около 200 души протестираха в Пловдив в подкрепа на д-р Иван Димитров, който беше арестуван, след като застреля крадец. Днешният протест беше доста по-рехав от вчерашния, когато в протеста в Пловдив се включиха над 2000 души. Протести вчера се проведоха в още три града. По-рано днес от прокуратурата в Пловдив обявиха нови факти около стрелбата, според които кражбата не е станала в дома на д-р Димитров, както първоначално се твърдеше, а в гаража под апартамента му, а неговото семейство не се е намирало в дома им. Димитров е изпразнил пълнителя на пистолета по крадеца Жоро Плъха, като един от куршумите го е уцелил.Освен това Димитров е опитал да прикрие следите си - укрил е пистолета, прибрал е гилзите от изстреляните патрони и е почиствал местопрестъплението.Днес той беше освободен от ареста с мярка за неотклонение \"Подписка\". Протестиращите в Пловдив се обявиха отново в подкрепа на Димитров. Според тях изнесените от прокуратурата факти не отговарят на истината. Подкрепа за Димитров изразиха колегите му от УМБАЛ \"Пловдив\" и лекари от болницата в Шумен подкрепиха с декларация своя колега от Пловдив. Те заявиха, че не заемат страна и вярват, че правораздавателните институции в България ще си свършат работата.Около 30 души се събраха на мирен протест и в Бургас. Те поискаха и законови промени, които да защитят българите в тяхната собственост, независимо дали е дом, двор или автомобил. Който влиза да краде, трябва да носи последствията си, смятат хората.Някои посочиха, че по „Тошово време“ е било по-сигурно. Мирният протест, иницииран от Организацията за закрила на българските граждани, премина в шествие от съдебната палата до сградата на общината.", "date": "2018.03.06", "title": "200 души протестираха в Пловдив в подкрепа на д-р Димитров"}
{"url": "https://offnews.bg/politika/kabinetat-izteglia-utre-istanbulskata-konventcia-676197.html", "text": "Премиерът Бойко Борисов ще внесе утре предложение за отмяна на решението на правителството за одобряване на Истанбулската конвенция и за изтеглянето от Народното събрание на предложението за ратификацията ѝ, съобщи БНТ.Мотивът за решението е да се изчака решението на Конституционния съд по въпроса.Скандалът около Истанбулската конвенция се разрази в началото на годината. Обсъждането на конвенцията предизвика протести в подкрепа на текстовете и срещу тях, като противниците на конвенцията се обявиха против прокарване на идеята за трети пол, каквато според тях прозира в текстовете. Срещу текстовете се обявиха \"Обединени патриоти\" и Българската православна църква, а БСП реши, че също ще гласува срещу приемането на Истанбулската конвенция, но ще предложи промени в закона срещу домашното насилие. От ГЕРБ пък поискаха становището на Конституционния съд за съответствие на Истанбулската конвенция на българската конституция.Тогава Борисов обяви, че Истанбулската конвенция ще бъде приета, само ако има консенсус в обществото по текстовете.", "date": "2018.03.06", "title": "Кабинетът изтегля утре Истанбулската конвенция"}
{"url": "https://offnews.bg/112/evakuiraha-hotel-sheraton-v-sofia-zaradi-dim-676190.html", "text": "Евакуираха бившия хотел „Шератон”, сега хотел \"Балкан\", в София заради задимяване. Около 18.45 ч. е получен сигнал за излизащ пушек от покрива на хотела. На място са изпратени 6 пожарни коли, автомеханична стълба, съобщиха от МВР.Районът около хотела беше отцепен.  Задимяването е причинено от аспирацията на ресторант близо до хотела.Ситуацията е овладяна около 19.05 часа. При инцидента няма пострадали. ", "date": "2018.03.06", "title": "Евакуираха хотел 'Шератон' в София заради дим"}
{"url": "https://offnews.bg/politika/niama-da-priemat-ostavkata-na-temenuzhka-petkova-obiavi-karakachanov-676189.html", "text": "Оставката на енергийния министър Теменужка Петкова няма да бъде приета, съобщи пред bTV вицепремиерът и министър на отбраната Красимир Каракачанов.Решението е взето тази сутрин на среща с премиера Бойко Борисов, на която са присъствали повечето министри, обясни той. Преди него, в неделя .Теменужка Петкова подаде оставка заради сделката за ЧЕЗ, след като стана ясно, че собственикът на купувача \"Инерков\" Гинка Върбакова е нейна приятелка. Според Каракачанов Петкова няма вина за сделката за продажба на ЧЕЗ и не може да контролира такива сделки. Само КЕВР може да се намеси в сделката, като отнеме лиценза постфактум, ако има нарушения на закона от страна на купувача, обясни вицепремиерът.Красимир Каракачанов коментира и  Кирил, който обяви, че си тръгва огорчен, защото Русия е приравнена към другите народи, участвали в освобождението на България преди 140 години. \"В тогавашната Руска империя армията е била многонационална. Финландските части са част от руската армия. Батак е освободен от чеченци и други кавказки народи. Въпреки това не смятам, че е нормално който и да било да държи такъв тон на българския президент или на който и да е друг български служител. Ние сме суверенна държава\", посочи Каракачанов. Той отговори и на въпроси за необходимостта от промяна на текстовете в Наказателния кодекс, свързани с неизбежната отбрана след случая, в който д-р Иван Димитров застреля Жоро Плъха. По думите му от \"Обединени патриоти\" са категорични, че настоящите текстове са остарели. Според него в закона трябва да бъде записано, че няма превишаване пределите на неизбежната отбрана, когато нападението е насочено срещу живота, свободата и половата неприкосновеност на жертвите, когато престъплението се извършва нощем, както и от две или повече лица.", "date": "2018.03.06", "title": "Няма да приемат оставката на Теменужка Петкова, обяви Каракачанов"}
{"url": "https://offnews.bg/politika/gerb-bsp-se-opitva-da-iahne-problema-s-chez-i-da-svali-pravitelstvoto-676186.html", "text": "\"Нагло поведение на хора от опозицията, които се опитват да яхнат един проблем, да вменят вини на управляващите\". Така от ГЕРБ коментираха решението на БСП да се включат в насрочения за утре . Днес социалистите внесоха в прокуратурата и . От най-голямата партия казаха още, че БСП плашат хората с поскъпване електричеството, а държавата няма да допусне увеличение на цените. \"Категорично няма да има вдигане на цената\", казаха от ГЕРБ и посочиха, че държавата ще се противопостави с всички средства на всяко самоволно искане за вдигане на цената на тока. \"Нямат ли главна роля в това нажежаване на напрежението, то не е ли провокирано? Това за мен е организиран начин да се свали правителството, и то незаконно\", коментира Валентин Николов от ГЕРБ. \"За пореден път се събираме да опровергаваме лъжите на опозицията, опитват се да се дистанцират от техни управления\", каза депутатът от ГЕРБ Александър Николов. От най-голямата партия припомниха, че има депутати от БСП, които са били в бордовете на ЧЕЗ и на ЕОН.", "date": "2018.03.06", "title": "ГЕРБ: БСП се опитва да яхне проблема с ЧЕЗ и да свали правителството"}
{"url": "https://offnews.bg/ikonomika/ginka-varbakova-veche-e-v-chehia-zapochvat-pregovorite-s-chez-676187.html", "text": "Собственичката на \"Инерком\" Гинка Върбакова вече се намира в Чехия, за да преговаря с ЧЕЗ за възможността българската държава да участва в сделката.Пред bTV Върбакова обяви, че ще обясни на ЧЕЗ каква е ситуацията и ще очаква решение, но надали ще има такова до края на седмицата. На въпрос за възможни неустойки Върбакова посочи: \"Ние имаме договор с големи неустойки, но към момента сме в изпълнение на договора си, ще разговаряме с продавача, ще му обясним ситуацията и ще очакваме решение.Тя отказа да издаде дали в договора има клауза за забрана дружеството да бъде препродадено за период от пет години. На въпрос дали има риск обещаното ѝ финансиране да отпадне в тази ситуация Върбакова отговори, че се надява да няма такъв риск. За възможността държавата да участва в сделката с ЧЕЗ стана ясно на 1 март след среща на Гинка Върбакова с премиера Бойко Борисов. Договорката е държавата и \"Инерком\" да са партньори, но властта да държи контрола.", "date": "2018.03.06", "title": "Гинка Върбакова вече е в Чехия, започват преговорите с ЧЕЗ"}
{"url": "https://offnews.bg/futbol/skuka-na-anfijld-i-livarpul-e-na-1-4-final-v-shampionskata-liga-676204.html", "text": "Ливърпул завърши 0:0 с Порто в протоколен мач-реванш и с общ резултат 5:0 се класира за 1/4-финалите на Шампионската лига.Доста скучна първа част предложиха и двата отбора на зрителите пред телевизионния екран. За 45 минути феновете на \"Анфийлд\" не станаха свидетели на нито един точен удар към една от двете врати, а и интересни ситуации също почти липсваха. Предвид сериозния аванс за \"мърсисайдци\" обаче, това не бе нещо неочаквано.През втората част ситуацията на терена не се промени. Порто успя да стигне до първи точен удар и съотетно пъро опасно положение пред вратата на Ливтърпул. В 52-ата минута Уорис Маджийд отправи снаряд от граница на наказателното поле. Лорис Кариус обаче внимаваше и изби топката встрани.Вратарят на гостите - Икер Касияс пък записа своя мач №56 със \"суха\" мрежа в европейските клубни турнири. След него е само Джанлуиджи Буфон, който има 49 на сметката си, а утре - срещу Тотнъм, ще преследва двубой без допуснат гол №50.", "date": "2018.03.06", "title": "Скука на \"Анфийлд\" и Ливърпул е на 1/4-финал в Шампионската лига"}
{"url": "https://offnews.bg/sviat/zaharova-za-otrovenia-shpionin-london-parvo-da-razsledva-posle-da-ob-676201.html", "text": "Руското министерство на външните работи обяви за \"безпочвени\" твърденията на Великобритания, че Москва може да е замесена в мистериозното заболяване на бившия руски шпионин Сергей Скрипал, съобщи БТА.Говорителката на дипломатическото ведомство Мария Захарова каза, че Лондон първо трябва да разследва случая, преди да вини Русия.Тя изрази увереност, че британските власти няма да скриват факти и ще оповестяват публично информацията за хода на разследването.Бившият руски шпионин Сергей Скрипал и дъщеря му Юлия се намират в критично състояние в болница във Великобритания, след като бяха открити в безпомощно състояние на пейка в търговски център в британския град Салисбъри, графство Уилтшър, Югозападна Англия. Двамата са били изложени на неизвестно за момента вещество. Двама полицаи също бяха приети в болница, след като отишли на мястото на инцидента. Тяхното състояние обаче е по-леко и са освободени от лечебното заведение.Британският външен министър Борис Джонсън заяви, че Великобритания ще отговори твърдо, ако се окаже, че Русия е виновна за състоянието на Сергей Скрипал и дъщеря му.", "date": "2018.03.06", "title": "Захарова за отровения шпионин: Лондон първо да разследва, после да обвинява Русия"}
{"url": "https://offnews.bg/politika/moskva-publikuva-klip-kak-ruskiat-patriarh-kiril-se-kara-na-prezidenta-676202.html", "text": "Руската православна църква публикува на официалния си сайт видео от обръщението на руския патриарх Кирил към президента Румен Радев по време на срещата им в Президентството. В изказването си Кирил настоява, че България е освободена от Русия, а не от Литва, Полша или други страни. \"Искам да ви кажа ясно, че България е освободена от Русия. Нито от Полша, нито от Литва, нито от други страни, а от Русия. И на мен ми беше тежко да слушам всичките тези позовавания на участието на други страни в освобождението на България. Нито полският сейм, нито литовският са вземали решение за започване на война срещу Османска Турция. Надявам се, че средствата за масова информация, които са тук, ще чуят и ще предадат на хората разочарованието на руския патриарх от неправилната историческа интерпретация на събитията, свързани с освобождението на България\", казва в обръщението си Кирил.\"Ние сме за историческата истина, г-н президент. Ние тази историческа истина сме я извоювали с кръвта си. И няма никакви исторически или прагматични причини тази историческа истина днес да се премълчава или да се интерпретира лъжливо\", продължава той.\"Въпреки това аз съм благодарен на вас, на властите, на българската православна църква за забележителния начин, по който бе отпразнуван този юбилей. Много се надявам, че в съзнанието на българския народ и неговия политически елит ще се запази уважението и признателността към великите жертви, които понесе нашият народ съвършено безкористно, въпреки всякаква политическа конюнктура, за да освободи България\", допълва руският патриарх.От видеото не става ясно каква е била реакцията на Радев на думите на патриарха. В отговор на запитване на \"24 часа\" обаче от Президентството обявиха, че руските медии са се оттеглили преди неговия отговор. ", "date": "2018.03.06", "title": "Москва публикува клип как руският патриарх Кирил се кара на президента Радев (видео)"}
{"url": "https://offnews.bg/sviat/petima-v-bolnitca-zaradi-pismo-s-neizvesten-prah-v-germanski-sad-676200.html", "text": "Петима души бяха приети в болница, след като писмо, съдържащо неизвестен прах, е изпратено в германски съд, съобщи ТАСС, цитирана от БТА.Инцидентът е станал в град Ринтелн в Долна Саксония.При отварянето на пратката петима сътрудници в съда се оплакали от трудно дишане и състояние на паника и били приети в болница.Още 19 сътрудници били прегледани, се казва в съобщение на местната полиция.Веществото в пратката било със зелен цвят. На мястото на произшествието пристигнали екипи на спасителните служби. Районът около съда е бил отцепен.", "date": "2018.03.06", "title": "Петима в болница заради писмо с неизвестен прах в германски съд"}
{"url": "https://offnews.bg/izvan-terena/fenovete-na-ludogoretc-se-obediniha-v-podkrepa-na-d-r-dimitrov-676166.html", "text": "Фенклубовета на Лудогорец подкрепиха д-р Иван Димитров, който бе задържан след като при опит да защити семейството си, застреля нахул в дома му крадец.Феновете на ЦСКА пък също не останаха безучастни по случая. Вчера по време на двубоя от 23-ия кръг на Първа лига между \"червените\" и Дунав, запалянковците от Сектор \"Г\" издигнаха трансперант с надпис: \"Свобода за д-р Димитров\" ", "date": "2018.03.06", "title": "Феновете на Лудогорец се обединиха в подкрепа на д-р Димитров"}
{"url": "https://offnews.bg/obshtestvo/liliana-pavlova-ne-sam-kazvala-che-emigrantite-ni-sa-alchni-i-che-za-676164.html", "text": "Само в последните 3 дни министърът за Българското председателство на Съвета на ЕС Лиляна Павлова е жертва на изфабрикувани по неин адрес поредица от фалшиви новини с цитати, които не е изричала и от събития и места, на които не е присъствала, заявяват в нарочно прессъобщение на ведомството ѝ.Оттам посочват, че в интернет пространството разпространява и абсолютно измислен материал, който приписва на министър Лиляна Павлова изказването: “Работят в чужбина, защото са алчни, заплатите в България не са лоши!”.Тези публикации се тиражират от група сайтове с неясна собственост, без никаква фактология и конкретика. Някои от тях дори уведомяват, че не поемат отговорност за информациите, които разпространяват с оправдание, че нямат ресурс да ги проверяват, посочват от ведомството на Павлова и изпращат следната позиция от нейно име:", "date": "2018.03.06", "title": "Лиляна Павлова: Не съм казвала, че емигрантите ни са алчни и че заплатите в България не са лоши"}
{"url": "https://offnews.bg/tehnologii/tableti-za-edin-lev-i-prez-mart-676165.html", "text": "През месец март изборът между таблетите за един лев от VIVACOM се увеличава с още едно устройство - HUAWEI MEDIAPAD T2 7.0, наред с Prestigio Grace 3157 и Prestigio Wize 3418. И трите таблета поддържат 4G и предоставят високоскоростното преживяване от доказано най-бързата 4G мрежа в страната – тази на VIVACOM.Новият таблет в групата на атрактивните промоции – HUAWEI MEDIAPAD T2 7.0 – може да бъде закупен еднократно на цена от един лев в брой с месечен абонамент i-Traffic XL+. Таблетът е с традиционния за Huawei елегантен дизайн и алуминиев корпус.Дисплеят му е 7-инчов IPS с резолюция от 1024 х 600 пиксела. Устройството разчита на добра 4100 mAh батерия и осигурява 455 часа в режим на готовност, до 7.9 часа сърфиране в мрежата и до 11.9 часа възпроизвеждане на видео.Prestigio Grace 3157 струва 1 лев в брой еднократно, ако го изберете заедно с iTraffic L+. Таблетът е със 7-инчов IPS LCD дисплей и разчита на четириядрен 1.1GHz процесор. Носи удовлетворение от работата с Android 7.0 Nougat и е достатъчно бърз и мощен за навременно и точно изпълнение на задачите.Третата опция да се оборудвате с таблет за един лев е 8-инчовият Prestigio Wize 3418. Устройството се предлага за един лев в брой с план iTraffic M+. С него ще разчитате на Android, v6.0 Marshmallow и RAM памет от 1GB плюс 8 GB вградена памет и с възможност за допълнителни 32 GB вградена памет с microSD слот. С батерия от 4200 mAh и екран с резолюция от 800 x 1280 пиксела, това е един таблет, който ще е удобен за цялото семейство.", "date": "2018.03.06", "title": "Таблети за един лев и през март"}
{"url": "https://offnews.bg/politika/dsb-mvr-potapkva-osnovni-choveshki-prava-676169.html", "text": "В своята декларация ДСБ окачествяват действията на МВР като недопустимо потъпкване на ценностите на демокрацията и грубо посегателство срещу основни човешки права, като правото на свободно изразяване на мнение и свобода на словото.Ето целия текст на декларацията:В навечерието на националния празник, полицейски служители са посетили български граждани, на които са съставени предупредителни протоколи. Протоколите са връчени срещу подпис, с изрично предупреждение да не изразяват публично негативно отношение към руския патриарх Кирил.Ние, от ПП „Демократи за силна България“ окачествяваме действията на органите на МВР като недопустимо потъпкване ценностите на демокрацията и грубо посегателство срещу основни човешки права, като правото на свободно изразяване на мнение и свобода на словото. Считаме, че прийомите, използвани от полицейските власти са характерни за репресивния комунистически режим и целят единствено и само всяването на страх и тревога в българските граждани. Осъждаме категорично извършените посещения и настояваме за провеждане на вътрешна проверка относно тяхната целесъобразност и законосъобразност. В случай, че действията на органите на МВР, насочени срещу граждани на една европейска и правова държава са били несъгласувани или превишаващи целта на закона, настояваме отговорните лица да понесат съответната отговорност.Призоваваме за недопускане на подобни прояви на полицейски натиск и отправяме запитване на основание Закона за достъп до обществена информация към министъра на вътрешните работи Валентин Радев, какви са били обстоятелствата и данните, мотивирали действията на органите на МВР и съставянето на предупредителните протоколи.", "date": "2018.03.06", "title": "ДСБ: МВР потъпква основни човешки права"}
{"url": "https://offnews.bg/offtopic/otkriha-pismo-v-butilka-ot-1886-godina-na-plazh-v-avstralia-676161.html", "text": "Двойка случайно откри най-старото писмо в бутилка, изхвърлено от океана на плаж в Западна Австралия, съобщава британският в. \"Гардиън\".Тоня Илман намира през януари 132-годишната бутилка от джин на дюните в близост до австралийския остров Уедж. Нейният съпруг Ким разкрива пред \"Гардиън\", че първоначално Тоня помислила бутилката за боклук, но решила да я разгледа, тъй като по нея имало отличителни, изтрити букви. Дамата помислила, че находката може да изглежда добре на лавицата в техния дом.В бутилката обаче Тоня открива ролка от хартия, изписана на немски език, с  По-късно Западният австралийски музей потвърждава автентичността на писмото.Според Рос Андерсън, асистент на отговорника за морската археология към музея, бутилката е хвърлена зад борда от немския плавателен кораб \"Паула\" през 1886 г., докато е плавал на 950 км. от австралийския бряг през Индийския океан.Всяко от съобщенията в бутилката съдържа името на кораба, неговите координати и датата. Детайлите съвпадат със запазените сведения за плаването на \"Паула\". Андерсън също установява, че на 12 юни 1886 г. капитанът е отбелязал в корабния дневник, че някаква бутилка е била изхвърлена зад борда.  Откритието на семейство Илман е било потвърдено и от Германската морска обсерватория. Предишното писмо в бутилка, което държи рекорд за най-старо, е 108-годишно. ", "date": "2018.03.06", "title": "Откриха писмо в бутилка от 1886 година на плаж в Австралия"}
{"url": "https://offnews.bg/temida/d-r-dimitrov-prez-salzi-ne-sam-prestapnik-lekar-sam-nad-6-pati-sa-m-676162.html", "text": "Хора, не съм престъпник, лекар съм. Истината ще излезе наяве. Благодаря на всички за подкрепата.С тези думи обвиненият за убийството на крадец д-р Иван Димитров от Пловдив излезе от ареста, след като бе решено да бъде пуснат срещу подписка.Лекарят си тръгна сам и не бе посрещнат от никого освен от група репортери.На въпросите им дали наистина не е потърсил полицията, виждайки крадеца, дали е притежавал незаконно оръжие, дали е опитал да прикрие следите си, той отговори: \"Всичко ще разберете, всичко ще стане ясно.\"Той на няколко пъти се просълзи и помоли да бъде оставен на спокойствие, тъй като не се чувства добре от преживяното и иска да се прибере при семейството си и двете си малки дъщери, една от които днес има рожден ден.Д-р Димитров каза, че не е допуснал, че ще стигне до стрелба.На въпрос откъде има оръжието, той отново каза: \"Хора сте, оставете ме, страшно съм разстроен. Цялата истина ще излезе наяве. Ще разберете тогава, че аз не съм престъпник.\"Лекарят благодари от сърце на всички, които са го подкрепили. По думите му той би направил същото. \"Просто наистина чашата преля\", каза той.Д-р Димитров категорично отрече да е викал приятели на помощ, за да му помогнат със заличаването на следите от убийството. \"Няма такова нещо\", лаконичен бе той.След репортерски въпрос той добави, че не е видял убитият Георги Джевизов да влиза в имота му. Ето как описа случилото се:", "date": "2018.03.06", "title": "Д-р Димитров през сълзи: Не съм престъпник, лекар съм. Над 6 пъти са ме крали"}
{"url": "https://offnews.bg/politika/martin-dimitrov-restart-na-aetc-belene-mozhe-da-vdigne-dvojno-tcenata-676198.html", "text": "Ако се стигне до рестарт на проекта за изграждане на АЕЦ \"Белене\", цената на тока може да се вдигне двойно заради сумата, нужна за реализацията на проекта - около 20-30 млрд. лева, заяви бившият депутат от Реформаторския блок Мартин Димитров пред bTV. Премиерът Бойко Борисов обяви преди седмица идеята АЕЦ \"Белене\" да стане балкански проект, за който ще може да се използват европейски пари и в който могат да се включат купените от Русия реактори, като в този случай за проекта ще са нужни около 30 млрд. лева. Борисов представи проекта си и на руския президент Владимир Путин, който е обявил, че Русия е готова да се включи в преговорите за централата, ако бъде решено проектът за строежа ѝ да се поднови.\"Вариантът на Борисов е вариант на Георги Първанов от 2011 г., когато нищо не се случи. Еврофинансиране няма да има, тъй като темата за ядрената енергетика не присъства в дневния ред на ЕС. Съмнявам се, че ще има финансов интерес и от съседните държави\", каза Димитров.\"Идеята за възкресението на \"Белене\" е тайна договорка с Москва. Те имат най-голям интерес да се възобнови проектът. Кой ще плати тези 20-30 млрд. лв. за осъществяване на проекта? Това са гражданите на България\", подчерта той.По думите му в огромните проекти има огромни комисиони и заради това реализацията на АЕЦ \"Белене\" е отново на дневен ред.Според него скандалът с продажбата на ЧЕЗ няма да засегне цената на тока.", "date": "2018.03.06", "title": "Мартин Димитров: Рестарт на АЕЦ Белене може да вдигне двойно цената на тока"}
{"url": "https://offnews.bg/politika/borisov-obsadi-po-telefona-s-rumanskia-premier-problema-s-opashkite-na-676176.html", "text": "Министър-председателят Бойко Борисов поиска бърза намеса от страна на Румъния, за да бъде решен проблемът с образуването на опашки от тирове на ГКПП-Русе. Това стана ясно по време на телефонен разговор на Борисов с румънския премиер Виорика Дънчила. Тя пое ангажимент още днес лично да провери системата за вход и изход в страната, както и възможността за подобряване на организацията и състоянието на цялата инфраструктура, касаеща трафика от румънска страна и да предприеме незабавни действия за облекчаване на преминаването през граничния пункт.Двамата премиери обсъдиха и развитието и изграждането на транспортните инфраструктурни проекти в региона, сред които коридорите № 4 и № 9, пристанищната свързаност и Дунавската стратегия, като подчертаха, че тези проекти ще доведат до повече инвестиции, преки бизнес контакти и повече работни места в държавите от тази част на континента.Борисов и Дънчила бяха единодушни, че реализацията на всички регионални проекти са изключително важни и ще бъдат полезни не само за балканските страни, но и за всички държави-членки на ЕС.Бяха отбелязани и положителните резултати от проведените до момента четиристранни срещи на високо ниво между България, Румъния, Сърбия и Гърция, като румънският министър-председател подчерта, че следващата среща в този формат, чийто ред на домакинство е на Румъния, вече е в процес на организация.Премиерът Данчила покани българския министър-председател в Румъния за провеждане на съвместно правителствено заседание, като датата за осъществяването му вече е в процес на обсъждане.Виорика Дънчила поздрави приемиера Борисов за успешното водене на председателството на Съвета на ЕС, като отличи приоритетната тема за приобщаване на страните от Западните Балкани.", "date": "2018.03.06", "title": "Борисов обсъди по телефона с румънския премиер проблема с опашките на ГКПП-Русе"}
{"url": "https://offnews.bg/obshtestvo/slavi-angelov-ochakvam-sluchaiat-v-plovdiv-da-predizvika-promiana-v-z-676143.html", "text": "Случаят в Пловдив с убийството на Жоро Плъха може да промени закона. Твърде малко факти обаче са известни, а от тях зависи съдбата на д-р Димитров. Това заяви в ефира на Нова телевизия журналистът Слави Ангелов.„При тази ситуация с тези протести, беше нормално прокуратурата да излезе с някаква информация през тези два дни, но това не се случи”, каза той. Той заяви, че не е сигурен дали има запис, както и как точно е станало убийството. Според него протестите по никакъв начин не могат да повлияят на решението на прокуратурата.„Проблемът е, че този закон не е достатъчно добър. Този закон се тълкува по различен начин от съда и в последните години съдебната практика показва много случаи, в които хора защитават дома си, намирайки се непосредствено пред апартамента, на някакво стълбище или вход и тнт., но има много такива хора, които влязоха в затвора”, каза той.Една от бившите жертви на Плъха също разказа своята история. Милена Петрова разказа, че от полицията са й казали, че единственото, което е спасило нея и семейството й, когато са били ограбени от Плъха, е това, че са спели. Преди осем години семейството й, както и още две други домакинства в Асеновград са станали жертви на Плъха. Той е влязъл в дома на Милена през прозореца в стаята, в която тя спяла и ограбил телефона й, както и бижутата на нейна роднина.„Аз нямам шанс да се защитя срещу този човек”, каза тя. „Какво мога да направя аз срещу един очевидно физически много добре подготвен мъж. Той може да направи всичко. Осъзнах ужаса на това, което ми се е случило, когато го видях за пръв и последен път”, добави бившата жертва на Плъха.Слави Ангелов от своя страна повтори виждането си, че проблемът е в закона.„Можеш да се защитиш в дома си само, ако е проникнато в него с взлом и насилие. Обикновено крадците влизат много тихо и внимателно, ползват сложни инструменти – последна дума на ключарската техника. Влизат много тихо, крада всичко и излизат с идеята никой да не ги види. Явно българските депутати не знаят това нещо, за да заложат изискване за влизане с взлом, за да може човек да защити дома си”, каза той и поясни, че дори престъпник да влезе в дома ни, не можем да се защитим, ако не е нахлул с взлом и насилие.„Защо постоянно търсим баланс, който трябва да защитава насилника, а не жертвата”, попита той, след като каза, че в момента законите за самозащита не са актуални и са от времето на социализма.„Законът не е достатъчно ясен и дава голяма зона за тълкуване от страна на съдиите”, добави той.Има изискване да отвърнеш на това насилие пропорционално. Тоест трябва да отвърнеш със същата доза сила”, разказа той. „Ако ти си с пистолет, а той е с нож, не можеш да се защитаваш”, каза той за закона. Слави Ангелов разказа за няколко случа, в който жертвите на кражби и насилие, влизат в затвора, след като са се защитили. Той изрази мнение, че законът трябва да се промени и особено „тази точка, в която се обяснява, че трябва да се влезе с взлом и насилие”.„Също така трябва да се види и това изискване за пропорционално отвръщане на агресията”, каза той.", "date": "2018.03.06", "title": "Слави Ангелов: Очаквам случаят в Пловдив да предизвика промяна в закона"}
{"url": "https://offnews.bg/futbol/venger-shte-vadi-arsenal-ot-krizata-676170.html", "text": "Френският мениджър Арсен Венгер няма никакво намерение да напуска Арсенал през лятото напук на засилващото се недоволство от работата му.Той смята, че е най-добрият вариант за извеждане на Арсенал от кризата, в която се намира и затова смята да продължи работата си поне до изтичане на договора си през юни 2019 година, информира \"Таймс\".Венгер е начело на Арсенал от 1996 година насам. През миналия сезон \"артилеристите\" за първи път изпаднаха от топ 4 в крайното класиране, откакто начело на тима е французинът.Девет кръга преди края на сезона Арсенал изостава от зона Шампионска лига на цели 13 точки. В последните си четири официални мача Арсенал допусна загуби с обща голова разлика 2:10.", "date": "2018.03.06", "title": "Венгер ще вади Арсенал от кризата"}
{"url": "https://offnews.bg/futbol/kokala-napadna-treniora-na-levski-676140.html", "text": "Бившият наставник на Левски Емил Велев - Кокала отново нападна настоящия треньор Делио Роси.Специалистът, който се подготвяше за завръщане на \"Герена\" в екипа на Авраам Грант, не спира да коментира негативно случващото се в Левски, а пореден повод му даде слабата игра при равенството 0:0 с Берое.\"Няма я красивата игра. Не знам какво са правили в подготовката. Делио Роси гледа да си \"върже гащите\" в защита и напред каквото стане. Берое изпълни шест корнера, а ние - 5.И накрая 40-годишния пешеходец Мартин Камбуров става играч на мача. Кой е нападал повече?\", изригна Кокала пред \"България Днес\".Последният извел Левски до титла наставник все пак не зове за треньорска смяна, но не спестява и критиките си към слабостите, които вижда.Собственикът на \"сините\" Спас Русев също не смята да сменя треньора. Това той обяви в интервю вчера, а днес се очаква да има среща с Роси.", "date": "2018.03.06", "title": "Кокала нападна треньора на Левски"}
{"url": "https://offnews.bg/temida/sadat-reshava-da-ostavi-li-v-aresta-majkata-na-plenenite-detca-676146.html", "text": "Софийският апелативен съд ще решава да остави ли за постоянно в ареста Мария и Свилен Велеви. Двамата са обвинени в  баща на Мария Стефан Велев.Мъжът беше открит мъртъв, след като сигнализира  за обтегнатите отношения между него и дъщеря му. От репортаж на предаването стана ясно, че в апартамента му живеят и трите му внучки, които никога не са посещавали училище. Децата са били държани в плен от родителите си. Според прокуратурата, след като са убили Стоян Велев, дъщеря му и съпругът ѝ опитали да заличат следите си. Съседи разказали пред разследващите, че мъжът е бил редовно малтретиран, а в деня на убийството са чули стенания и викове.Предполага се, че до фаталния изход се е стигнало след появата на възрастния мъж в национална телевизия, за да разкаже, че дъщеря му и зет му държат под ключ момичета и че те никога не са ходили на училище.Предполага се, че мъжът е убит на 11 февруари, когато е подаден сигнал от съседи на семейството за това, че Стефан е бил нападнат и бит от дъщеря си. Няколко дни по-късно - на 15 февруари, полиция разбива вратата на апартамента, но не намира Стефан. Тялото му е открито едва няколко дни по-късно - на 21 февруари, в ниша в стълбищното пространство на блока, в който бил апартаменът му. Тялото било захвърлено от Мария и мъжа ѝ, а двамата, заедно с децата, преспивали в апартамента.Съседи смятат, че убийството е станало в присъствието на децата, защото те не излизат никъде.Тялото е открито от квартални полицаи, които многократно посещавали адреса.Пред Нова тв адвокатът на Мария Стойко Бърборски обясни, че тя е отрекла да е съпричастна към убийството. По думите му няма вероятност тя да бъде изкарана невменяема, тъй като има съдебно-психологична справка, от която става ясно, че тя няма психически отклонения и може да носи наказателна отговорност. В същото време не е готова съдебно-медицинската експертиза, която ще докаже кой е извършителят на убийството. ", "date": "2018.03.06", "title": "Съдът решава да остави ли в ареста майката на пленените деца"}
{"url": "https://offnews.bg/obshtestvo/zapochva-tretata-natcionalna-kampania-velikden-za-vseki-676168.html", "text": "В Кулинарната академия HRC в София утре омбудсманът Мая Манолова ще обяви началото на третото издание на Националната кампания „Великден за всеки – дари празник на баба и дядо“.Заедно с възпитаници на Софийската гимназия за хлебни и сладкарски технологии и ученици от 51 СОУ „Елисавета Багряна“, под вещото ръководство на инструктори от Кулинарната академия HRC, омбудсманът Мая Манолова, лицата на кампанията – Миро, Анелия, Криско, баскетболният треньор Тити Папазов, актрисата Деси Бакърджиева и колегата й Тончо Токмакчиев ще участват в приготвянето на козунаци и кифлички, с които по-късно ще бъдат зарадвани възрастни хора от социален дом в столицата.Посланието е пряко свързано с името и целта на инициативата – този път децата, внуците да са тези, които да дарят празник на баба и дядо, като им поднесат един от символите на великденската трапеза – вкусния козунак, приготвен с много обич и топлина.В събитието ще се включат и партньорите на националната кампания – Български Червен кръст, Националният осигурителен институт, „Български пощи“ ЕАД, Българската хранителна банка, Националният алианс за работа с доброволци (НАРД), Национално сдружение „Младежки глас“, представители на хранителния бранш, на хранителни вериги и др.В третото издание на „Великден за всеки“ отново ще се набират парични средства и хранителни продукти за възрастните хора, които няма да получат надбавка за големия християнски празник. Идеята е да бъдат подпомогнати хората, чиято пенсия надвишава с малко минималния праг. По утвърдени списъци на НОИ средствата ще бъдат обърнати във ваучери, всеки на стойност по 20 лева, с които пенсионерите ще имат възможност да пазаруват в 5 000 обекта в цялата страна. Възрастните хора ще получават своите ваучери в пощенските клонове по места. Със съдействието на социалния патронаж по общини в седмицата преди Великден ще се раздават хранителни продукти на социално слаби и бедни хора.В предишните две издания, кампанията събра близо 1 млн. лева и тонове храна, с които бяха зарадвани десетки хиляди пенсионери.Средствата се набират по банкова сметка в УниКредит Булбанк, разкрита конкретно и единствено за целите на кампанията, като титуляр е Български Червен кръстIBAN: BG53UNCR70001522802795 Банков код: UNCRBGSF Или със SMS 1255 - на стойност 1 лев, освободен от ДДС Чрез on-line дарения от България и чужбина на сайта на БЧК –  www.redcross.bg", "date": "2018.03.06", "title": "Започва третата национална кампания Великден за всеки"}
{"url": "https://offnews.bg/gimnastika/prelestnata-vladinova-si-napravi-motivirashta-tatuirovka-676142.html", "text": "Прелестната ни гимнастичка Невяна Владинова си направи мотивираща татуировка на гърба, с която ясно даде да се разбере коя е голямата й цел - медал от Олимпийските игри в Токио през 2020 година.Петте преплетени кръга са символично \"втъкани\" в татуировка на гърба й, която съдържа и японската фраза \"tsuyoi\", която в превод означава силен. В момента Невяна Владинома се възстановява от травма и е под голяма въпросителна за Световната купа в София.Гимнастичката е твърдо решена да не участва, ако не е във форма.Владинова получи травмата на лагера в Спортпалас (Варна). Грацията имаше контузия на коляното през януари, от която се възстанови.Тя пропусна официалното контролно на националния отбор по художествена гимнастика (ансамбъл и индивидуално), което се проведе на 13 февруари в София.", "date": "2018.03.06", "title": "Прелестната Владинова си направи мотивираща татуировка"}
{"url": "https://offnews.bg/temida/kakvo-e-neizbezhna-otbrana-i-koga-e-pozvolena-676145.html", "text": "Случаят с убийството в Пловдив извади на дневен ред темата за неизбежната отбрана и кога тя се допуска от закона. Заговори се и за законови промени, които да дадат допълнителна защита на потърпевшите.Всъщност Наказателният кодекс в член 12-ти дава доста широки граници на понятието \"неизбежна отбрана\".Според закона лицето, действало при неизбежна отбрана, не се третира като престъпник. Счита се, че то се защитава от непосредствено нападение върху личността си или правата си, но само ако защитата е в рамките на необходимите предели. Ако защитата явно не съответства на характера и опасността на нападението, то се смята, че има превишаване на пределите на неизбежната отбрана.За неизбежна отбрана НК смята и случаите, когато някой нахлува в чуждо жилище с насилие или с взлом.Защитилият се не се смята за нарушил закона и в случаите, когато превиши пределите на неизбежната отбрана, ако това се дължи на уплаха или смущение.Законът у нас всъщност дава повече възможности за защита на живота, здравето и имуществото, отколкото текстовете в други европейски страни, коментира в предаването „Тази сутрин” председателят на Българския хелзинкски комитет Красимир Кънев. „Законът създава една презумпция, че ако влизате със сила нападате, няма нужда от пропорционалност”, подчерта той.ВМРО, от своя страна, настояват да отпадне изискването за доказано влизане с взлом за неизбежна отбрана.", "date": "2018.03.06", "title": "Какво е неизбежна отбрана и кога е позволена"}
{"url": "https://offnews.bg/tenis/blagotvoritelno-shou-na-rodzhar-federer-i-bil-gejts-sabra-2-5-miliona-676171.html", "text": "Световният номер 1 в мъжкия тенис Роджър Федерер и от най-богатите хора в света Бил Гейтс събраха 2.5 милиона долара в благотворително шоу \"Мач за Африка\" пред 15 хиляди зрители в Сан Хосе.\"Той се справя добре с числата и никога не греши с резултата. Аз ще тичам, а Бил ще мисли\", заяви преди началото на двубоя 36-годишният швейцарец.Двамата играха срещу първата ракета на САЩ Джак Сок и журналистката и телевизионна водеща в NBC Савана Гътри. Федерер и 62-годишният милиардер Гейтс спечелиха с 6:3. \"Мисля, че съм добър в избора на партньори\", пък заяви с усмивка Гейтс след срещата.Швейцарецът, който има рекордните 20 титли от Големия шлем, изигра и демонстративен мач на сингъл срещу десетия в света Сок, който също спечели със 7:6(9), 6:4.", "date": "2018.03.06", "title": "Благотворително шоу на Роджър Федерер и Бил Гейтс събра 2.5 милиона долара (видео)"}
{"url": "https://offnews.bg/obshtestvo/pochina-nikolaj-nikolaev-bate-nikolaj-676147.html", "text": "Почина актьорът Николай Николаев - Бате Николай, съобщиха в ефира на bTV преди минути. Тъжната новина споделил синът му Стефан Николаев във Фейсбук. Актьорът бе на 77 години. Преди дни получил инсулт и беше приет в интензивното отделение на Първа градска болница.Той е родом от Силистра, син на българския художник Стефан Николаев, внук на поп Никола, свещеник от Русе и родственик на Васил Левски, и брат на илюзиониста Васил Николаев-Орфи. Завършва ВИТИЗ „Кръстьо Сарафов“ през 1965 година в класа на проф. д-р Кръстьо Мирски. Звездата му изгрява като „Бате Николай“ в детското тв предаване „Сладкарница Захарно петле“.Заедно с актьора Марин Неделчев влизат в трупата на италианския цирк „Нандо Орфей” и правят големи турнета, като клоуни-фокусници. Учавства в Коледна програма за телевизията - „Манежа на сънищата“, с участието на Елизабет Тейлър. Николаев беше актьор в Народен театър „Иван Вазов“, а през 2002 година той се пенсионира.", "date": "2018.03.06", "title": "Почина Николай Николаев  - Бате Николай"}
{"url": "https://offnews.bg/politika/krasimir-iankov-da-se-zavishat-prisadite-za-vzlomni-krazhbi-podkrepa-676151.html", "text": "Подкрепа за д-р Иван Димитров, който уби крадеца Жоро Плъха, изрази депутатът от БСП Красимир Янков. При условие на установени защитни действия от негова страна, уточнява народният представител на страницата си във фейсбук. Нужна е законодателна промяна във връзка с казуса, категоричен е Янков. Според него \"оневиняване на гражданите при употреба на прекомерна сила или употреба на защитни средства над извършилия посегателството, без драстично завишаване на размера на присъдите при взломните кражби и физическите посегателства върху граждани с цел отнемане на имуществото им или физическо малтретиране с какъвто и да било мотив, е пълна безмислица\", пише Красимир Янков. По думите му \"това е частта на превенцията, която заедно с важната функция на МВР за перманентна работа за контрол и въздействие над престъпния контингент, и в частност над криминално проявените рецидивисти, е истинската защита на хората\".", "date": "2018.03.06", "title": "Красимир Янков: Да се завишат присъдите за взломни кражби, подкрепа за д-р Димитров"}
{"url": "https://offnews.bg/sviat/oon-mianmar-prodalzhava-etnicheskoto-prochistvane-na-rohingite-676148.html", "text": "Етническото прочистване на рохингите в Мианмар продължава, повече от шест месеца след като над 700 хиляди души от това мюсюлманско малцинство избягаха в съседен Бангладеш заради репресии на армията в отговор на бунтовнически нападения. Това заяви представител на Върховния комисариат на ООН за бежанците, цитиран от Франс прес и Ройтерс, след четиридневно посещение в бежански лагери в Бангладеш.Според него правителството на Мианмар непрекъснато повтаря на света, че е готов за завръщането на рохингите, но в същото време силите за сигурност продължават да ги принуждават да бягат в Бангладеш.Гилмор разкритикува бездействието на правителството и добави, че срещу рохингите се води кампания на \"терор и принудителен глад\", целяща да накара останалите в Мианмар рохинги да напуснат домовете си и да потърсят спасение в Бангладеш.Армията на Мианмар твърди, че военната операция срещу рохингите била предприета в отговор на нападения на бунтовници рохинги, окачествени като \"терористи\", в края на август м.г., отбелязва АФП, цитирана от БТА.", "date": "2018.03.06", "title": "ООН: Мианмар продължава етническото прочистване на рохингите"}
{"url": "https://offnews.bg/temida/d-r-dimitrov-izpraznil-palnitel-po-kradetca-ne-e-imalo-neizbezhna-otb-676153.html", "text": "Д-р Иван Димитров, който беше затворен в ареста по обвинение за убийството на крадец, е изпразнил пълнителя на пистолета по нападателя си. Това стана ясно от брифинг на прокуратурата в Пловдив, където бяха дадени подробности по случая, който .Димитров дори е опитал да прикрие следите си - укрил е пистолета, прибрал е гилзите от изстреляните патрони и е почиствал местопрестъплението. За да му помогне, Димитров извикал свой приятел.Кражбата не е станала в дома му, както първоначално се твърдеше, а в гаража под апартамента на доктора. Това изключва хипотезата за неизбежна отбрана. Отхвърлена е и информацията, че семейството на доктора е било в дома им.От думите на окръжния прокурор на Пловдив Румен Попов стана ясно, че пистолетът \"Валтер\", с който е стрелял доктор Димитров, е незаконно притежаван от него. В дома на доктора са открити и незаконно притежавани боеприпаси.Димитров все пак ще бъде освободен от ареста с мярка за неотклонение \"подписка\", стана ясно от брифинга. Той е обвинен в умишлено убийство при превишаване на условията за неизбежна отбрана. Той е получил и второ обвинение - за незаконно притежание на оръжие и боеприпаси. Парадоксално е обаче, че той може да получи максимална присъда от 8 години затвор по второто обвинение, а за убийството - до пет. Към момента оръжието на престъплението не е открито. Д-р Димитров е признал, че е укрил пистолета, разследващите обаче не го открили на посоченото от него място. За това разследващите смятат, че е имало и трети помагач, който е бил помолен от доктора да прибере оръжието. , познат с продвището Жоро Плъха, е бил сам и е бил \"въоръжен с необходимите инструменти\" - отвертка и нож, който е \"характерен и типичен за него\", стана ясно от обясненията на прокурорите. Инструментите са открити в дрехите на убития, без да са били извадени.\"При тези факти, прокуратурата е поставена в положение да отговаря на въпроси защо е бил задържан дори за 72 часа обвиняемият. Защото при тези престъпления е необходимо да се извършат редица действия, да се съберат доказателства и тогава да се говори за факти\", коментира окръжният прокурор на Пловдив.Според събраните към момента данни докторът е слязъл до гаража, след като преди това около 30 минути е наблюдавал крадеца без да се обади на 112. След това, по собствените му обяснения, след като произвел предупредителен изстрел във въздуха, е изпразнил пълнителя на оръжието по крадеца. Това станало на вратата на гаража. В резултат крадецът опитал да се защити, като го пронизал с метален предмет в глезена. Засега не е ясно с какво е нападнат докторът. Според прокуратурата, освен че опитал да заличи следите от местопрестъплението, докторът дори помолил собствениците на близките видеокамери да изтрият записите от тях. Не е установено обаче да има изтрити записи.От единия от тях се вижда как той излиза от гаража, а затворът на пистолета, който държи, е в крайно положение, което означава че всички патрони в него са били изпразнени. Според прокуратурата са произведени четири изстрела, но това тепърва ще се доказва. Разследващите открили само един куршум в гърдите на убития крадец и един деформиран куршум.Брифингът на прокуратурата премина в нападки срещу медии и юристи, които си \"позволили\" да правят коментари по случая, без да са ясни доказателствата.\"Аз не съм мишка, нито моите колеги са мишки, за да бъдем упреквани. Аз заставам с името си и с подписа си и това, което ще го бъде. Това не е под влияние на вашите писания и протестите и на всички коментари, които се правиха\", коментира наблюдаващият прокурор Георги Пенев, който е подписал постановлението за повдигане на обвинения срещу доктора.Прокурорът обясни, че е преценил, че „така нареченият доктор, който в момента е национален герой“, е извършил престъпление. Въпреки това, не под влияние на общественото мнение, е преценил, че може да промени мярката му за неотклонение в „подписка“, тъй като не са налични всички предпоставки за това – няма опасност докторът да се укрие или да извърши друго престъпление. Окръжният прокурор на Пловдив дори направи коментар за това, че има много законодателни слабости, но не прокуратурата е тази, която трябва да прави препоръки. И даде пример, че ако някой се опита да нападне човек с цел да го осакати, той не би бил подведен под отговорност, освен ако не бъде заловен в момента на извършване на нападението.\"Неколегиално беше от страна на колеги юрисити да дават различни изявления по различни медии, без да са запознати с фактите\", коментира Румен Попов, визирайки адвокат Марин Марковски.", "date": "2018.03.06", "title": "Д-р Димитров изпразнил пълнител по крадеца, не е имало неизбежна отбрана"}
{"url": "https://offnews.bg/kultura/posledni-podrobnosti-predi-kontcerta-na-therion-v-sofia-676156.html", "text": "Концертът на обичаните от родните фенове Therion ще се състои тази събота, 10 март, в столичния клуб Mixtape5. Събитието е част от мащабно европейско турне по представяне на новия албум на групата „Beloved Antichrist“. Преди това на същата сцена ще видим и симфоничните руски метали IMPERIAL AGE, немците NULL POSITIV и англичаните THE DEVIL.За да не се налага да бъдат съкращавани сетовете на групите, началото на събитието се измества по-рано от предварително обявеното. Ето и програмата по часове:18:00 часа – Врати/начало19:00 часа – The Devil20:00 часа – Null Positiv21:05 часа – Imperial Age22:20 часа – THERION23:50 часа – очакван край.От BGTSC напомнят, че обща цел е по време на събитието да няма инциденти, а само положителни емоции! За това е необходимо всички желаещи да посетят концерта да спазват неговите правила.БИЛЕТИ:Билетът е ценен. Пазете го и не го давайте на никой друг освен на оторизирания персонал на входа. Изгубен или повреден билет не се възстановява. Билетът и акредитациите не дават достъп до сервизните площи и служебните помещения.НЕПЪЛНОЛЕТНИ И ДЕЦА:Едно лице може да придружава максимум двама непълнолетни или деца. Заради ограниченото пространство за този концерт билета за всички възрасти е задължителен! Научете още за правилата на клуба за достъп на непълнолетни . Забранено е внасянето на:Снимки и видео:Забранява се използването на фотоапарати, видео и аудио записващи устройства освен от акредитираните за това лица. Забранява се използването на светкавица по какъвто и да е повод, в това число и на акредитираните фотографи!Все още има билети в мрежата на Евентим, а освен онлайн някои от местата на които можете да ги намерите са магазините на Бензиностанции OMV, Technopolis, Български пощи, Orange, Usit Colours, магазин Яко, магазини На Тъмно, Office 1 Superstore, билетен център НДК, Дворец на културата и спорта – Варна, Пловдив – билетна каса пред общината.", "date": "2018.03.06", "title": "Последни подробности преди концерта на Therion в София"}
{"url": "https://offnews.bg/politika/vmro-gotova-s-promeni-v-nk-za-neizbezhnata-otbrana-676150.html", "text": "Готови сме с нови текстове за неизбежната отбрана в Наказателния кодекс и ще ги предложим на партньорите ни в коалиция „Обединени патриоти\". Това обяви заместник-председателят на ВМРО – Българско национално движение Искрен Веселинов.Воеводите декларират и че от години се борят за разширяване на института неизбежна отбрана.Предложенията за законодателни промени могат да бъдат внесени още днес при съгласие на Атака и НФСБ.Ето и пълния текст на позицията на Веселинов, публикувана във фейсбук:", "date": "2018.03.06", "title": "ВМРО готова с промени в НК за неизбежната отбрана"}
{"url": "https://offnews.bg/futbol/futbolist-na-dunav-sas-seriozni-napadki-kam-domuschiev-i-ganchev-676154.html", "text": "Футболистът на Дунав Васил Шопов нападна словесно собствениците на двата ни водещи клубове Кирил Домусчиев и Гриша Ганчев, съобщава \"novsport.com\". Футболистът публикува много емоционален статус в профила си в социалната мрежа Фейсбук след мача с ЦСКА, загубен по скандален начин с 0:2.\"Така става, когато двама хора с пари си мерят п*****е. Страдаме ние, страдат и семействата ни. Докато вие си мерите егото и възможностите, ние страдаме. Имам приятели в Септември и знам те как се чувстват, знам аз и моето семейство как се чувстваме.Защото вие се подигравате с нас и близките ни. Как по детски да обясня на детето ми случващото се...Господа МУТРИ, направете си един мач и решете титлата там, тя не е най-важното за вас. Сигурно за вас е важно да сте велики, не ни мъчете да участваме във вашия цирк\", пише Шопов.", "date": "2018.03.06", "title": "Футболист на Дунав със сериозни нападки към Домусчиев и Ганчев"}
{"url": "https://offnews.bg/obshtestvo/balgarski-minochistach-zaminava-za-uchenie-v-jonijsko-more-676157.html", "text": "Базов миночистач „Прибой” от състава на българските Военноморски сили (ВМС) отплава за участие в учението на противоминните сили на ВМС на Република Гърция „Ариадне 2018”, съобщиха от Министерство на отбраната.Проверката на бойните способности ще се проведе от 9 до 16 март 2018 г. в акваторията на заливите Патра и Северозападен Пелопонес и източната част на Йонийско море. В него ще вземат участие кораби от противоминните сили на Република Гърция, кораби от състава на Втората постоянна противоминна група на НАТО, както и кораби от военноморските сили на други съюзни държави.По време на учението ще бъдат отработени действия по откриване и обезвреждане на морски мини в определени райони, превеждане на кораби през предварително прочистен от мини район, както и действия по борба с асиметричен и въздушен противник.", "date": "2018.03.06", "title": "Български миночистач заминава за учение в Йонийско море"}
{"url": "https://offnews.bg/analizi-i-komentari/protivorechiata-v-skandala-s-cez-shte-izleze-li-ginka-ot-kartinkata-676101.html", "text": "Вече две седмици държавата се тресе от скандала с продажбата на българските активи на чешкото държавно дружество CEZ. Гинка Върбакова и нейната фирма „Инерком България“ е купувачът, това е ясно, всичко друго около сделката обаче е повече от противоречиво. Въпросът, на който трябва да бъден даден отговор, е дали е търсен именно скандал от подобна сделка с натрапчив корупционен привкус.Противоречия за намесаНа 22 февруари CEZ съобщи, че българският бизнес на енергоразпределителното дружество ще бъде закупен от неизвестната до онзи момент фирма „Инерком България“ на тайнствената мултимилионерка Гинка Върбакова от Стамболийски (да не се бърка с Гинка от Требич). Сделката е важна, защото се продава най-големият частен енергиен бизнес в страната с приходи за общо над 1,8 млрд. лв.Преговорите по продажбата на CEZ се проточиха над година. На този фон, твърдението на премиера Борисов, че държавата не е била запозната със сделка между две частни компании, е ако не абсурдно, то крайно невероятно.Министър-председателят побърза да отхвърли всякакви съмнения за държавна намеса в продажбата на CEZ, като заяви, че „репутацията на правителството не трябва да се влияе от тази продажба, с която не е ангажирано по никакъв начин“. Изниква въпросът защо тогава енергийният министър Теменужка Петкова подаде веднага оставка едва ден след разразилия се скандал. Ако Бойко Борисов иска да разсее съмненията за някакви задкулисни действия зад сделката с CEZ, оставката на Петкова само ги засили.Премиерът Борисов дори съзря в скандала сценарий, организиран от „гадове“, за атака срещу кабинета. Той се зарече, че „оставки няма да има“ – постфактум след оставката на Теменужка Петкова.Противоречия за национализацияПърви за национализация заговориха от левицата. Според БСП държавата трябва да изкупи активите на CEZ за 320 млн. евро, тъй като „енергетиката е структурно определяща за развитието на страната\".Бойко Борисов побърза да отхвърли възможността за национализация на CEZ и определи този вариант като „шега“ – все пак ГЕРБ билa дясна партия и e изцяло за частния бизнес. Вицепремиерът Валери Симеонов също сподели тази теза, като заяви пред журналисти в парламента, че одържавяването на енергоразпределителните дружества \"не е решение\".Самата Гинка Върбакова изключи национализацията на активите на CEZ като възможен вариант. Тя заяви в интервю по Нова тв, че „ако се връщаме към национализацията това са едни доста далечни и тъмни времена“.3 дни по-късно последва същински пирует в позициите на премиера и на младата бизнесдама за необходимостта от национализация. След срещата между Бойко Борисов и членове на кабинета със собственика на дружеството „Инерком“ Гинка Върбакова , че държавата иска контролния пакет от акции в сделката с CEZ. Върбакова дори обяви, че екпресно заминава за преговори в Чехия, за да се осигури участие на държавата в сделката.Но как ще се осъществи национализацията? Вероятно финансовият министър Владислав Горанов даде отговор в интервю пред БиТиВи в неделя. Той посочи, че ако държавата иска да стане собственик на активите на CEZ в България, това ще случи, като „купи част или цялата „Инерком България“. Същата „Инерком“, чиито активи са оценени на 100 млн. лв. Остава въпросът ще бъде ли Гинка съдружник с българската държава в енергоразпределителното дружество или ще излезе от картинката след продажбата на своите активи.Противоречия в арбитражното дело на CEZ срещу БългарияПрез юли 2016 г. чешката енергийна група CEZ започна арбитражна процедура срещу България в Международния център за уреждане на инвестиционни спорове към Световната банка във Вашингтон в опит да защити инвестициите си в страната. Искът е за \"няколко стотици милиона евро\" и е следствие от серия от действия на българските институции, които вредят на дейността на CEZ в България. Такива арбитражни процедури започнаха собствениците и на другите две електроразпределителни дружества в страната – EVN и Energo-Pro.Как ще се отрази евентуалната национализация на активите на CEZ в България на арбитражното дело и създава ли тя правен казус предстои да разберем.Бъдещо изкупуването на акциите на „Инерком“ от българската държава, за да влезе в сделката с CEZ, ще се случи безсъмнено със съгласието на Гинка, защото в противен случай ще се заговори за „рейдърство“. Именно тук може да е скрито разковничето КОЙ е големият печеливш от разразилия се скандал с продажбата на CEZ. Бушонът ще изгърми, заедно с него и едни 100 млн. лв. ", "date": "2018.03.06", "title": "Противоречията в скандала с CEZ. Ще излезе ли Гинка от картинката?"}
{"url": "https://offnews.bg/sviat/kremal-otreche-vrazka-s-pokushenieto-nad-bivshia-shpionin-sergej-skrip-676155.html", "text": "Кремъл не разполага с информация за инцидента с бившия офицер от разузнаването Сергей Скрипал, който бе открит в безпомощно състояние в търговски център във Великобритания.Русия не знае с какво се е занимавал Скрипал, но е готова да сътрудничи в разследването на евентуалното покушение, стана ясно от думите на говорителя на президента Дмитрий Песков.\"Виждаме трагичността на ситуацията, но нямаме информация какво е довело до нея, нито с какво какво се е занимавал\", каза Песков.И до момента разследващите във Великобритания не са открили как е извършен опитът за убийство. Работната версия е \"възможно излагане на неизвестна субстанция\". В момента 66-годишният Скрипал и 33-годишна дама, с която е бил в търговския център, се борят за живота си.Двамата бяха намерени в безпомощно състояние на пейка в мол в град Салисбъри, където руснакът живеел. Жената била колабирала, а Скрипал махал с ръце и гледал нагоре в неадекватно състояние, разказа свидетелка. По никой от двамата не е имало следи от насилие или наранявания. От съображения за сигурност е затворен и близкият ресторант Zizzi. В момента основните усилия на медиците, полицията и службите са да установят произхода на предполагаемото отравяне, за да получат двамата пациенти адекватно лечение. Сергей Скрипал е пенсиониран офицер от руското разузнаване, осъден от Русия на 13 години затвор през 2006 г. Обвинен е за издаване на самоличността на руски агенти, работещи под прикритие в Европа, на британската MI6.През 2010 г. той получава убежище във Великобритания при размяна на четирима затворници срещу шпиони.Към момента не се разкрива самоличността на пострадалата жена, но според полицията двамата са се познавали.Съседи на Скрипал казват, че той бил дружелюбен. Преди няколко години е загубил съпругата си.Повтаря ли се случаят \"Литвиненко\"?Възможната употреба на мистериозно вещество веднага породи сравнения с покушението над Александър Литвиненко през 2006 г. Руският дисидент и бивш разузнавач почина в Лондон, след като в чаят му е бил отровен с радиактивния изотоп Полоний-210.", "date": "2018.03.06", "title": "Кремъл отрече връзка с покушението над бившия шпионин Сергей Скрипал"}
{"url": "https://offnews.bg/medii/tania-krasteva-stava-glaven-redaktor-na-bloomberg-tv-bulgaria-676159.html", "text": "Водещата на вечерното предаване „Бизнес среща“ Таня Кръстева е новият главен редактор на Bloomberg TV Bulgaria, съобщиха от медията.Таня Кръстева е дългогодишен финансов журналист, който започва своята кариера през 2002 г. като репортер и редактор във в. \"Банкеръ\".От началото на 2009 г. води икономическите новини на БНТ, след което става част от екипа на Bulgaria ON AIR, когато е все още икономическа телевизия. По-късно се присъединява и към бизнес канала Bloomberg TV Bulgaria. Автор е и на книгата „Българският борсов свят: От първо лице“.", "date": "2018.03.06", "title": "Таня Кръстева става главен редактор на Bloomberg TV Bulgaria"}
{"url": "https://offnews.bg/kultura/miracle-flair-shte-podgriavat-dark-tranquillity-v-sofia-676175.html", "text": "Швейцарската банда Miracle Flair ще открие концерта на Dark Tranquillity в София, който ще се проведе на 20 април. Събитието ще бъде в столичния клуб Mixtape 5 и ще стартира точно в 19 часа. Концертът е част от световното турне по представяне на последната творба на на Dark Tranquillity озаглавена „ATOMA”.Билетите ще са в продажба онлайн и в мрежата на Евентим, а някои от местата на които можете да ги намерите са Бензиностанции OMV , Technopolis, Български пощи, Orange, Usit Colours, магазин Яко, магазини На Тъмно, Office 1 Superstore, билетен център НДК, Дворец на културата и спорта – Варна, Пловдив – билетна каса пред общината.", "date": "2018.03.06", "title": "Miracle Flair ще подгряват Dark Tranquillity в София"}
{"url": "https://offnews.bg/medii/noar-trilarat-chumata-s-premiera-po-epic-drama-prez-mart-video-676173.html", "text": "Испанският ноар трилър в шест части „Чумата“/La Peste тръгва на 18 март. Сериалът ще се излъчи и у нас по тв канала Epic Drama.Сред премиерите през този месец са и минисериалът „Миниатюристът“ по бестселъра на Джеси Бъртън, издаден и у нас, който дебютира на 31 март. В противовес на тези доминирани от мрака заглавия, очарователната Марго Роби (The Wolf of Wall Street) е в една от първите си роли на малък екран в „ПАН АМ“, който също тръгва по Epic Drama от 14 март.През 16-и век Черната смърт се спуска над Севиля - един от най-богатите и значими градове в света. Тук е европейският вход към златото на Новия свят. Градът е привидно благочестив, а всъщност затънал в страх, алчност и битки за власт. Нравите в манастирите са разпуснати, публичните домове са регулирани и болниците са използвани като гробища. Управляват мистицизмът и хаосът...\"Миниатюристът\" е създаден по мотиви от един от най-скоростно разпродаващите се дебютни романи на миналото десетилетие. Поредицата е завладяващ, разточително заснет трилър, който отваря вратите на дом, където под повърхността на красотата и високата класа надничат забранени страсти и опасни тайни.През 1686 г. 18-годишната Нела Оортман влиза в грандиозна къща в най-богатия квартал на Амстердам. Изпълнена с надежди и мечти, тя е дошла от тихата провинция, за да започне нов живот като съпруга на заможния търговец Йоханес Бранд. Но вместо от Йоханес, тя е посрещната от студената му сестра Марин и бързо разбира, че в техния дом нищо не е такова, каквото изглежда.Автентичната историческа поредица \"ПАН АМ\" ни връща в 1963. Втората световна война и Корея са назад в историята. На ход е нов тип война, Студената война. Светът е на ръба на културна революция и навсякъде промяната наелектризира въздуха. Драматичната поредица ни пренася в изгрева на самолетната епоха. Когато бърз, луксозен самолет се издига в небето, пътниците и екипажът се отправят на пътешествие, белязано от романтика, разместващи се социални ценности и дори международен шпионаж.EPIC DRAMA е достъпен в София чрез НЕТ1, в южна България – чрез Телекабел и ТВ Сат Ком и в северна България – чрез NetWorx.", "date": "2018.03.06", "title": "Ноар трилърът 'Чумата' с премиера по Epic Drama през март (видео)"}
{"url": "https://offnews.bg/temida/zetiat-na-stefan-ianev-iskal-da-go-nabie-s-armaturno-zheliazo-no-stan-676163.html", "text": "Съдът потвърди постоянния арест на родителите, държали в пълна изолация трите си дъщери, предаде БНР.По време на заседанието по мярката за неотклонение на семейството от столичния квартал \"Люлин\" съдът изгони Мария Велева след като тя на няколко пъти прекъсна съдебното определение, с което апелативните магистрати потвърждаваха постоянното задържане на двамата.Велева е обвинена, че с мъжа си е убила възрастния си баща. Тя твърди, че не баща ѝ, а тя и семейството са били жертви. Тя нарече достойна постъпката на мъжа си, спрял по този начин 87-годишния Стефан Янев. Свилен Велев поиска от съда да пусне от ареста жена му, която по думите му не знаела за убийството. Мъжът проговори за фаталния 11 февруари, когато се смята, че се е случило то:\"Просто се сдърпахме и го ударих. Исках просто да го набия, ама стана фал. С арматурно желязо. Просто го извлачих на едно балконче... Първо ме обиди с думи, които сега не мога да ги кажа, и след това заплаши, че ще ми разпродаде децата. Точно това му бяха думите\".Софийският апелативен съд обаче не прие, че Мария Велева не е съпричастна към убийството, позовавайки се на свидетелски показания, които твърдят, включително такова и на дъщерята на задържаното семейство, че именно семейство Велеви психически и физически са тормозили възрастния мъж.Определението е окончателно и в него Апелативният съд разкритикува остро институциите, допуснали въпреки сигналите, дългогодишно домашно насилие и пълна изолация на трите момичета.Заседанието на съда протече при скандал. Магистратите бяха принудени да изгонят Мария Велева, след като тя на няколко пъти прекъсна определението, с което апелативните магистрати потвърдиха постоянното задържане на двамата.Велева твърди, че не баща ѝ, а тя и семейството са били жертви. Тя нарече достойна постъпката на мъжа си, спрял по този начин 87-годишния Стефан Янев. След като го направи няколко пъти, докато съдът заседаваше, съдебният състав я изгони от залата.", "date": "2018.03.06", "title": "Зетят на Стефан Янев искал да го набие с арматурно желязо, но станал \"фал\""}
{"url": "https://offnews.bg/futbol/levski-iska-da-padat-sadijski-glavi-676160.html", "text": "От Левски официално изразиха огромното си разочарование от съдийството в изминалия 23-и кръг в Първа лига. \"Сините\" публикуваха в официалния си сайт писмо, адресирано до председателя на съдийската комисия Петър Петров и БФС.", "date": "2018.03.06", "title": "Левски иска да падат съдийски глави"}
{"url": "https://offnews.bg/politika/bsp-s-tri-signala-do-tcatcarov-za-privatizatciata-na-chez-676177.html", "text": "Настояваме да се провери произходът на средствата, с които „Инерком” кандидатства за купуването на ЧЕЗ. Да се провери и сделката по приватизацията на ЧЕЗ, която се е състояла в два етапа, през 2004 и 2012 г.Това каза зам.-председателят на ПГ на „БСП за България” Крум Зарков, преди да внесе три сигнала за приватизацията на ЧЕЗ в прокуратурата. Според него продажбата на 33% от дружеството от правителството на Бойко Борисов се случва в нарушение на стратегически документи на държавата.„Нарушени са два документа и основно Стратегията за приватизация на ЕРП, където ясно е записано, че страната ни трябва да запази поне 33% от тях, за да може да знае какво се случва там”, коментира Зарков.Левицата настоява да се провери законосъобразността на двете сделки. Искаме отговор на въпроса- какво се е случило с досъдебно производство, което прокуратурата е образувала през 2013 г. срещу неизвестен извършител, служител на ЧЕЗ – България. Той е бил разследван за недостатъчно грижи при управлението и стопанисването на дружеството, което е довело до големи щети, заяви още Крум Зарков. ", "date": "2018.03.06", "title": "БСП с три сигнала до Цацаров за приватизацията на ЧЕЗ"}
{"url": "https://offnews.bg/politika/valeri-simeonov-se-sreshtna-s-reformatorskia-blok-zaradi-chez-676178.html", "text": "Вицепремиерът Валери Симеонов се е срещнал с представители на Реформаторския блок (РБ), които предлагат промени в Закона за енергетиката заради скандала около ЧЕЗ. Идеята на рефотматорите предвижда разширяване на правомощията на ДАНС, за да може агенцията да контролира продажбата на дялове в ключови за българската енергетика предприятия.Симеонов е обсъдил с председателя на СДС Божидар Лукарски, Петър Москов и Димитър Бъчваров от Националния съвет на РБ предложенията им за промени в закона. Вицепремиерът се ангажира да обсъди законопроекта с колегите си от \"Обединени патриоти\" и ако бъде постигнат консенсус, той ще го предостави на коалиционния съвет на управляващата коалиция.", "date": "2018.03.06", "title": "Валери Симеонов се срещна с Реформаторския блок заради ЧЕЗ"}
{"url": "https://offnews.bg/obshtestvo/plovdivskata-bolnitca-podkrepi-d-r-ivan-dimitrov-676158.html", "text": "УМБАЛ \"Пловдив\" излезе с декларация в защита на своя колега д-р Иван Димитров, задържан след като уби крадец.Медиците от болницата \"изразяват своята подкрепа към колегата си от отделението по Образна диагностика и застават категорично зад него по повод инцидента, станал в жилището му в нощта на 1 срещу 2 март 2018 г. При опит да защити дома и семейството си, той прострелва известния рецидивист Жоро Джевизов-Плъха\", се казва в позицията им.", "date": "2018.03.06", "title": "Пловдивската болница подкрепи д-р Иван Димитров"}
{"url": "https://offnews.bg/kultura/sofia-film-fest-posreshta-roman-balaian-zaven-sarkisian-i-harutiun-ha-676179.html", "text": "Ден преди официалното откриване на 22-рия София Филм Фест, пловдивските любители на киното, изобразителното изкуство и фотографията ще имат възможност да се срещнат с неповторимото изкуство на Сергей Параджанов. Роден в Тбилиси в арменско семейство, живял в Грузия, Украйна и Армения, изцяло в рамките на Съветския съюз тогава, Параджанов е много повече от кинорежисьор.На 6 март в кино „Лъки Дом на киното“ – Пловдив ще се състои еднодневна изложба с експонати от музея „Параджанов“ в Ереван, както и прожекция на емблематичния филм „Цветът на нара“, късометражния „Нощ в Музея „Параджанов“ и среща със специалните гости: режисьора Роман Балаян, директора на кинофестивала „Златна кайсия“ и кинорежисьор Харутюн Хачатрян и директора на музея „Параджанов“ Завен Саркисян.Легендарният режисьор Роман Балаян ще получи Наградата на София за своя принос към изкуството на киното в деня на откриването на София Филм Фест, 7 март, и ще представи пред българската публика своя шедьовър „Полети насън и наяве“ на специална прожекция на 8 март от 18.30 в Дома на киното.На 9 март, денят посветен на Сергей Параджанов, публиката ще може да види и късометражния филм на Балаян „Нощ в музея „Параджанов“ (1988), уникален почит на украинския режисьор към неговия учител. На 10 март, Балаян ще участва в специалния разговор, посветен на Параджанов, от 11.30 в Дома на киното, след който, в 13.00, ще бъде открита изложбата с фотографии от музея „Параджанов“ в Ереван.", "date": "2018.03.06", "title": "София Филм Фест посреща Роман Балаян, Завен Саркисян и Харутюн Хачатрян"}
{"url": "https://offnews.bg/politika/vnukat-na-georgi-dimitrov-organizira-protest-za-ostavka-na-merkelat-n-676172.html", "text": "Внукът на вожда Георги Димитров, който носи неговото име, организира протест утре пред Министерски съвет. Събитието \"Да Му дръпнем шалтера!Оставка!\" ще се проведе от 9 до 21часа, пише на страницата му във фейсбук. 380 души са натиснали иконката \"ще присъствам\". Още един протест се организира утре от 11 часа на същото място. Той е обявен като Протест срещу измамата в ЧЕЗ, организиран във фейсбук от Защото ми пука за България. Заявилите, че ще отидат на този протест в социалната мрежа, са 125. БСП ще участва в национален протест срещу сделката с ЧЕЗ утре от 11 часа пред сградата на Министерския съвет.БСП дава рамо на протестите с автобуси. От фейсбук страницата на партийната структура на БСП в Дупница става ясно, че партията дава рамо на протестите с хора и автобуси от провинцията. Скъпи съграждани на 07.03 2018г. от 11.00 часа. се организира национален протест пред Министерския съвет по повод сделката с най-голямото ни електроразпределително дружество - ЧЕЗ. Време е вместо да се възмущаваме от всичко това да излезем на улицата и ясно да заявим, че тази държава е и наша. Поканата е за цялото будно българско общество,без значение от партийната принадлежност.За желаещите от гр. ДУПНИЦА , автобусите ще тръгнат в 9.00 ч. от Спортна зала - гр.Дупница на 07.03.2018г., пише във фейса БСП-Дупница.", "date": "2018.03.06", "title": "Внукът на Георги Димитров организира протест за оставка на 'Меркелът на Балканите'"}
{"url": "https://offnews.bg/temida/chetirima-mazhe-iznasilili-zhena-v-zavedenie-v-boiana-676181.html", "text": "Четирима мъже са изнасилили жена в заведение в столичния квартал \"Бояна\".От прокуратурата съобщиха, че е образувано досъдебно производство срещу Йордан Иванов, Ивайло Ценов, Илиян Кръстанов и Атанас Мечев. Според държавното обвинение в ранните сутрешни часове на 4 март 2018 г. в заведение \"Воеводска среща\" на ул. \"Нарцис\" 34 четиримата са се съвкупили с жена, като за това употребили сила и заплахи. Изнасилването е станало в помещение на заведението в приземния етаж. Описаното деяние представлява извършено престъпление по чл. 152, ал. 3, т. 1, вр. ал. 1, т. 2, вр. чл. 20, ал. 2, вр. ал. 1 НК.Предвид високата обществена опасност на деянието и на извършителите, на 05.03.2018 г. дежурен прокурор е постановил задържането им за срок до 72 часа, като е разпоредено привеждането им в сградата на Софийския районен съд на 8 март за разглеждане на искане за вземане спрямо тях на мярка за неотклонение „Задържане под стража“.", "date": "2018.03.06", "title": "Четирима мъже изнасилили жена в заведение в Бояна"}
{"url": "https://offnews.bg/futbol/sektor-g-zastana-platno-zad-chorbadzhijski-pripomni-za-karatista-motc-676174.html", "text": "Организираните фенове на ЦСКА от фенклуб \"Сектор Г\" подкрепиха капитана на отбора Божидар Чорбаджийски след мача с Дунав в Русе, спечелен от \"армейците\" с 2:0.Националът се забърка в инцидент в края на първото полувреме, когато удари футболист на домакините, след като беше провокиран в наказателното поле. От Дунав претендираха за червен картон за защитника, но реферът Георги Кабаков наказа и двамата участници в инцидента с официални предупреждения.Ето какво написаха от фенклуба във Фейсбук:\"Тонове помия се изливат относно вчерашния инцидент с капитана на ЦСКА Божидар Чорбаджийски и футболистчето на Кировия сателит от Русе. За предхождащия удар в бъбреците, довел до реакцията на нашето момче - ни вопъл, ни стон. Както се казва \"всичко е точно\".Обаче ние помним и карате - изпълнението на рецидивиста Моци. Помним и доста други \"инциденти\" с футболисти на други отбори, останали без последствия, след които тишината беше оглушаваща. ПЪЛНА ПОДКРЕПА ЗА НАШИЯ КАПИТАН!\"Сектор Г\" е плътно зад теб!\".Междувременно ЦСКА започна подготовка за предстоящия мач срещу Етър (Велико Търново). Двубоят от XXIV кръг на Първа лига ще се играе на \"Армията\" на 8 март (четвъртък) от 17:30 часа.След гостуването в Русе в тима няма контузени футболисти, информира официалният сайт на ЦСКА. Титулярите от вчера проведоха възстановително занимание на базата в Панчарево, а останалите играчи тренираха на пълни обороти.Преди старта на тренировката рожденикът Георги Китанов почерпи съотборниците си и щаба по случай рождения си ден. Вратарят днес навършва 23 години.Играчите са изключително амбицирани да вземат трите точки от мача с Етър, след като именно във Велико Търново в първия двубой срещу виолетовите през сезона беше сложен краят на серията от 8 поредни победи на ЦСКА.Цените на билетите са както следва:- Сектор А - 18 лева- Сектор Г - 5 лева- Сектор Б (гости) - 5 лева- ВИП ложа - 130 лева", "date": "2018.03.06", "title": "Сектор Г застана плътно зад Чорбаджийски, припомни за каратиста Моци"}
{"url": "https://offnews.bg/na-tozi-den/dnes-imen-den-praznuvat-krasen-krasimir-i-krasimira-660993.html", "text": "Днес църквата почита мъченическата смърт на Св. 42 мчци в Амория.Град Амория, който се намирал в малоазийската област Фригия, бил дълго време обсаждан от мохамеданите през ІХ век при византийския император Теофил (829-842 г).Християните се защитавали мъжествено и врагът вероятно щял да отстъпи, но измежду жителите на града се намерил предател, който очаквайки голяма награда, показал на мохамеданите уязвимо място на крепостната градска стена и по такъв начин градът бил превзет.По-голямата част от жителите и войниците, които защитавали Амория, били избити или отведени в робство. Победителят заповядал да затворят в тъмница 42-мата главни военачалници. Църквата почита еднакво паметта на всички тия мъжествени вождове, които се оказали и добри войници, и верни служители на Христа.Имен ден празнува Красен, Красимир и Красимира, чиито имена произхождат от славянски и означават „красота“ и „който краси света“.Повече за живота на светците можете да прочетете .", "date": "2018.03.06", "title": "Днес имен ден празнуват Красен, Красимир и Красимира"}
{"url": "https://offnews.bg/futbol/rumanetc-si-iska-v-razgrad-otkazva-milioni-ot-kitaj-676136.html", "text": "Нападателят на Лудогорец Клаудиу Кешерю е отказал милионна оферта от Китай, за да остане в Разград, пише \"24 часа\".31-годишният румънски национал подписа наскоро нов договор с \"орлите\", който ще го задържи в клуба още два сезона.Той имаше и солидна оферта от Турция, а по едно време и тим от САЩ имаше желание да го вземе в редиците си, но в крайна сметка румънецът показа лоялност към Лудогорец, макар и в един момент да не попадаше в сметките на новия треньор Димитър Димитров - Херо.Очаква се днес именно Кешерю да води атаката на \"орлите\" в гостуването на Берое. Двата тима се изправят един срещу друг в 17:30 часа в Стара Загора.", "date": "2018.03.06", "title": "Румънец си иска в Разград, отказва милиони от Китай"}
{"url": "https://offnews.bg/sviat/kim-chen-un-i-iuzhnokorejska-delegatcia-se-sreshtnaha-v-phenian-676137.html", "text": "Севернокорейският лидер Ким Чен-ун обсъди с южнокорейската делегация, която бе на посещение в Пхенян, възможностите за разведряване на Корейския полуостров, предаде Франс прес, като цитира севернокорейската агенция КЦТА.Ким Чен-ун прие на вечеря и разговаря с открито сърце с делегацията на Юга по проблемите, свързани с ефективно подобряване на отношенията между Севера и Юга и с поддържане на мира и стабилността на Корейския полуостров, гласи съобщението на КЦТА. Обсъдени бяха възможността за среща на високо равнище, начините за намаляване на силните военни напрежения на Корейския полуостров и продължаването на диалога, се казва в съобщението, цитирано от ДПА. Ким е казал на южнокорейските представители, че \"твърдата му воля е бързо да се подобрят връзките\" между двете корейски държави и да се \"напише нова история на национално обединение\", посочва КЦТА, цитирана от Ройтерс.\"След като изслуша специалния пратеник на Юга за намерението на президента (на Южна Корея) Мун Дже-ин за среща на високо равнище, Ким размени мнения и постигна задоволително споразумение\", гласи съобщението. Ройтерс посочва, че КЦТА не уточнява какво споразумение е постигнато.10-членната южнокорейска делегация, оглавявана от директора на Службата за национална сигурност Чун Ею-йо, направи посещение в Северна Корея с надеждата да я насърчи да преговаря със САЩ, отбелязва Ройтерс.Членовете на делегацията са най-високопоставените представители на южнокорейското правителство, които са се срещали с Ким чен-ун, откакто той пое властта от баща си Ким Чен-ир през 2011 г.", "date": "2018.03.06", "title": "Ким Чен-ун и южнокорейска делегация се срещнаха в Пхенян"}
{"url": "https://offnews.bg/obshtestvo/12-chasa-bez-voda-v-chasti-ot-mladost-1-shte-spira-i-na-oshte-2-mesta-676127.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Във връзка с монтаж на спирателен кран зад бл. 1А, жк. „Младост“ I, се налага спиране на водоподаването от 9:00 до 21:00 часа на бул. „Александър Малинов“, локално платно на бул. „Цариградско шосе“, ул. „Митрополит Серафим Сливенски“, ул. „Д-р Стоян Чомаков“, бл. 142, бл. 143, бл. 144, бл. 145, бл. 146, бл. 148, бл. 150.Изграждане на сградно водопроводно отклонение на ул. „Златна Добруджа“, жк. „Красна поляна“ 3, налага спиране на водоподаването от 10:00 до 18:00 часа по ул. „Златна Добруджа“ от ул. „Добротич“ до Трамвайно депо „Красна поляна“.Заради подмяна на спирателен кран на ул. „Росен“, местност „Гърдова глава“, се налага спиране на водоподаването от 10:00 до 20:00 часа на ул. „Росен“, ул. „Ботко войвода“; ул. „Студен кладенец“ от ул. „Ботко войвода“ до ул. „Клек“; ул. „Панчарица“, ул. „Бойна слава“, ул. „Клек“ , ул. „Юри Буков“, ул. „Манол Тодоров“, ул. „Булаир“. ", "date": "2018.03.06", "title": "12 часа без вода в части от Младост 1, ще спира и на още 2 места в София"}
{"url": "https://offnews.bg/politika/kandidatite-za-shef-na-komisiata-antikoruptcia-gotovi-da-se-iaviat-n-676152.html", "text": "Депутатите от парламентарната комисия за борба с корупцията изслушаха кандидатите за председател на новата Комисията за противодействие на корупцията и за отнемане на незаконно придобитото имущество, станала популярна като комисията \"Антикорупция\". Тя ще следи лицата, заемащи висши публични длъжности. Кандидатите за шеф на новата актикорупционна комисия са двама - Пламен Георгиев и Николай Николов. По време на изслушването им и двамата заявиха, че са готови да се явят на тест за почтеност, какъвто в закона е заложен само за служителите в новия орган, но не и за членовете на ръководството. \"Добре е и членовете на комисията доброволно да се подложат на такава проверка\", каза Николов и подчерта, че ако бъде избран за ръководител, такива тестове ще се правят за новоназначените служители и при съмнения за непочтеност по отношение на вече работещите в комисията. \"Аз съм минавал на полиграф, имам готовност да мина тест за почтеност. Аз съм готов да се явя пред комисията на парламента за проверка по критериите, изработени от нас. Иначе би било дискредитиращо председателя да се яви на проверка пред себе си\", обясни Георгиев. И двамата кандидати казаха, че ако бъдат избрани, биха обмислили да предложат другия претендент за свой заместник. Пламен Георгиев обаче обяви, че ако не бъде избран за председател, няма да стане заместник, а ще се върне да работи като прокурор. Част от идеите, които Георгиев и Николов представиха пред депутатите по време на заседанието, се припокриваха. Георгиев, който се очаква да бъде избран за поста, е предложен от депутатите от управляващата коалиция - ГЕРБ и Обединените патриоти. От 2013 година до момента е председател на Комисията за отнемане на незаконно придобитото имущество (КОНПИ), около която миналата година се вдигна шум заради  Пламен Георгиев е бил прокурор в Софийската районна и Софийската градска прокуратура, зам.-административен ръководител в Специализираната прокуратура, както и зам.-министър на правосъдието. Завършил е право в \"Софийския университет\". Николай Николов е предложен за шеф на комисията \"Антикорупция\" от БСП. От 2011 до януари 2018 година е член на Комисия за предотвратяване и установяване на конфликт на интереси (КПУКИ), а от 2013 година - неин председател. Николов поема  в комисията за конфликт на интереси след . Николов е доктор по право с дисертация, свързана с установяването на имущество, придобито от престъпна дейност.Николай Николов: Да проверяваме със софтуер поръчките над 1 млн. леваПърви пред депутатите концепцията си представи Николай Николов. Той очерта три основни приоритета пред комисията, ако бъде избран - ефективност, превенция на корупцията и ежедневно взаимодействие с другите органи, особено с прокуратурата.  Обясни, че е готов е да се възползва от възможността новата комисия да внесе законопроекти за борба с корупцията.Една от идеите му е да се създаде софтуер, който да проверява големи обществени поръчки - над 1 млн. лева. Той ще следи дали има ли свързани лица при органа на възлагане и изпълнение. Друга идея, свързана с обществените поръчки, е да се създадат електронни търгове за поръчките, а външни експерти за всяка поръчка да не се избират от възложителя, а от новата комисия \"Антикорупция\". Обясни, че възможността за сигнали за корупция трябва да бъде популяризирана - да се разпространи образец, за да може хората, фирмите, организациите да знаят как да подадат сигнал. Подчерта още, че ще залага на превенцията на корупцията, но ще използва цялата тежест на закона срещу тези, които са го нарушили.Николов обясни, че ако той поеме новия орган, ще създаде 10 териотирални дирекции. \"Така ще доближим териториалните звена до гражданите, за да могат по-лесно да подават и сигнали\", обясни той.Пламен Георгиев: Да създадем нова антикорупционна култура още от университетаГеоргиев също заяви, че превенцията на корупцията е от особена важност. Той обяви, има споразумение с УНСС там да има магистърска програма и други модули за антикорупционно обучение. \"Моето мнение е, че това трябва да се започне в училищата, едва след това в университетите и новия орган. Трябва да се създаде една нова антикорупционна култура\", обясни Георгиев. Той разкри и подробности за това по какви критерии ще се избират служителите в новата комисия. Идеята му е да има периодични тестове за познаване на законите, психологични профил, както и проверки за употреба на алкохол и наркотични вещества. По всички тези критерии ще се получават точки. \"Това ще се разпише подробно, за да може всеки да го вижда\". Ще има и обучителен план за служителите. Една от идеите на Георгиев е да се засили сътрудничеството с балканските държави. \"Нашата комисия може да стане един център на Балканите за борба с корупцията. Идеята ми е да се създадат контактни точки\", обясни кандидатът на управляващата коалиция.\"Целта е да разработим модел, който да гарантира, че няма да има лов на вещици\", каза още Георгиев.  Друго негово предложение е на 6 месеца или 1 година да се праши анализ на приетото законодателство, за да се види дали отговаря на антикорупционната идея.По думите му всички местни директори в новия орган трябва да си взаимодействат с районните прокуратури и да работят с представителите на другите органи. ", "date": "2018.03.06", "title": "Кандидатите за шеф на комисията 'Антикорупция' готови да се явят на тест за почтеност"}
{"url": "https://offnews.bg/obshtestvo/nadzirateli-v-zatvorite-pokaniha-borisov-i-goranov-na-protest-676139.html", "text": "Синдикатът на служителите в затворите покани в открито писмо премиера Бойко Борисов и министъра на финансите Владислав Горанов на поредния си протест, насрочен за 10 март.Протестиращите искат цивилизовани преговори и продуктивно решение, става ясно от писмото, съобщава БНР.Надзирателите и служителите в охраната на съдилищата настояват за повишаване на заплатите с 20 на сто, адекватни условия на труд и увеличаване на щатните бройки. Недоволните са готови на продължителни масови протести, подкрепени от сродни организации от страни членки на Европейския съюз.Писмото е подписано и от синдикалната организация на затворническите служители в Македония, заедно с асоциацията на прокурорите у нас, Националния полицейски синдикат и други.Преди няколко дни министърът на правосъдието Цецка Цачева заяви, че синдикатите на надзирателите отказали 10% увеличение на заплатите, което е с 5% повече от заложеното в бюджета за тази година.Цачева зави, че се стреми да бъде постигнат по-голям баланс между числеността на надзирателите и на затворниците в местата за лишаване от свобода. По думите ѝ има предвидено увеличение на щатните бройки в затворите в бюджетната рамка за 2019-2021 година. Ще бъдат отворени и конкурси за незаетите места.\"Има по-малко от 30 места, които не са заети, защото голяма част от конкурсите са в процедура на обжалване. Част от лицата, които печелят конкурсите, се назначават и се отказват след месец-два работа. Това е тежък и непривлекателен труд\", каза още Цачева.", "date": "2018.03.06", "title": "Надзиратели в затворите поканиха Борисов и Горанов на протест"}
{"url": "https://offnews.bg/sviat/rekordno-nisak-zritelski-interes-kam-tceremoniata-za-oskarite-676141.html", "text": "Церемонията за наградите Оскар тази година е привлякла интереса на рекордно нисък брой телевизионни зрители в САЩ - 26,5 милиона, с което за първи път те са под 30 милиона, предаде Асошиейтед прес.Обикновено вечерта на Оскарите е най-гледаното телевизионно шоу след футболното първенство за суперкупата, но не и тази година, когато церемонията за откриването на зимната олимпиада миналия месец са гледали 27,8 милиона зрители.Телевизионната аудитория като цяло намалява, а рейтингът на вечерта на Оскарите се свързва с успеха на номинираните филми - \"Формата на водата\", който получи Оскар за най-добър филм, изглежда не е много популярен, отбелязва АП. Рейтинговата фирма Нилсен съобщи, че тази година телевизионната аудитория на Оскарите е спаднала с 20 процента в сравнение с 2017 г., когато водещ на церемонията пак беше Джими Кимъл. Нилсен следи телевизионните аудитории от 1974 г.", "date": "2018.03.06", "title": "Рекордно нисък зрителски интерес към церемонията за Оскарите"}
{"url": "https://offnews.bg/temida/izticha-miarkata-na-d-r-dimitrov-prokuraturata-reshava-dali-da-ostane-676133.html", "text": "Днес изтича наложената 72-часова мярка за неотклонение „задържане под стража“ на на д-р Иван Димитров, който е обвинен за смъртта на криминално проявения Георги Джевизов - Плъха, който влязъл в дома на лекаря в края на миналата седмица с цел кражба.Очаква се решението на прокуратурата в Пловдив дали ще поиска от съда удължаване срока на задържане на лекаря или налагане на друга мярка на неотклонение. На Димитров е повдигнато обвинение за предумишлено убийство, но не при неизбежна самоотбрана. Предвиденото от закона наказание за престъплението е лишаване от свобода от десет до двадесет години.Случаят предизвика силна обществена реакция и поредица от протести в защита на лекаря. За тази вечер в 17.30 часа е насрочен поредният протест в Пловдив подкрепа на д-р Иван Димитров. Протестиращите настояват и за приемането на законови промени, регламентиращи правото на самозащита.Вчера четири града се вдигнаха на протест, за да защитят Димитров и да поискат неговото незабавно освобождаване.", "date": "2018.03.06", "title": "Изтича мярката на д-р Димитров, прокуратурата решава дали да остане в ареста"}
{"url": "https://offnews.bg/sviat/otkradnaha-5-mln-dolara-kesh-ot-bagazhnoto-na-samolet-na-lufthanza-v-676138.html", "text": "Пет милиона долара в брой бяха откраднати от багажното отделение на самолет на Луфтханза, който трябвало да излети за Швейцария от летище близо до бразилския град Сан Пауло, предаде Франс прес, като цитира местната полиция.Зрелищният обир бил извършен в неделя за шест минути от петима мъже, които нахлули на пистата, заплашили служителите по сигурността, откраднали парите и избягали. При обира няма пострадали хора. Бразилските власти не са арестували заподозрени.Крадците се вмъкнали в товарния терминал на летището Виракопос с пикап, облепен с лого, подобно на логото на фирмата, отговаряща за охраната на пистите. Самолетът на Луфтханза кацнал на Виракопос - най-голямото товарно летище в Бразилия, идвайки от международното летище на Сан Пауло, с крайна дестинация Цюрих. Според в. \"Фоля ди Сан Пауло\" откраднатите долари били поверени на фирмата за транспортиране на пари Бринкс. Кражбата на товари процъфтява в Бразилия, но в повечето случаи биват ограбвани тирове, предимно снабдяващи Рио де Жанейро, отбелязва АФП.", "date": "2018.03.06", "title": "Откраднаха 5 млн. долара кеш от багажното на самолет на Луфтханза  в Бразилия"}
{"url": "https://offnews.bg/bojni/bg-ronaldo-se-zamesil-v-krachmarska-svada-676134.html", "text": "Популярният с прозвището БГ Роналдо футболист Даниел Златков е замесен в боя срещу 21-годишния Оливър Златков, това установи полицейската проверка по случая, станал в района на Младежкия дом завчера, съобщава struma.com.Прокуратурата започна проверка на инцидента и е установено участието на футболиста и ММА боец Даниел Златков в боя.Прегледани са камерите на съседни заведения, както и на намираща се наблизо дискотека и се вижда как Златков и Оливър се бият.След побоя Оливър Златков е закаран в Спешно отделение на МБАЛ Благоевград, около 04.00 часа, където раните му са обработени и е освободен с уговорката да направи рентгенови снимки рано сутринта. Оливър не се върнал. От Спешния център са информирали полицията. Започнало е разследване.Златков не бе открит за коментар, но полицията е снела обяснения. Все още не е ясно какъв е поводът за зверския бой. Вчера преди обяд бе казано, че Оливър не е в болница, но следобед дойде информация, че е настанен на лечение.", "date": "2018.03.06", "title": "БГ Роналдо се замесил в кръчмарска свада"}
{"url": "https://offnews.bg/obshtestvo/vremeto-dnes-oblatci-i-dazhd-676131.html", "text": "Днес ще преобладава облачно време. Ще има превалявания от дъжд, а в северозападните райони ще превали и сняг - това е прогнозата на Националния институт по метеорология и хидрология към БАН.В сутрешните часове на места в равнините ще е мъгливо, а през деня ще има и временни разкъсвания на облачността. Ще духа слаб до умерен вятър от юг-югозапад, в северните райони – от изток. Максималните температури ще са в широки граници – между 3° и 8° в Северна, и от 11° до 16° в Южна България, в София около 13°. Атмосферното налягане е по-ниско от средното за март и през деня още ще се понижи.Над Черноморието ще е предимно облачно с валежи от дъжд в часовете преди обяд. Сутринта ще духа до умерен източен вятър, след пладне ще се ориентира от югозапад. Максималните температури ще са от 6-7° в северните, до 12-13° в южните райони. Температурата на морската вода е 5-7°. Вълнението на морето ще бъде 2-3 бала, след обяд ще се усили до 4.Над планините ще е предимно облачно с превалявания от дъжд, над 1800-2000 метра от сняг. Ще духа умерен югозападен вятър, който вечерта ще се усили. Ще е по-топло с максимална температура на височина 1200 метра – около 10°, на 2000 метра – около 3°.", "date": "2018.03.06", "title": "Времето днес - облаци и дъжд"}
{"url": "https://offnews.bg/sviat/politicheska-kriza-v-slovakia-sled-ubijstvoto-na-zhurnalista-ian-kutci-676135.html", "text": "Политическата буря в Словакия се разрази с още по-голяма сила вчера, след като премиерът Роберт Фицо обвини президента Андрей Киска, че дестабилизира държавата с призива за промени в правителството или за предсрочни избори, предаде Асошиейтед прес.Президентът отправи този призив след убийството на разследващия журналист Ян Куцияк и приятелката му и каза, че това са според него възможните начини за преодоляване на сериозната политическа криза.В телевизионно обръщение вчера Фицо не само обвини президента, че се опитва да дестабилизира страната, но и че може би американският милиардер от унгарски произход Джордж Сорос е замесен по някакъв начин, посочва АП. Фицо каза, че Киска и Сорос са се срещнали в Ню Йорк на 20 септември и поиска президентът да обясни защо се е срещнал със Сорос, за какво са говорили и защо не е взел на срещата представител на словашкото външно министерство.Киска победи Фицо на президентските избори през 2014 г., напомня АП.Президентът отвърна на премиера с изявление на кабинета му, че Фицо използва конспиративни теории, за да отвлече вниманието от политическата криза.В последното си недовършено разследване Куцияк разкриваше влиянието на италианската мафия в Словакия и възможните й връзки с приближени на Фицо. Журналистът и приятелката му бяха намерени убити на 25 февруари.", "date": "2018.03.06", "title": "Политическа криза в Словакия след убийството на журналиста Ян Куцияк"}
{"url": "https://offnews.bg/obshtestvo/konsulat-ni-v-odrin-otmenil-programata-za-3-mart-mvnr-iska-obiasnenia-676132.html", "text": "Министерството на външните работи поиска обяснение от генералния консул в Одрин Васил Вълчев относно решението му да отмени празничната културна програма на 3 март, съобщиха от пресцентъра на МВнР.Във връзка с медийни публикации относно отбелязването на Националния празник 3 март в Одрин, Министерството на външните работи заяви, че не е съгласувало речта на генералния консул Васил Вълчев и отмяната на участието на танцовия състав. От там припомнят, че в посолството ни в Анкара беше проведен прием на 1 март с представителство на най-високо ниво от приемащата държава начело с вицепремиера Фикри Ъшък. В Генералното консулство в Истанбул на 2 март близо 600 души уважиха тържествата по случай националния ни празник, които завършиха с голямо хоро.МВнР изиска обяснения от генералния консул Васил Вълчев, като той е аргументирал решението си така:Всички обстоятелства ще бъдат изяснени в следващите дни в тясна комуникация с Вълчев, отбелязват от МВнР.", "date": "2018.03.06", "title": "Консулът ни в Одрин отменил програмата за 3 март, МВнР иска обяснения"}
