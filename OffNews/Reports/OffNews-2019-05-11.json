{"url": "https://offnews.bg/sviat/atakuvaha-5-zvezden-hotel-v-pakistan-703035.html", "text": "Въоръжена група е атакувала луксозния хотел \"Pearl Continental\" в пакистанската провинция Белуджистан, предаде Би Би Си, като се позова на местните власти. Убит е един охранител. Гостите, много от които чуждестранни туристи и бизнесмени, са евакуирани.И в момента там се чува престрелка, съобщи британската обществена медия малко след 17:30 ч българско време. Атаката е започнала в 16:50 местно време (13:50 българско време).5-звездният хотел се намира в пристанищния град Гуадар - който е сърцето на многомилионен китайски проект, допълва Би Би Си.Сепаратистката група \"Армия за освобождение на Белуджистан\" обяви, че стои зад атаката. Целта ѝ били китайски и други чужди инвестиции.Белуджистан е най-бедната провинция на Пакистан. На тероторията ѝ действат няколко военни групировки, вкл. пакистанските талибани, Армията за освобождения на Белуджистан и сунистката екстремистка група Лашкар-Е-Джангви.Очаквайте подробности.", "date": "2019.05.11", "title": "Атакуваха 5-звезден хотел в Пакистан"}
{"url": "https://offnews.bg/obshtestvo/remontat-na-stolichnite-ulitci-shishman-i-shesti-septemvri-spira-zarad-703042.html", "text": "Ремонтът на две от емблематичните улици за центъра на столицата - Шести септември и Шишман, се отлага заради стар топлопровод, съобщи заместник-кметът на София Дончо Барбалов. Той обяви това пред журналисти по време на проверка на ремонта на ул. Филип Кутев.Двете улици ще бъдат извадени от списъка за ремонтни дейности в Зона 2, защото се налага там \"Топлофикация\" да подмени правен през 1962-63 г. топлопровод. Дружеството е информирало общината, че оттогава по трасето не е извършван съществен ремонт, а напоследък авариите зачестили. Само за 2018 г. били 9 на брой. Ремонтът ще обхване улица Шишман и част от Шести септември. В момента \"Топлофикация\" е в процедура на избор на изпълнител на ремонта.Очаква се двете улици, които са пресечки на Граф Игнатиев, да бъдат отремонтирани догодина. Техният ремонт бе планиран като част от обновяването на Зона 2, която включва още Графа и площадите \"Гарибалди\" и \"Славейков\".Барбалов съобщи, че междувременно ремонтът по Графа продължава.Движението по ремонтираната ул. Филип Кутев се очаква да бъде пуснато до 24 май.", "date": "2019.05.11", "title": "Ремонтът на столичните улици Шишман и Шести септември спира заради стар топлопровод"}
{"url": "https://offnews.bg/obshtestvo/pik-na-isteriata-sreshtu-strategiata-za-deteto-sabra-protesti-v-nad-703040.html", "text": "Истерията срещу въвеждането на  кулминира днес в протести в редица български градове, сред които София, Пловдив, Варна, Бургас, Стара Загора и др.След седмици интензивно \"помпане\" с фалшиви новини в социалните мрежи, които вещаят страховити сценарии за \"отнемане на децата на българското семейство\" за лек шамар, дърпане за ръката и дори отказан шоколад (!), стотици хора се включиха в протестите днес.Те бяха организирани главно във фейсбук, където бяха издигнати и официални искания. Сред тях освен спиране на Стратегията, която впрочем вече  заради ширещата се паника още преди две седмици, други искания са:- Преобразуване на Агенцията за закрила на детето в агенция за закрила на семейството;- Излизане на България от Норвежкия финансов механизъм Разследване на минали случаи на отнети от семейства деца; и др.В София протестът започна в 18:30 ч пред Министерския съвет и потегли към площада пред Народното събрание. Основните лозунги в него са срещу \"отнемането на деца\".\"Долу ръцете от нашите деца\", скандираха в столицата няколкостотин души в столицата.Макар и ДАЗД, и , че както и досега, стратегията не планира по-чести извеждания на деца от семействата, именно това бе мотивът, довел повечето хора на демонстрациите.", "date": "2019.05.11", "title": "Пик на истерията срещу Стратегията за детето - събра протести в над 20 града въпреки спирането ѝ"}
{"url": "https://offnews.bg/obshtestvo/skauti-i-prirodozashtitnitci-pochistiha-7-reki-i-shablenskoto-ezero-703036.html", "text": "Природозащитници и скаути събраха близо 400 чувала с отпадъци в 10 водоема на тероторията на България.Съвмесната инициатива събра над 350 деца и младежи. Тя е част от усилията на природозащитната организация WWF да се грижи за реките и да ангажира младите хора с тяхното опазване.Наред с климатичните промени и свръхпотреблението, основният риск пред речните екосистеми е замърсяването. Затова дванадесет скаутски клуба от цяла България, съвместно с природозащитници и доброволци, почистиха участъци от крайбрежията на реките Искър, Дунав, Камчия, Черна, Батова, Миковска, Тученишка, както и на Шабленското езеро. А за почистването река Русенски Лом се включи и местният клуб по кану-каяк.С общи усилия скаути и природозащитници успяха да напълнят цели 400 чувала с отпадъци. По време на акцията участниците събираха най-вече изхвърлени пластмасови чаши и бутилки, кенчета от газирани напитки, фасове, найлонови пликове, текстилни отпадъци и парчета стереопор. А на брега на р. Искър до Долни Пасарел екипите се натъкнаха на четири гуми от камион и дори на лек автомобил, разглобен на части.„Сред най-често срещаните отпадъци бяха мокрите кърпички. Може би хората не знаят, че те всъщност не се разграждат. Нека да не ги изхвърляме в природата\", призова ръководителят на WWF България Веселина Кавръкова, която оглави акцията на р. Искър. „Почистването на околната среда е ангажимент на всеки един от нас. Оптимистичното е, че все повече хора започват да го осъзнават. И това се вижда от факта, че повечето от отпадъците, които извадихме, са били изхвърлени преди години\", добавя тя.На територията на България има 325 реки, които са прекомерно използвани и в тях има все по-малко живот. Изхвърлянето на пластмасови отпадъци и петролни продукти, както и изпускането на индустриални води, съдържащи значителни количества органични или неорганични вещества, увреждат речните екосистеми и водят до постепенното загиване на биоразнообразието. Последващ негативен ефект настъпва, когато чрез вливането си в морето реките пренасят в него и своите замърсени води. По този начин отпадъците се разпространяват и унищожават местообитания и екосистеми по целия свят.За съжаление, днес у нас не е останала нито една жива река. На практика това означава, че всички страдат, поотделно или с притоците си, от замърсяване, от пресъхване, от прегради, от копаене за инертни материали или от канализиране. На тях са изградени 270 водно-електрически централи, които променят коритата, скоростта и течението им, и така блокират възможността за миграция на десетки видове риби и безгръбначни, обобщават природозащитниците.", "date": "2019.05.11", "title": "Скаути и природозащитници почистиха 7 реки и Шабленското езеро"}
{"url": "https://offnews.bg/politika/stanishev-vav-varna-ne-e-dostatachno-da-spechelim-evroizborite-triab-703037.html", "text": "\"Левицата е тази, която може да донесе промяна в България и в Европа. БСП е силата на промяната у нас. На евроизборите хората трябва да преценят харесва ли им статуквото или искат нова перспектива\", заяви президентът на ПЕС и кандидат за евродепутат от \"БСП за България\" Сергей Станишев пред журналисти във Варна.\"Има идентичност между статуквото на управляващите в Европа и у нас. В ЕС ЕНП управлява с консерваторите и реформистите и с либералите, у нас ГЕРБ е в коалиция с патриотите, чиито решения често биват подкрепени от ДПС. Силата, която може да промени статуквото, е левицата. Ние искаме да върнем Европа към солидарността и справедливостта. Да живеем в Съюз, в който никой не е изоставен зад борда. Затова ПЕС предложи на европейските граждани манифест за Нов социален договор за Европа. Според последните проучвания ПЕС и ЕНП са в практически паритет и никой не може да предвиди изхода от изборите. Доволен съм, че нашето политическо семейство е единно и работим в синхрон за постигане на добри изборни резултати\", коментира Станишев.\"Но не е достатъчно само да спечелим евроизборите. За да имаме силата да променим Европа, трябва да излъчим следващия председател на ЕК. След убедителното представяне на социалистите в Испания и във Финландия, налице са всички основания да смятаме, че ще имаме силно мнозинство и в Европейския съвет. Победа на БСП в България би допринесла за добрия резултат и на европейските социалисти. При предсрочни избори у нас БСП има шанс да поеме управлението на страната. Но за да не попаднем в обичайния сценарий, в който доминирана от ЕНП Европейска комисия да наказва България заради ляво управление, ние трябва да имаме силни партньори и съюзници в лицето на европейската левица\", продължи президентът на ПЕС.Сергей Станишев подчерта, че десницата в Европа е готова \"на съюз с дявола\" заради оставането на власт, пускайки националистите в управлението - както вече се случи в Австрия, България и на изборите в Испания. \"На това ние противопоставяме единна, социална и солидарна Европа. Европейските социалисти имаме план за повишаване на доходите, като предвиждаме и европейска минимална заплата и пенсия. По последни данни на НСИ 22% от българите живеят под прага на бедността, а други 20% - в тежки материални лишения. Всички хвалби с магистрали и кръгови движения, както се случва и тук във Варна, не могат да решат ежедневните проблеми на хората. Нито да вдъхнат еврооптимизъм. Битката с неравенствата е ключовата наша кауза, за да могат хората да видят за себе си перспектива\", каза той.Станишев изрази притеснение от тенденциите, които вижда в града - Варна губи икономическа сила, изчезват работещите предприятия. По думите му е необходима целенасочена политика - на местно и на национално ниво. Вместо това има много блокирани проекти, както например зоната на пристанището - чрез нея максимално може да се удължи туристическият сезон - с конферентен туризъм, яхтено пристанище, аквариуми. Без контейнерен терминал няма как Варна да е транспортен хъб. \"Трябват компетентност, визионерство и целенасочена работа\", коментира той.Попитан за прогноза за резултатите от изборите, Станишев отговори, че \"в кампанията хората лесно усещат кой само говори и кой може да свърши това, което е обещал.\"", "date": "2019.05.11", "title": "Станишев във Варна: Не е достатъчно да спечелим евроизборите. Трябва да излъчим и председател на ЕК"}
{"url": "https://offnews.bg/politika/adresite-na-vsichki-sektcii-v-chuzhbina-za-vota-na-26-maj-703045.html", "text": "Централната избирателна комисия (ЦИК) публикува на страницата си адресите на всички избирателни секции в чужбина за европейските избори на 26 май.Секциите са общо 188 и са в 64 държави.", "date": "2019.05.11", "title": "Адресите на всички секции в чужбина за вота на 26 май"}
{"url": "https://offnews.bg/koloezdene/primozh-roglich-specheli-chasovnika-na-starta-na-dzhiroto-video-703047.html", "text": "Състезаващият се за \"Jumbo-Visma\" Примож Роглич спечели индивидуалното бягане по часовник на старта в Обиколката на Италия. Словенецът бе най-бърз и преодоля осемте километра, завършващи с тежкото изкачване до базиликата Сан Лука, за 12:54 минути.Така той се превърна в първия носител на розовата лидерска фланелка. Второто място днес остана за Саймън Йейтс от \"Mitchelton-Scott\", който завърши на 19 секунди след Роглич.Британецът стартира несигурно, но демонстрира невероятна форма в последните 2 километра изкачване. Винченцо Нибали (Bahrain Merida) пък завърши трети с изоставане от 23 секунди.Колумбиецът Мигел Анхел Лопес (Astana) също впечатли с представянето си като даде по-добро време от един от големите фаворити в часовника Том Дюмолен (Sunweb). Двамата са с 28 секунди след Роглич.Утре от 14:25 часа българско време ще бъде първи общ старт от Болоня до Фукечио (200 килиометра), в който главни действащи лица ще бъдат спринтьорите.Както обикновено, Джирото изобилства с брутално тежки планински етапи във втората и третата седмица, но за разлика от последните няколко издания, през 2019-та ще има и достатъчно възможности за изява на спринтьорите, което привлича звезди като Елиа Вивиани, Фернандо Гавириа, Келъб Юън, Паскал Акерман и Арно Демар.", "date": "2019.05.11", "title": "Примож Роглич спечели часовника на старта на Джирото (видео)"}
{"url": "https://offnews.bg/futbol/vazhna-informatcia-za-fenovete-predi-sreshtata-na-natcionalite-ni-s-an-703034.html", "text": "Във връзка с огромния интерес към гостуването на българския национален отбор в Лондон на 7 септември, Българският футболен съюз уведомява привържениците за условията за продажба на билети в сектора за гости (South-West tribune, sections 128 - 13):Цената на билетите за евроквалификацията на стадион \"Уембли\" е 40 британски лири (91 лева / 47 евро), а желаещите да подкрепят лъвовете на трибуните ще трябва да изпратят заявка на електронната поща на БФС: ticketing@bfunion.bg до петък, 30 август 2019 г. Всички желаещи ще получат обратен отговор с потвърждение и с номера на заявката, след което ще трябва да извършат плащането. Телефони за допълнителна информация: +359 2 9055350, +359 2 9055351.В брой в български лева до петък, 30 август 2019 г. в касата на БФС - София, Бояна, ул. \"Витошко лале\" 18, етаж 1, в работните дни от 09:30 до 12:00 и от 13:00 до 17:00 ч.По банков път в евро или в български лева (парите трябва да са получени в БФС до петък, 30 август 2019 г.)Получател: Български футболен съюз, ул. \"Витошко лале\" 18, 1618 София. Банка ДСК, ул. \"Цар Калоян\" 1, 1000 София. BIC:STSABGSF IBAN:BG61STSA93000001682815 (в български лева), IBAN: BG22STSA93000023413069 (в евро)(Bulgarian Football Union, Vitoshko lale 18, 1618 Sofia. DSK Bank, 1 Tsar Kaloyan Str., 1000 Sofia)Молим в нареждането за превод в графата \"Основание за плащане/Details of payment\" да се вписва номер на заявката.В отдел \"Международен\" на БФС, етаж 1, до петък, 30 август 2019 г., срещу документ за извършено плащане. БФС ще се свърже с привържениците в момента, в който разполага с физическите билети.В хотел в Лондон на 6 и 7 септември 2019 г. от наш представител срещу документ за извършено плащане. На заявилите получаване на билетите в Лондон ще бъдат изпратени име и телефон на колегата, от когото могат да получат пропуските си, както и адрес на хотела.Билети могат да се закупят и от официалния онлайн магазин на Българския футболен съюз www.bfunion.shopБилети за нашите сектори на стадион „Уембли“ НЯМА да се продават в Лондон.Напомняме, че продължава продажбата на билети за гостуването на България срещу Чехия на 7 юни, както и домакинството срещу Косово три дни по-късно.", "date": "2019.05.11", "title": "Важна информация за феновете преди срещата на националите ни с Англия"}
{"url": "https://offnews.bg/112/mashtabno-izdirvane-po-susha-i-vazduh-na-zapodozrenia-za-ubijstvoto-na-703026.html", "text": "Продължава издирването на заподозрения за убийството на 38-годишна жена от Костенец - Стоян Георгиев Зайков.Тялото на жената, с която Зайков е съжителствал до преди две години, бе намерено вчера. Сигнал в полицията е подала сестрата на жертвата, която дълго не успяла да се свърже с нея.Починалата Милена Шишкова беше открита близо до дома ѝ. Засега предположенията са, че извършител е бившият ѝ партньор, който е на 43 години. Пред свои близки Милена споделяла, че е била заплашвана и преследвана от него. Няма информация дали е подавала жалби в полицията.Заподозреният е криминално проявен с обвинения за кражби и увреждане на чужда собственост, лежал е и в затвора. Засилено е полицейското присъствие в града. Допуска се, че той може да се укрива в самия град. Използва се цялата наличната техника на полицията, има идея за облитане на района с хеликоптер и дрон, съобщава Нова тв.Според началника на Районното управление в Костенец - главен инспектор Петър Ценев, не е изключено извършителят да се намира все още на територията на града.От полицията молят всеки, който има информация за издирвания, да сигнализира в най-близкото управление на МВР.", "date": "2019.05.11", "title": "Мащабно издирване по суша и въздух на заподозрения за убийството на жена в Костенец"}
{"url": "https://offnews.bg/futbol/tcska-i-ludogoretc-ne-izlachiha-pobeditel-703044.html", "text": "ЦСКА и Лудогорец не излъчиха победител, завършвайки наравно 0:0 в дербито от плейофите на Първа лига, ирано на стадион \"Българска армия\".Напрежението в района на Борисовата градина бе адски голямо, като двата отбора пропуснаха да поведат в резултата след няколко добри възможности, а драмата започна с пропусната дузпа на Али Соу още в 7-ата минута.През втората част гостите леко вдигнаха темпото, но това не даде резултат, като в последните минути \"червени\" и \"зелени\" се дебнеха за грешки в защитата, но не успяха да си отбележат гол.Така ЦСКА продължава да е на 3 точки от Лудогорец и ще се надява разградчани да се спънат някъде в оставащите кръгове. \"Червените\" имат 69 точки, докато шампионите са със 72.", "date": "2019.05.11", "title": "ЦСКА и Лудогорец не излъчиха победител"}
{"url": "https://offnews.bg/obshtestvo/turskoto-posolstvo-razocharovano-che-dumite-na-poslanika-sa-izopachen-703041.html", "text": "Посолството на Турция у нас е разочаровано, че думите на посланик Хасан Улусой за изучаването на турския език са били изопачени.Това става ясно от съобщение, публикувано на интернет страницата на дипломатическата мисия.\"В изказването, в което се акцентира на задоволството от големия брой турски инвестиции в приятелска, съседна и съюзническа България, бе изразено становището на турските инвеститори за необходимостта българските граждани да владеят писмено и говоримо както български, така и турски език. Изопачаването на тази част на изказването, под формата на – „Турският посланик поиска задължително изучаване на турски език в България“ и последвалия отзвук, са причина за разочарование. По-долу е приложен текстът на изказването на посланик д-р Хасан Улусой на турски език, неофициалния му превод на български език, както и видео клип на изказването му\", пишат от мисията.\"Турция отдава голямо значение на икономическите си отношения с България. Приемаме със задоволство подкрепата на министър-председателя на България г-н Бойко Борисов и на съответните членове на правителството и институции, както в много други сфери, така и за развитието и на икономическите ни отношения в полза на двете страна, допълват оттам. - Очевидно е, че редом с българския, доброто научаване на устния и писмен турски език от страна на българските граждани е повод за предпочитание при наемането им в турски фирми. Това се отнася за всяка чужда инвестиция. В своето изказване посланик д-р Хасан Улусой е акцентирал именно върху това и декларирайки своето доверие в българските власти, е споделил готовността ни за сътрудничество.\"Изказване на посланик д-р Хасан Улусой при откриването на новите инвестиции на Теклас България Ето как звучи същия пасаж в рпевод на журналиста на OFFNews Вилдан Байрямова, която също бе на събитието. Цитатът е от  по-рано днес:", "date": "2019.05.11", "title": "Турското посолство разочаровано, че думите на посланика са изопачени"}
{"url": "https://offnews.bg/sviat/ruskata-pravoslavna-tcarkva-prizova-za-otkaz-ot-kulta-kam-stalin-703027.html", "text": "Ръководителят на синодалния отдел за външни църковни връзки митрополит Иларион призова за отказ от връщане към култа към личността на Йосиф Сталин и да не му се приписва победа във Великата отечествена война.„Всеки път, когато възниква тази тема, аз припомням, че съвсем наблизо до Москва се намира Бутовският полигон, където трябва да ходят онези, които се възхищават на Сталин и се прекланят пред фигурата му, и да се замислят до какви последствия доведе неговата политика“, заяви митрополитът в ефира на телевизия „Русия-24“.Архиереят посочи, че Сталин е отговорен за репресиите в периода 1920-1930 г., за които Църквата много ясно е изразила отношението си, когато е канонизирала „новите мъченици и изповедници“. В коментар за личната роля на Сталин по отношение на победата във войната той отбеляза, че по този въпрос има твърде много спорове, в това число и по повод действията на този държавен глава, насочени към отслабването на армията през 1930 г. и след това.Иларион каза, че много видни военачалници са били разстреляни по подозрения в измяна, а армията се оказала абсолютно неподготвена за тази война. Той препоръча на всички да си спомнят как Сталин е бил информиран за подготвяното нападение, но той игнорирал донесенията, включително и тези на най-известния разузнавач Рихард Зорге.„Затова да се говори, че победата на Съветския съюз във войната е заслуга на Сталин изобщо не следва. Мисля, че това е заслуга на целия народ, но тя бе приписана на Сталин заради култа към личността му. И не мисля, че да се възражда този култ към личността е необходимо сега, в наше време“, заключи митрополит Иларион.", "date": "2019.05.11", "title": "Руската православна църква призова за отказ от култа към Сталин"}
{"url": "https://offnews.bg/politika/mvnr-vika-turskia-poslanik-na-razgovor-sled-dumite-mu-za-izuchavane-na-703032.html", "text": "Посналикът на Турция у нас Хасан Улусой ще бъде извикан на разговор във Външно министерство в понеделник по разпореждане на министър Екатерина Захариева, съобщиха от МВнР.Външният ни министър очаква от него обяснение за думите му от днес, с които призовава българската държава да насърчи изучаването на турския език като чужд език.\"Думите на посланика звучат смущаващо, тъй като българското правителство никога не е възпрепятствало свободното чуждоезиково обучение. Турски език може да се изучава в училище наред с английски, немски, френски, китайски, японски, румънски, руски, иврит.В тази връзка подчертаваме, че такова изказване от посланика на съседна и партньорска държава като Турция не съответства на очакванията на Република България за това, по какъв начин следва да се развиват нашите добросъседски и приятелски отношения\", се казва в официално съобщение на МВнР.", "date": "2019.05.11", "title": "МВнР вика турския посланик на разговор след думите му за изучаване на езика"}
{"url": "https://offnews.bg/politika/i-vmro-osadi-izkazvaneto-na-poslanik-hasan-ulusoj-za-turskia-ezik-703030.html", "text": "\"Наглост и политически цинизъм е искането на Турция за изучаване на официален турски език у нас. Призовавам всички кандидати от листите за ЕП, както и техните партии, да декларират, че ще противопоставят срещу членството на Турция в ЕС\", заяви Ангел Джамбазки - водач на евролистата на ВМРО. Реакцията му е по повод изказване на турския посланик Хасан Улусой в Кърджали за по-засилено изучаване на турския език в България. \"Позицията на Патриотите от ВМРО винаги е била категорична и последователна и тя няма да се промени. Напротив – ние ще се борим да бъдем част от състава на ЕП, за да браним България от подобни провокации и заплахи\", заявяват от ВМРО.Ето как коментира във „Фейсбук“ темата Ангел Джамбазки:", "date": "2019.05.11", "title": "И ВМРО осъди изказването на посланик Хасан Улусой за турския език"}
{"url": "https://offnews.bg/futbol/sep-blater-futbolat-triabva-da-ostane-lesno-dostapen-za-fenovete-703033.html", "text": "Бившият президент на ФИФА Сеп Блатер изрази опасения, че парите могат да развалят футбола.Швейцарецът отнесе наказание от Етичната комисия към централата след 17-годишно управление и от този момент насетне се изявява само в медиите.\"Хората вече плащат твърде много за билети, а тяхната цена се увеличава все повече и повече, защото клубовете се нуждаят от повече пари. Това е лош знак.Футболът трябва да остане лесно достъпен за феновете\", сподели Блатер пред \"Schweiz am Wochenende\".", "date": "2019.05.11", "title": "Сеп Блатер: Футболът трябва да остане лесно достъпен за феновете"}
{"url": "https://offnews.bg/politika/tcik-pokaza-sklada-s-ustrojstvata-za-mashinno-glasuvane-703046.html", "text": "ЦИК публикува на страницата си склада, в който се съхраняват устройствата за машинно гласуване. Те ще бъдат доставени и монтирани до .Днес членовете на изборната комисия са посетили склада, за да проверят техния брой и начина на съхранение и охраняване.Проверката е установила, че всички устройства са доставени в срок и се спазват изискванията за съхранение и охрана.Експерти от Българската академия на науката и Софийски университет ще сертифицират и одитират машините за гласуване с инсталирания софтуер, допълват от ЦИК.", "date": "2019.05.11", "title": "ЦИК показа склада с устройствата за машинно гласуване"}
{"url": "https://offnews.bg/kultura/koi-sa-pobeditelite-v-sastezanieto-po-pravopis-pazim-ezika-si-703039.html", "text": "Шестокласничката Рафаела Панайотова и петокласничките Елия Илиева и София Бозова спечелиха националното състезанието по правопис “Пазим езика си”, организирано от съпругата на президента Десислава Радева и нейното сдружение “Живата вода на България”, предаде БГНЕС.Отличените, спечелиха битката измежду 3600 ученици от цялата страна. До финалния кръг достигнаха седем шестокласници и седем петокласници, които трябваше да открият в кои от изредените думи има допуснати грешки, в кои няма и кои от изброените изречения са граматически и пунктуационно верни. Последната задача изискваше учениците да наредят смислово изреченията от откъса “Писма от пущинаците” на Николай Хайтов.Знанията на децата оцени жури начело с проф. Владимир Атанасов от Факултета по славянски филологии в СУ “Св. Климент Охридски”. Членове на журито пък бяха проф. Татяна Ангелова, също от СУ “Св. Климент Охридски”, и учителите по български език и литература Рени Стоичкова, Десислава Нейкова и Цеца Петрова.Всички участници получиха подаръци и грамоти за отлично представяне, а класиралите се на първите три места и електронен четец. Наградите бяха връчени от първата дама Десислава Радева.„Заставам зад тази инициатива, защото грамотността е нещо много важно и нещо, което пази идентичността ни. Няма нищо по-силно от българския език, което да ни прави българи. Дори фолклорните танци ги има в съседни държави, но българският език ни пази и затова трябва да сме грамотни, да си познаваме езика, за да ни има като българи”, заяви Радева.„Ако искат да бъдат достойни българи и пълноценни граждани на света, те трябва да могат да мислят и да формулират своите мечти, да ги отстояват на нашия прекрасен български език”, каза президентът Румен Радев, който присъства на състезанието, за да подкрепи съпругата си и инициативата.", "date": "2019.05.11", "title": "Кои са победителите в състезанието по правопис 'Пазим езика си'"}
{"url": "https://offnews.bg/temida/vtori-opit-da-obiasniat-zashto-sa-ukriti-imoti-na-porozhanov-703023.html", "text": "Министърът на земеделието Румен Порожанов е изпратил до Антикорупционната комисия (КПКОНПИ) молба да публикува пълната му имотна декларация, съобщават от МЗХГ. Това се случи, след като медийни публикации на \"Биволъ\" и в. \"Сега\" разкриха, че в качената онлайн декларация са пропуснати придобити наскоро от съпругата му два апартамента в София и гараж, както и земя в Банкя. Същите имоти са посочени в хартиеното копие на декларацията на министъра.След като гръмна новината за скандално укриване на имотно състояние на висш представител на властта не от кой да е, а от Антикорупционната комисия, оттам обясниха, че Порожанов помолил тази част да бъде отрязана, защото министърът декларирал, че:КПКОНПИ удовлетворила желанието му, понеже законът и софтуерът ѝ позволявал, стана ясно от . В това съобщение на няколко пъти се говори за \"фактическо съжителство\", макар че посочената в декларацията дама носи фамилия \"Порожанова\" (?!).С други думи, министър Порожанов се е възползвал от законовата възможност да не огласява публично имуществото на лице, с което живее на съпружески начала. Обявил е г-жа Порожанова не за съпруга, а за партньорка, с която съжителства, а КПКОНПИ не е забелязало съвпадението във фамилията!Днес от МЗХГ се опитват да обяснят ситуацията, като посочват, че в декларацията си Порожанов не е посочил изрично отметката за фактическо съжителство. Данните на Веска Порожанова (ЕГН, име) попаднали в грешната графа и това не трябвало да се разчита като нежелание да се декларират имотите ѝ.Публикуваме пълното съобщение на пресцентъра на МЗХГ по казуса:", "date": "2019.05.11", "title": "Втори опит да обяснят защо са укрити имоти на Порожанов"}
{"url": "https://offnews.bg/temida/prokuraturata-poiska-zadarzhanite-v-rumania-alo-izmamnitci-da-ostanat-703025.html", "text": "Специализираната прокуратура внесе в Специализирания наказателен съд искане за налагане на мярка за неотклонение „Задържане под стража“ на петимата български граждани, задържани на 18 април 2019 г. в Румъния с Европейска заповед за арест по обвинение за участие в организирана престъпна група за телефонни измами.Петимата задържани бяха предадени на българските власти на 8 май 2019 г., предявени им бяха обвинения, наложено им бе и прокурорско задържане до 72 часа.Останалите петима участници в престъпната група бяха задържани в София и в Горна Оряховица по време на едновременните действия по разследването на българска и румънска земя. Те са в следствения арест, след като Специализираният наказателен съд (на 22 април 2019 г.) и Апелативният специализиран наказателен съд (на 30 април 2019 г.) им определиха най-тежката мярка за неотклонение.", "date": "2019.05.11", "title": "Прокуратурата поиска задържаните в Румъния ало-измамници да останат в ареста"}
{"url": "https://offnews.bg/futbol/despodov-viarvam-v-pobedata-na-tcska-nad-ludogoretc-video-703022.html", "text": "Бившият нападател на ЦСКА Кирил Десподов пожела успех на \"червените\" преди дербито от плейофите на Първа лига срещу Лудогорец.Футболистът на Каляри записа специално видео, с което надъха \"армейците\" преди решителния двубой за титлата на стадион \"Българска армия\".Нападателят отбеляза последния гол за ЦСКА в шампионатен мач срещу Лудогорец. Той се разписа при равенството 1:1 между двата тима в София през есента.\"Здравейте \"армейци\"! Реших да запиша това видео, за да окажа своята подкрепа за мача, който престои в събота срещу Лудогорец. Аз вярвам в победата.Говорих с част от момчетата - те също вярват и са готови на всичко, за да я постигнат. Не се съмнявам, че и вие го вярвате и в събота ще бъдете на стадиона зад отбора - там, където сте били винаги. ЦСКА не се предава никога. Успех, \"армейци\"!, сподели Десподов. Преди мача днес ЦСКА изостава с 3 точки от Лудогорец. Победа с два или повече гола разлика ще изкачи “червените” на върха в класирането.", "date": "2019.05.11", "title": "Десподов: Вярвам в победата на ЦСКА над Лудогорец (видео)"}
{"url": "https://offnews.bg/futbol/futbolen-agent-be-nakazan-ot-fifa-703003.html", "text": "Мино Райола, който представлява част от най-големите футболисти в света, получи нов удар. Маститият агент получи забрана от Дисциплинарната комисия към ФИФА да упражнява дейността си за срок от три месеца. Решението влиза в сила от 10 май.По-рано мениджърът беше санкциониран за същия период от Футболната федерация на Италия. Неговият братовчед, който е действащ агент, Винченцо, също е отстранен, но за два месеца от ФИФА.Причините за това решение не се публикуват официално, но наказанието вече е влязло в сила. По същия начин и в Италия спряха правата на Райола, без да се споделят мотивите за решението.Според медиите, случаят с агента е заради изказванията му, че в Италия не работят правилно в борбата с расизма по стадионите. Обидни реплики са в основата на санкцията.Наказанието на Мино Райола ще изтече през август, след затварянето на трансферния прозорец, което може да се окаже голям проблем за някои от неговите клиенти.Двама от футболистите, които представлява, се очаква да са замесени в големи трансферни битки в следващите седмици и месеци.Това са Пол Погба, който все по-често е спряган с трансфер в Реал Мадрид от Манчестър Юнайтед, както и Матайс де Лихт, към когото интерес проявяват няколко големи тима.Преди да излезе решението на ФИФА, 51-годишният Мино Райола обяви санкцията от страна на Футболната федерация в Италия за „политическо”. Агентът представлява и звездата на ЛА Галакси Златан Ибрахимович.", "date": "2019.05.11", "title": "Футболен агент бе наказан от ФИФА"}
{"url": "https://offnews.bg/sviat/advokatat-na-tramp-otkaza-vizita-v-kiev-bilo-palno-s-vragove-na-sa-703028.html", "text": "Адвокатът на Доналд Тръмп Руди Джулиани се отказа от плановете си за среща в Киев с избрания президент на Украйна Володимир Зеленски, тъй като се опасява, че домакинът ще бъде „буквално обкръжен от врагове на президента на САЩ“.В интервю за Fox News Джулиани казва, че двама много надеждни източници го уверили, че Зеленски е обкръжен от хора, които са врагове на президента Тръмп и от други, които са явно корумпирани. Преди това адвокатът бе заявил пред The New York Times, че смята да пътува за Украйна, за да убеди Зеленски да не прекратява разследванията, които биха могли да предоставят нова информация по двата въпроса, представляващи голям интерес за Тръмп.Първото разследване е за предполагаемата намеса на Русия в президентските избори в САЩ през 2016 г. Второто – за възможните връзки на сина на бившия вицепремиер на САЩ Джоузеф Байдън с украинска газова компания. Изданието уточнява, че са се появили подозрения за потенциалните намерения на Джулиани да се сдобие с подкрепата на новите украински власти за преизбирането на Доналд Тръмп през 2020 г. Адвокатът отрича, че пътуването му би могло да е свързано с предстоящия догодина вот за президента.", "date": "2019.05.11", "title": "Адвокатът на Тръмп отказа визита в Киев – било пълно с врагове на САЩ там"}
{"url": "https://offnews.bg/futbol/trio-ot-rumania-e-sigurno-za-levski-703008.html", "text": "Трима футболисти от румънския шампионат ще преминат в Левски, съобщава digisport. Според медията това са нападателите Денис Алибец от Астра, Матия Монтини от Динамо, както и полузащитникът на Ботошани Диего Фабрини.От digisport съобщават още, че \"сините\" ще се възползват от кризата в Астра, за да вземат Алибец. Тримата футболисти ще акостират на \"Георги Аспарухов\" със съдействието на агенцията на Джовани Бекали и главния скаут на столичани Богдан Патрашку.От Левски потвърдиха пред \"Меридиан мач\", че имат интерес към въпросните футболисти, но признаха, че трансфер трудно би се осъществил. Основната причината за това е, че в клубът ще бъде наложена строга финансова политика, а заплатите, които играчите искат са по-високи от това, което Левски може да си позволи да им плаща.", "date": "2019.05.11", "title": "Трио от Румъния е сигурно за Левски"}
{"url": "https://offnews.bg/politika/kornelia-ninova-predlozhenieto-na-turskia-poslanik-v-balgaria-da-se-i-703020.html", "text": "\"Днес в Кърджали турският посланик е предложил в България да се изучава задължително турски език. Това е абсолютно неприемливо и е поредният опит за чужда намеса във вътрешните работи на България\", написа във Фейсбук лидерът на БСП Корнелия Нинова.Тя подчертава, че днес честваме делото на Кирил и Методий, азбуката, езика си и приноса ни към другите славянски народи.\"Дълбок поклон пред Светите братя. Над тези букви се потяхме в Класическата гимназия. Не беше лесно за 14-годишни деца да глаголим на старобългарски, старогръцки и латински. Но беше прекрасно време на сериозно учене и истински приятелства. И наученото, и приятелите пазя и до днес. Пазя и дълбоко уважение към моите учители. Те ни научиха да бъдем любопитни, четящи и свободни хора. Поздравявам всички класици с патронния празник на Националната гимназия за древни езици и култури \"Св. Константин Кирил Философ\". Призовавам всички българи да пазим езика, културата и българщината\", пише още Корнелия Нинова.", "date": "2019.05.11", "title": "Корнелия Нинова: Предложението на турския посланик в България да се изучава задължително турски език е неприемливо"}
{"url": "https://offnews.bg/futbol/balakov-otmakva-ivankov-ot-levski-703009.html", "text": "Спряганият за нов наставник на националния отбор Красимир Балъков е поканил в щаба си треньора на вратарите на Левски Димитър Иванков, информира dir.bg. Преди няколко седмици Петър Хубчев подаде в БФС молба за напускане на трикольорите.Именно той ще е старши треньор на Левски. Хубчев ще вземе със себе си и щаба от националния тим - помощниците си Левон Апкарян и Георги Донков, както и треньора на вратарите Армен Амбарцумян.През следващата седмица от БФС трябва официално да обявят името на новия селекционер, защото следващите евроквалификации са в началото на юни - на 7-и гостуваме на Чехия, а три дни по-късно приемаме Косово.Най-късно до 21 май трябва да бъдат пратени и повиквателните за тези два двубоя на играещите в чужбина. Първоначално от БФС планираха да свикат Изпълком за 15 май, сряда, и на него да обявят официално кой ще наследи Хубчев. Най-вероятно обаче това ще се случи ден по-рано - вторник, 14 май, защото на следващия ден е финалът за Купата на България между пловдивските Ботев и Локомотив.Красимир Балъков пък иска гаранции за дългосрочно сътрудничество с федерацията. Договорът му с Етър е до края на сезона, като ще опита да изведе болярите до участие в Лига Европа за следващия сезон през седмото място в първенството и баража с третия от първата шестица.Освен Иванков в щаба на Бала ще влязат Йончо Арсов, а почти сигурно в него ще бъде включен и настоящият му помощник на \"Ивайло\" Станислав Генчев. Той е спряган за анализатор. Иванков  пък започна като наставник на вратарите на сините през зимата.Той бе поканен от Славиша Стоянович, а след това продължи да работи с Георги Дерменджиев, остана и в щаба на Георги Тодоров.", "date": "2019.05.11", "title": "Балъков отмъква Иванков от Левски"}
{"url": "https://offnews.bg/obshtestvo/ot-kniazhevo-do-kopitoto-v-pamet-na-boian-petrov-703029.html", "text": "Изкачване на пътеката от Княжево до Копитото в памет на загиналия в Хиналаите именит български алпинист Боян Петров организират негови близки и почитатели.Походът ще се проведе на 18 май, събота, и е по любимата пътека за изкачване на Боян.Семейството и приятелите му превръщат ежегодното изкачване в средата на май в традиция.\"Всеки път го посвещаваме на един от върховете покорени от Боян, но ще се стремим към своите собствени, както той ни показа. Тази година скоростното изкачване е посветено на Гашербрум I (8068 м) - първият от серията осемхилядници, изкачени от Боян\", пишат близките на алпиниста.Всеки стартирал от Княжево и финиширал на Копитото ще получи медал със специален дизайн на Гешербрум I и сертификат. За победителите жени и мъже е предвидена премия от 1000 лв., а за второ и трето място съответно 500 и 200 лв.Стартът на състезанието по скоростно изкачване до Копитото е в 9 часа, от Бар Шишарка, в Княжево. Състезателите ще бъдат пускани на вълни, за да се избегне прекаленото струпване на хора по пътеката. Финалът е на Копитото, където ще има церемония по награждаването.Целият маршрут ще бъде маркиран. Опитен екип от Спортна академия ще следи за спазване на правилата и безопасността по трасето. Веднага след приключване на скоростното изкачване на регистрираните участници всеки ще може да мине по пътеката и да се присъедини към празника на Копитото.Целта на състезанието е веднъж годишно хората, които обичат Боян, да се събират на „неговото място” и да го почетат.За повече информация и записване  и .", "date": "2019.05.11", "title": "От Княжево до Копитото в памет на Боян Петров"}
{"url": "https://offnews.bg/ikonomika/ivo-hristov-ako-pozvolim-kontcesiata-na-letishte-sofia-to-shte-stane-703021.html", "text": "\"В Истанбул е построена една от най-големите аерогари в света. Ако допуснем даването на летище \"София\" на концесия, то ще се превърне във второстепенна аерогара\", заяви пред БНТ кандидатът за евродепутат от листата на \"БСП за България\" Иво Христов.Той заяви още, че даването на летището на концесия всеки българин ще трябва да пътува първо до Истанбул и там да се прекачи.\"Кое налага тази концесия? Кое налага едно печелившо предприятие да се отдава на концесия, при това на турска фирма, с ясната идея- какво ще последва?\", попита той. По думите му такива скандали са ежедневни, а правителството стои право, защото като жертва на моряшки бой, която удрят от всички страни, не успява да падне.Иво Христов обясни, че у нас националният залог на евроизборите е по-силен от европейския. \"На 27-ми май ще се събудим в нашата България, с нашата корупция, несправедливост, трафик, хаос, плячкосана природа. За да има движение у нас, трябва да има предсрочни избори. Те могат да дойдат само при победа на листата на \"БСП за България\", каза още той.Според него ГЕРБ се явяват на вота с много сателитни кандидати, чиято единствена цел е да отнемат от резултата на БСП.\"Ще дадем ли шанс на това прогнило от корупция управление, което затъна в \"Апартаментгейт\", скандал с къщи за гости, скандал с Порожанов, отново да се укрепи? Ще дадем ли шанс да се случи тази мрачна прогноза на депутата от ГЕРБ Георги Марков, който каза: \"Борисов ще ни управлява докато му омръзне?\", попита Христов.По думите му политическа промяна трябва да има и ако тя не се случи по цивилизован начин чрез избори, има риск да се случи стихийно. \"Това няма да е добре за никой, нито за държавата, дори и за управляващите\", категоричен бе той.Като основни приоритети на БСП и ПЕС Христов посочи втория социален стълб, който да гарантира защита на социалния статус и социалната държава в Европа. \"За да се случи това, са необходими средства\", коментира той. Обясни, че за да остават нашите пари у нас и с тях да може да се постигне това, левицата ще се бори за законодателство срещу офшорните зони и финансовата транзакции да бъдат таксувани. Христов подчерта, че са изключително необходими минималната европейска пенсия и минимална европейска заплата.", "date": "2019.05.11", "title": "Иво Христов: Ако позволим концесията на летище София, то ще стане второстепенно"}
{"url": "https://offnews.bg/tenis/federer-potvardi-uchastie-na-turnira-v-rim-703024.html", "text": "Швейцарската легенда в мъжкия тенис Роджър Федерер потвърди участието си в турнира от сериите Мастърс в Рим, който започва идната седмица.Маестрото е поставен под номер 3 в основната схема на надпреварата и ще започне директно от втория кръг. Първоначално Федерер беше планирал да играе само на два турнира на клей – този в Мадрид и на \"Ролан Гарос\".Впоследствие обаче швейцарецът взе решение да добави и Рим. За последно Роджър игра в Рим през 2016 година, когато отпадна в третия кръг след загуба от Доминик Тийм.Григор Димитров пък ще вземе участие и на турнира по двойки в италианската столица, като ще си партнира с Борна Чорич. Двамата ще излязат в първия кръг срещу Люка Пуй и Франсис Тиафо.Двамата се намират в долната половина на схемата и при победа в първия си мач ще срещнат Хуан Себастиан Кабал/Робърт Фара или Доминик Инглот/Рохан Бопана във втория кръг, като при всички положения ще бъдат в ролята на аутсайдери, тъй като и двете двойки са изключителни опитни.", "date": "2019.05.11", "title": "Федерер потвърди участие на турнира в Рим"}
{"url": "https://offnews.bg/tehnologii/na-sad-fejsbuk-obvini-kompania-v-zloupotreba-s-danni-na-potrebiteli-703013.html", "text": "Facebook съди южнокорейска фирма с обвинението за незаконна употреба на данни с цел маркетинг и реклама.Социалната мрежа иска съдът да ѝ разреши да провери дейността на Rankwave, за да се установи дали фирмата е получила и евентуално - продавала потребителски данни.Източник от \"Фейсбук\" е заявил пред Би Би Си, че все още не може да се каже колко информация е изтекла и колко потребители са засегнати. От мрежата казват, че сегашните им действия ще \"изпратят послание на предприемачите, че във \"Фейсбук\" сме сериозни при прилагането на политиката ни\".От \"Фейсбук\" разследвали практиките при използване на данни на Rankwave с цел маркетинг и реклама от юни 2018 г. до миналия месец. Оказало се, че компанията не е в състояние да потвърди, че спазва правилата на \"Фейсбук\", разяснява Джесика Ромеро от управлението на социалната мрежа.От Rankwave все още не са коментирали жалбата, подадена в Калифорния в петък, в която \"Фейсбук\" обвинява Rankwave в използването на най-малко 30 различни приложения, за да проследява и анализира коментари и харесвания на потребители в страници на \"Фейсбук\". От социалната медия инициират съдебното преследване, след което ще поискат финансово обезщетение за нанесени вреди. Оттам твърдят, че компанията е накърнила репутацията и общественото доверие във \"Фейсбук\".Случаят може би ще предизвика сравнение с Cambridge Analytica, базираната във Великобритания компания, която използва лични данни от Фейсбук в полза на политически кампании. Разкритието предизвика криза, която засегна сериозно социалната мрежа.В петък съоснователят и изпълнителен директор на Facebook Марк Зукърбърг се срещна с френския президент Еманюел Макрон в Париж, за да обсъдят евентуални регулации на социалните мрежи.\"Имаме нужда от нови правила за интернет, които ще определят отговорностите на компаниите и правителствата\", каза Зукърбърг пред френския тв канал France 2 след срещата.", "date": "2019.05.11", "title": "На съд: Фейсбук обвини компания в злоупотреба с данни на потребители"}
{"url": "https://offnews.bg/tenis/radoslav-lukaev-grigor-i-valverdu-triabvashe-da-se-razdeliat-otdavna-703010.html", "text": "Бившият национал на България за Купа „Дейвис\" Радослав Лукаев изрази мнение, че раздялата между Григор Димитров и Дани Валверду е закъсняла. „Това трябваше да стане много отдавна. Години наред се виждаше, че Григор не променя стила си на игра спрямо настилката. Той играеше бекхенд слайс на червено, а това дава голямо предимство за противника. Поведението му ставаше все по-пасивно. За мен, Валверду бе в ролята на момче за всичко, а не толкова на треньор. Всички, които сме в тениса, знаем как са се запознали и как той го е избрал за негов наставник...\", споделя Лукаев пред „Меридиан мач\". Според него, Димитров има нужда от сериозен човек до себе си, който да промени някои аспекти в играта му. „Това ще се отрази и на психиката му. Там също има проблем, защото се вижда спад в играта във важните моменти, където му липсва самочувствие\", категоричен е бившият национал.Относно слуховете за разговори на Димитров с Борис Бекер, Лукаев е скептичен. „За мен германецът е по-скоро име от миналото, отколкото да бъде треньор на когото и да било. Надявам се добре да обмислят в щаба на Григор от какво се нуждае, защото си личи че нещата се изпускат, а времето лети. Пожелавам му успех и дано да намери правилния човек, който да го мотивира\", продължава Лукаев, който има няколко участия в турнирите от Големия шлем.Треньорът също така се надява Григор да промени отношението си към българския тенис. „Той не дава добър пример на останалите като стои далеч от родината си. Едва ли ще имаме някога тенисист като него, затова по-малките трябва да черпят от това, което той е постигнал\", казва Лукаев.", "date": "2019.05.11", "title": "Радослав Лукаев: Григор и Валверду трябваше да се разделят отдавна"}
{"url": "https://offnews.bg/drugi/blagotvoritelen-maraton-shte-se-provede-v-pernik-703012.html", "text": "Благотворителен маратон в подкрепа на градската среда за хората с увреждания ще се състои утре в Перник. Проявата е под надслов \"Спортувай, за да направиш друг щастлив\". Участниците ще бъдат разделени в две възрастови групи - до 18 г. и над 18 г. Бягането ще стартира от централния градски парк и ще продължи по алеята край река Струма.Маршрутът ще бъде отбелязан на място, а доброволци по трасето ще бъдат на разположение на участниците. Една обиколка на трасето е 600 метра. Групата под 18-годишна възраст ще трябва да пробяга 1200 метра, а групата над 18 - 2400 метра.Участието в маратона е безплатно. На място ще има поставена дарителска кутия. С набраните средства ще бъдат монтирани гумени рампи на възлови места в центъра на града, които да позволяват на трудноподвижни хора и инвалидни колички да преминават от тротоар на тротоар.", "date": "2019.05.11", "title": "Благотворителен маратон ще се проведе в Перник"}
{"url": "https://offnews.bg/ikonomika/borisov-kipna-ne-mu-e-rabota-na-poslanika-da-iska-izuchavane-na-tursk-703016.html", "text": "По време на церемонията по откриването на 4-ия корпус на турския завод „Теклас“ край Кърджали посланикът на Анкара у нас Хасан Улусой успя да вбеси премиера Бойко Борисов. Той, на свой ред, по-късно пред журналисти обеща още днес да потърси сметка на дипломата, който настоя за по-ефективно изучаване на турския език у нас.След неизбежните слова за процъфтяващата турско-българска дружба и ръста на инвестициите на Анкара у нас, и на двустранния търговски стокообмен от 5 млрд. долара, посланикът Хасан Улусой посочи важността на владеенето на турския език в България. „Пожеланието ми е, защото това ще стимулира турските инвеститори и бизнесмени, които искат да реализират проектите си и да създадат работни места, така и българските граждани, които знаят добър устен и писмен турски език. Това ще насърчи още повече инвестиции от Турция“, заяви дипломатът.И продължи: „Разчитаме на българските власти за още по-ефективно изучаване на турски език в училищата за българските граждани и най-вече за сънародниците ни тук. Ние сме готови да съдействаме в тази посока“.След посланика съвсем кратко говори премиерът Бойко Борисов, видимо подразнен от предишния оратор. Той очаквано даде висока оценка на поредния заводски корпус, а преди да се отправи към рязането на лентата, припомни за „възродителния процес“. „Това е най-добрият мост на приятелство между България и Турция, между българските християни и българските мюсюлмани. Когато има работа и високи доходи, не мислим за глупости. Още има хора, които помнят „възродителния процес“, бариерите и КПП-тата, това не беше много отдавна“, каза Борисов. След ритуала с ножицата и бързата обиколка по корпуса, той спря при журналистите.Когато Борисов кипна„Това, което каза посланикът, аз го разбирам по един начин, те по друг, но във всички случаи ще му потърся отговорност. А собственикът ми каза, че проблемът е с работната ръка, иска се езикова подготовка и то писмена. България българите учат английски, немски, китайски. Турците искат работещите в централите им да знаят писмено турски“, посочи премиерът. Той уточни, че в образованието „ние имаме много ясни програми, за радост младите българи активно изучават езици“. И препоръча на „тези в по-напреднала възраст също да се квалифицират“. „Защото работа има, колкото искате, просто трябва квалификация. Затова и дуалното обучение, което въведохме, и курсовете за преподготовка в момента се движат в пълен обем“, каза Борисов.Той не скри възмущението си от претенцията на турския дипломат, като подчерта, че „не му е работа на посланика да поставя такива въпроси на толкова хубав празник, с толкова приятели“. „Толкова неща сме направили. И на един такъв празник да кажеш на една държава задължително да изучава език, при положение че ние сме се произнесли ясно и точно в парламента – който желае да учи турски, има всякакви начини. Апостол Павел е казал: учете езици, колкото повече, толкова по-добре. А на тях им трябват хора, които да говорят и да пишат на турски. Има училища, университети, катедри… Не е моментът днес тук да се даде негативен оттенък и някой хейтър в София, който не вижда построеното и живее с представата, че по Кърджали пасат магарета, а не се правят заводи, зали, манастири…“, коментира премиерът.Борисов се зарече, че ще потърси сметка на посланика за казаните думи така, както до късна доба бе разговарял с турския вицепрезидент Фуат Октай в Букурещ след скандалното изказване на външния министър Мевлют Чавушоглу за българския закон за вероизповеданията. „Ясно ми е, че няма да покажете нищо от завода и инвестициите, казали са ви да питате глупости“, сряза той журналистите и се вряза в тълпата от камери и микрофони.За стабилната икономика и финанситеЗапитан за ситуацията с чуждестранните инвестиции у нас, той каза, че „напук на лъжите, които се говорят, вие виждате – завод след завод, стотици милиони инвестиции, хиляди работни места, минимални и средни /заплати/ над 1 000-1 500 лева“.Борисов припомни, че е идвал за откриването и на предишните два корпуса, а тогава „тук беше една гола пустош, магарета пасеха“. „Но вече най-големият им проблем /на инвеститорите/ е намирането на работници и затова правим и във Враца още един завод с 1 000 работни места. Така, че икономическата и финансовата стабилност си дават резултати“, коментира той. Според него преди 15-20 години инвестициите били в бизнеси и в дейности, от които парите изтичали от България. А сега интересът на инвеститорите към България бил изключително голям. „При отварянето на концесията за летище София дават над 2 милиарда първоначална цена и това са най-големите летища и оператори в Европа, процедурата се води от Световната банка – открито, ясно, прозрачно. Кога е имало такива инвестиции и то в реални икономики, затова БВП вече минава 120 млрд.лева“, похвали се премиерът.Благодарният инвеститорЕдин от собствениците на завода за каучукови уплътнители за автомобили от всички световни марки Раул Данон припомни, че преди 13 години край Кърджали са направили първата си инвестиция в България. Те са трима братя, трето поколение евреи в Турция. Започнали с 50 работни места, а вече са достигнали 2 500. Днес бе открит 4-ият заводски корпус с претенцията за най-големия в Европа за производството на метални тръби, научно-изследователски център за разработка на системи за отопление и охлаждане на хибридни и електрически автомобили, административна сграда, зона за отдих.Братята Данон инвестират и в Момчилград, и в Крумовград, а преди две седмици са стигнали до решението да построят подобен завод и във Враца. А целта им е инвестициите в България да нараснат от 400 милиона на 1 милиард лева. Премиерът Борисов и министърът на икономиката Емил Караниколов получиха персоналната благодарност на Раул Данон за голямата им подкрепа, както и признанието, че тримата братя са изключително привързани към България. Миналата година „Теклас“ са постигнали оборот от над 400 млн.лева, платили са 29 млн.лева данъци и осигуровки в страната, инвестирали са 150 млн.лева. „И благодарение на тези инвестиции изнасяме 100% от нашето производство в целия свят. Започнахме да продаваме и технологии, и инженеринг с нашите заводи в Китай и Мексико“, посочи Данон.", "date": "2019.05.11", "title": "Борисов кипна: Не му е работа на посланика да иска изучаване на турски"}
{"url": "https://offnews.bg/politika/vazrazhdane-poiska-turskiat-poslanik-u-nas-da-bade-izgonen-703017.html", "text": "Турският посланик у нас да бъде изгонен поиска партия Възраждане.В прессъобщение, изпратено до медиите днес, се казва:От партията искат също правителството да предприеме действия пред турската държава за предоставяне на същите права на българското малцинство в Турция като предоставените на определящите се като турци в България.", "date": "2019.05.11", "title": "Възраждане поиска турският посланик у нас да бъде изгонен"}
{"url": "https://offnews.bg/sviat/masov-boj-v-parlamenta-na-honkong-deputat-e-v-bolnitca-703015.html", "text": "Масов бой се разрази в законодателния съвет на Хонконг днес. Един депутат е в болница, още неколцина са пострадали, предаде Би Би Си.Напрежението ескалира в юмруци и ритници заради предложени промени в закон. Приемането им би позволило изпращането на заподозрени на съд от специалния административен район в китайската столица Пекин. Опасенията са, че това е път към ограничаването на свободата в Хонконг. Аргументът на властите в полза на промените е, че те са необходими за екстрадирането на заподозрян за убийство в Тайван. Става въпрос за 19-годишен мъж от Хонконг, обвинен в убийството на бременната си приятелка по време на ваканция в Тайван, който след престъплението избягал у дома. Тайван иска екстрадицията му, но досега властите в Хонконг не можеха да изпълнят искането, защото нямат споразумение за екстрадиция с Тайван.Дебатите се разгорещиха дотолкова, че депутатите взеха да се обиждат грубо, да прескачат банките и разблъскват репортерите, за да достигнат микрофона. В сблъсъците продемократичния законодател Гари Фан колабира и беше изнесен на носилка. По-късно бе видян с превързана ръка.Депутат нарече случилото се \"тъжен ден за Хонконг\".По силата на политиката „Една държава, две системи“, Хонконг има отделна правосъдна система от Пекин. Китай си върна контрола над бившата британска колония през 1997 г. при условие, че ще разреши на територията „висока степен на автономност, освен в сферите външна политика и отбрана“ за следващите 50 години.", "date": "2019.05.11", "title": "Масов бой в парламента на Хонконг, депутат е в болница"}
{"url": "https://offnews.bg/horoskop/horoskop-za-11-17-maj-ot-antonia-mechkova-702137.html", "text": "Този период изисква предпазливост и такт, за да се възползвате от симпатиите на влиятелни хора и да направите поне малка крачка напред в деловата сфера. До понеделник Овните нека пак да премислят идеите си, първо ги увличат самостоятелни изяви, после са уморени, отегчени. Вторник носи още шансове, заредете се с трудолюбие и сговорчивост, следва да разчитате на съдействието на колеги, не на приятелите си. В петък ще се убедите, че сте се вместили в плана на шефа, не пилейте време във флиртове. Е, господата са неудържими...Влизате в труден период, трябва да отделяте повече внимание на тонуса си, да хармонизирате партньорствата. Част от Телците имат по-амбициозни идеи, но нещата не стават лесно, май трябва да се огледат за по-влиятелни покровители. Ще намерите, от понеделник уреждайте точно административни и финансови въпроси. Във вторник-сряда избягвайте спорове даже с близки, не сте наясно с някои ситуации. От четвъртък действате по-уверено по задачите си, а и сте по-общителни. Влюбените слушат сърцето си на каквито и пречки да се натъкват. Тези дни са напрегнати, за мнозина са възможни и щети. Група Близнаци ще се владеят, още през уикенда усещат: скоро ще наваксат делови и лични загуби. Така е, от понеделник упорствате по тежки задачи, но обръщате нещата в своя полза, не зарязвате започната работа сред път. Вторник и сряда носят поводи за купони, не допускайте разточителност, а и интриги. Следващите дни идват с нови пречки, но вие ще си изработите ефективна стратегия. Ако в любовта ви изненадат неприятно, ще изчакате и ще намерите доброто решение за себе си.За вас – доста динамично 7-дневие, но усилията ви ще бъдат резултатни. Друг въпрос, че на Раците постигнатото им се вижда някак по-малко или идващо по-бавно. През уикенда не спорете и особено с близки, от понеделник е важно да стабилизирате отношения с повече колеги и познати, вторник носи трудности. В сряда печелите и повече, отнесете се към факта най-мъдро. Едни са готови да се хвърлят в авантюри, да не се ощетят. Втори са дребнави, вместо да следят развоя на делата, предлага им  шанс. В личен план слушайте емоциите.Периодът ви изправя пред куп поводи за сериозен спор с околните, редно е да бъдете по-сдържани, за да не развалите отношенията си с някой от тях. Група Лъвове имат да уреждат делови и лични неща, още през уикенда да обмислят как ще действат, до четвъртък-петък неразбирателствата ще бъдат овладени или ще бъде намерен справедлив арбитър и разумен компромис. В понеделник не споделяте грижи, къде по-далновидно е да заложите на добро партньорство даже в следващите дни да имате финансови притеснения или други трудности.През тези 7 дни делата ви не вървят както сте планирали, ако прецените трезво – можете да си позволите малък отдих и отстъпление от най-амбициозните си проекти. Обвързаните дами сега да следват цели на своя избраник, не да му се налагат, да капризничат. От уикенда Девите да избягват разправии с близки, в понеделник ще има и служебни поводи, а не са в най-силна позиция. Зависите от покровители и шефове, така че в сряда се ограничете в преките задължения, стриктно изяснявайте проблемите и не мислете, че носите цял свят на гърба си.През периода се трупат делови и лични проблеми, изяснявайте ги тактично и по-чевръсто, иначе от сряда ще затъвате все повече в тях. Везните да се пазят от спорове с близки хора, през уикенда май забравят колко са им задължени за подкрепа в трудни моменти. Понеделник разгаря амбиции за изява и печалби, дано във вторник стабилизирате хармонични партньорства. Често проявявате нетърпение и прекалена критичност, но ако омаловажавате своите пропуски, резултатът няма да е във ваш плюс. Внимавайте с техника и тонус, уязвими са.Време е да заложите на прагматизъм в деловата и личната сфера. Скорпионите упорстват по задължения, сега не стига, за да се радват на по-високи резултати. През уикенда сте готови да заложите на самостоятелни дейности, до четвъртък ще разберете: за някои проекти нямате достатъчно сили и средства. От друга страна, близки разчитат на услуги, няма как да отклонявате молбите за помощ във вторник и после, макар че често подчертавате дистанция. Изяснявайте по-внимателно проблемите и показвайте колко държите на хармоничните връзки.Периодът не е лек, още в събота се откажете от прекалена критичност към околните. Едно, че Стрелците тепърва има да изясняват ситуациите и как да напасват плана си към тях. Второ, от вторник близките ви по-често ще искат съвети и подкрепа. С отстъпки можете да си спестите и яд, и несполуки. В понеделник мнозина разчитат на услуги от познати, в сряда-четвъртък може да подновят стари делови уговорки. Колкото по-устойчиви сте за провокации и упорито пазите личното си пространство, толкова по-добре ще вървят нещата.Каквито и трудности да никнат по пътя ви, няма да отстъпвате и до петък ще има на какво да се радвате в работата, а и в личен план. Някои Козирози обаче да овладеят желанието си да изпъкнат в екип и пред близки, това не е най-важното в момента. В понеделник имате финансови грижи, а подкрепата от партньори е малка. Във вторник и сряда използвате куп нови делови шансове, готови сте за самостоятелна дейност, гоните високи амбиции. Отделяйте време за отдих и не се поддавайте на песимизма на околните, вас ви води любовта...Периодът изобилства с неясноти и пречки, не припирайте с промени в делата и личната сфера. Водолеите да бъдат бдителни, а като се налага – и отстъпчиви, но финансовите спорове трябва да се приключват овреме даже с близки. В понеделник-вторник това е важната ви задача, от сряда сътрудничествата се хармонизират, а и самостоятелните начинания вървят ОК. В петък разчиствате пропуските, които сте забелязали, самовзискателността ви гарантира високи резултати. Посветете свободното време на най-обичаните, дарете ги с щастие.Тези 7 дни подклаждат амбициите ви за бизнес и лични постижения, но не е лошо да бъдете по-умерени. Доста Риби от уикенда се взират в разни детайли, накрая може да се окаже, че от дървото не са видели цяла гора. В понеделник бъдете по-сговорчиви с колеги колкото и да сте уверени, че идеите ви са най-добри в екипа. Вторник и сряда ще ви накарат да забавите темпото в работата, това е и време да направите плановете си по-прагматични, да хармонизирате партньорствата. Постигнатия напредък в любовта е малък, но радва и обещава.", "date": "2019.05.11", "title": "Хороскоп за 11 – 17 май от Антония Мечкова"}
{"url": "https://offnews.bg/offtopic/putin-se-izparzalia-na-leda-v-sochi-video-703014.html", "text": "Руският президент Владимир Путин си направи добра реклама, като спечели най-малко осем точки по време на демонстративен мач по хокей на лед в Сочи. 66-годишният лидер помогна на отбора си да спечели с 14-7, след което в тура за овации не овладя положението и падна по лице на леда в залата, а притеснените за държавния глава съотборници се втурнаха към него, за да го изправят отново на крака.", "date": "2019.05.11", "title": "Путин се изпързаля на леда в Сочи (видео)"}
{"url": "https://offnews.bg/obshtestvo/slanchev-prediobed-oblatci-i-dazhd-sledobed-702980.html", "text": "Слънчев предиобед и краткотрайни превалявания в следобедните часове ни очакват днес, прогнозира Националният институт по метеорология и хидрология.По-значителна облачност и валежи може да се очакват над източните райони и планините.Ще духа слаб вятър от запад-северозапад.Минималните температури ще са между 5° и 10°, по Черноморието - до 12°, а максималните - между 19° и 24°.Над планините по-значителна облачност ще има в следобедните часове, когато на места ще превали. Ще духа умерен северозападен вятър. Максималната температура на височина 1200 метра ще е около 14°, а на 2000 метра - около 6°.Над Черноморието ще има по-значителна облачност и превалявания, придружени с гръмотевици, в следобедните часове. Ще духа слаб северозападен вятър. Максималните температури на въздуха ще са 18°-20°, на морската вода - 14°, вълнението на морето ще е около 2 бала.", "date": "2019.05.11", "title": "Слънчев предиобед, облаци и дъжд следобед"}
{"url": "https://offnews.bg/kultura/papa-frantcisk-chovek-na-dumata-si-filmat-na-vim-venders-v-doma-n-702996.html", "text": "Документалния филм \"Папа Франциск: Човек на думата си\" на легендарния режисьор Вим Вендерс представя Домът на киното.Прожекцията е днес от 18,30 часа.Филмът представя идеите на папата и неговите послания - той коментира проблеми, свързани с бедността, семейството, опазването на природата, социалната справедливост, имиграцията и материализма. Неговият апел за мир в конфликтните зони по света провокира и диалог между различните религии, който притежава сила за обединение на хората от цял свят.„Папа Франциск има подобно присъствие на екрана като някои от най-големите филмови звезди, с които ме е свързвала работата ми. Но при него то идва отвътре, от неговите убеждения и вяра, както и от желанието му да говори с всички нас“, споделя Вендерс за главата на римокатолическата църква. За него Папа Франциск е пример за човек, който държи на думата си и е абсолютно директен и спонтанен в искреността си.„Филмът на Вендерс очертава забележителния опит на Франсис в нов либерализъм и социална ангажираност, доста по-различен от консерватизма на двамата му предшественици”, пише британското издание The Guardian.Инициативата на Дома на киното е във връзка със скорошното посещение на папа Франциск в България.", "date": "2019.05.11", "title": "'Папа Франциск: Човек на думата си' - филмът на Вим Вендерс в Дома на киното днес"}
{"url": "https://offnews.bg/sviat/sasht-trupa-bojna-tehnika-v-blizkia-iztok-703011.html", "text": "Съединените американски щати продължават да трупат бойна техника в Близкия изток.На фона на напрежението с Иран САЩ изпращат бойния кораб-амфибия \"Арлингтън\" и батарея зенитни ракети \"Пейтриът\" там, съобщи Пентагонът, цитиран от БТА.\"САЩ не търсят конфликт с Иран, но ние сме готови да защитим американските сили и интереси в региона\", се подчертава в съобщението.Военнотранспортният кораб \"Арлингтън\" и \"Пейтриът\" ще се предислоцират в зоната на оперативна отговорност на Централното командване на САЩ - Сентком, която обхваща Близкия изток и Централна Азия, съгласно решение на и.д. министър на отбраната Патрик Шанахан.Те ще се присъединят към ударната група на ВМС начело със самолетоносача \"Ейбрахам Линкълн\" и тактическата група бомбардировачи в Близкия изток като отговор на свидетелствата за повишена готовност от страна на Иран за провеждане на настъпателни операции срещу сили и интереси на САЩ в региона, се казва в съобщението на пресслужбата на Пентагона, цитирано от ТАСС. Държавният секретар на САЩ Майк Помпейо направи непланирано посещение в Багдад в четвъртък, посветено на заплахите срещу американски интереси от Иран, заради което отмени визитата си в Берлин, припомня ДПА.", "date": "2019.05.11", "title": "САЩ трупа бойна техника в Близкия изток"}
{"url": "https://offnews.bg/politika/triabva-da-se-otarvem-ot-vartelezhkata-gerb-bsp-tia-ubiva-viarata-v-p-703006.html", "text": "Трябва да се отървем от непрекъснатата въртележка ГЕРБ-БСП. Тя убива вярата на хората в почтеността. Смяната на модела и борбата с корупцията не минават през червената бюлетина. БСП не е алтернатива на ГЕРБ, защото БСП, ГЕРБ и ДПС са \"различните БКП-та\" за водача на листата на Демократична България за изборите за Европейски парламент Радан Кънев.Всички те са свързани от времето на комунизма и на терен много си личи, че управлението на ГЕРБ не е демократично - това си е БКП от 80-те години: за да си шофьор, трябва да си член на партията; те сливат партията и държавата, партията и администрацията - коментира той пред БНТ.Според него днес България трябва да отвоюва вярата, че изборите имат значение - \"хората са много притеснени от машинации\", казва Кънев. Време е да се преборим и със страха, не от въображаеми държавни преврати, а че демокрацията ни не е истинска.Как нещата могат да се променят?\"Когато хората дадат воля на гнева и мечтите си - казва Радан Кънев. - Когато повярват, че нещо може да бъде по-добро, отидат масово и пуснат бюлетина. Даже не за промяна, за пълна смяна.\"Не можем да направим разлика между тези, които ни управляват сега и червените - те се учат един от друг, но не на добрите практики в ЕС, тук са много слаби ученици. Учат се един друг на \"тарикатлъци и крадене на обществени пари\". В това отношение са \"много добри ученици\", констатира той.За разминаването между дела и действия той дава пример с евродепутатите от БСП, ГЕРБ и БСП, които \"или се покриха, или гласуваха \"против\" избора на Лаура Кьовеши за първия европейски главен прокурор, след което лидерът на БСП Корнелия Нинова \"излиза на 1 май и казва: \"Нашите депутати, като подкрепят Кьовеши, ще има справедливост\".Не може така нагло да се лъже, това е патент на БКП! Как вчерашните ти евродепутати са гласували \"против\", а ти сега биеш тъпана, че същите хора ще гласуват \"за\", пита той.ЕвровотПрогнозата му за изборите е, че Демократична България ще изпрати един и ще се бори за двама депутати в Европейския парламент. За него не е \"трагедия\", че идват европейски избори, а у нас те са се превърнали в платформа за дискусии за вътрешната политика.\"Евроизборите винаги имат вътрешнополитически характер и не смятам, че това е трагедия. Вътрешната и европейската политика са едно. Ние сме Европа. Просто трябва да имаме самочувствието, познанията и уменията да правим европейска политика, ако искаме да сменим бъдещето на Европа, което задължително включва реформиране и смяна в българската политика.\"Тези избори имат голям вътрешен залог, но той не е \"всички срещу ГЕРБ\", свързан е с ключовите лостове, дадени на ДПС независимо дали БСП или ГЕРБ е на власт.", "date": "2019.05.11", "title": "Трябва да се отървем от въртележката ГЕРБ-БСП. Тя убива вярата в почтеността"}
{"url": "https://offnews.bg/obshtestvo/tri-tramvaia-s-promenen-marshrut-prez-uikenda-702940.html", "text": "Трамваи 1, 6 и 7 ще се движат с променен маршрут днес и утре. Причината е ремонт на релсов път, съобщи Столична община. Временната организация на движението се въвежда от днес до 24.00 часа утре. Променят се маршрутите на трамвайни линии № 1, 6 и 7: в посока Централна ж.п. гара: от ж.к. „Иван Вазов“ и ж.к. „Борово“ по маршрутите до кръстовище бул. “Христо Ботев”/ул. “Алабин”, по ул. “Алабин”, по бул.“Витоша”, бул. “Княгиня Мария Луиза” и от Централна ж.п. гара по маршрутите до надлез “Надежда”, ж.к. „Обеля 2“ и метростанция “Хан Кубрат”;- в посока ж.к. „Борово“ и ж.к. „Иван Вазов“: от надлез “Надежда”, ж.к. „Обеля 2“ и метростанция “Хан Кубрат” по маршрутите до кръстовище бул. “Христо Ботев”/бул. “Александър Стамболийски”, по маршрута на трамвайна линия № 3, обратен завой на бул. “Александър Стамболийски”, по маршрута на трамвайни линии № 8 и 10 до бул. “Христо Ботев” и по бул. “Христо Ботев” по маршрутите до ж.к. „Иван Вазов“ и ж.к. „Борово“, като трамвайните мотриси се установяват на всички съществуващи трамвайни спирки в променените участъци на маршрутите.", "date": "2019.05.11", "title": "Три трамвая с променен маршрут през уикенда"}
{"url": "https://offnews.bg/ikonomika/rumen-galabinov-zadavat-se-visoka-inflatcia-i-obedniavane-u-nas-702987.html", "text": "Прогнозата ми е за икономически ръст под 3% и инфлация над 3% в България през 2019 г.До края на годината инфлацията в България ще изпревари ръста на икономиката и това не е добре.Положението в енергетиката е плачевно и идва поскъпване на тока.Последващо увеличение на цените се задава и защото ще се увеличат транспортните разходи заради тол системата през втората половина на годината.Въобще още отсега се залагат множество мини за увеличение на цените и издръжката на живота.Така ще се завърти спиралата за последващо увеличение на инфлацията и през следващите години.Инфлация не се бори административно, а са необходими реформи.Иначе инфлацията ще продължи да изяжда доходите на хората и реално да намалява покупателната способност на всеки. Опитът показва, че контролът върху цените е неефективно средство за борба с инфлацията, защото само я потиска, но не я премахва.Какъв избор от средства ще използва управлението на държавата зависи от неговите приоритети. Но замразяването на цени и механичното вдигане на доходи не го препоръчвам.Инфлацията повишава изкуствено БВП, но намалява покупателната сила на парите и реалните доходи на населението. Затова трябва да се използва дефлатор, който отразява отношението на номиналния спрямо реалния БВП.Т.е. представлява превръщането на номиналните величини в реални, като по този начин се отчита инфлацията и инфлационното покачване на цените.Така номиналният прираст на БВП се разграничава на реален и инфлационен.НСИ, обаче, не обявява дефлаторите, които използва и се оказва, че дефлатора на НСИ няма много общо с ценовите индекси. На теория индексът на цените би следвало да е по-близък като динамика до дефлатора на БВП, но на практика, корелацията е много слаба.Всъщност такова сериозно разминаване между дефлатора, от една страна, и ценовите индекси е повод за НСИ да даде обяснение защо се получава така, дори вземайки предвид различните методологии.Овладяването на инфлацията в България след изборите изглежда все по-трудно осъществимо.Това може да доведе до пpитеcнeния зa зaбaвянe нa pacтeжa или пъĸ зa paзxлaбвaнe нa фиcĸaлнaтa диcциплинa. Освен това рискът от продължаващо повишаване на цени и инфлация е против намеренията ни за членство и в Еврозоната.", "date": "2019.05.11", "title": "Румен Гълъбинов: Задават се висока инфлация и обедняване у нас"}
{"url": "https://offnews.bg/politika/posleden-den-za-podavane-na-zaiavlenie-za-glasuvane-na-evrovota-po-nas-702997.html", "text": "Днес е последният ден, в който може да се подаде заявление за гласуване по настоящ, а не по постоянен адрес на изборите за Европейски парламент на 26 май.Документът се подава пред кмета на съответната община, район, кметство или кметски наместник по настоящ адрес и изглежда така:11 май е и крайният срок, в който избирателите с трайни увреждания могат да заявят пред общината желанието си да гласуват на евроизборите в подвижна избирателна секция.Искането може да бъде направено и чрез електронно заявление през интернет страницата на съответната община по настоящия адрес.", "date": "2019.05.11", "title": "Последен ден за подаване на заявление за гласуване на евровота по настоящ адрес"}
{"url": "https://offnews.bg/kultura/natcionalnata-biblioteka-podariava-chitatelski-karti-na-dneshnia-si-pr-702975.html", "text": "Безплатни читателски карти ще издава днес Националната библиотека \"Св. св. Кирил и Методий\".Инициативата е във връзка с Професионалния празник на библиотечните и информационните работници и патронния празник на най-стария културен институт в България - 11 май, денят на почит към светите братя Кирил и Методий.Едногодишните безплатни читателски карти ще се издават днес, от 9 до 15 ч., уточняват в прессъобщение от библиотеката.Оттам пожелават на всички свои колеги библиотекари, на читателите и радетелите на българското слово \"здраве и успехи в благородното им дело\".", "date": "2019.05.11", "title": "Националната библиотека подарява читателски карти на днешния си празник"}
{"url": "https://offnews.bg/medii/prebiha-izvesten-turski-zhurnalist-703002.html", "text": "Известен турски журналист е бил нападнат и бит с бейзболни бухалки тази нощ, предаде БНР.Явуз Селим Демираг - журналист и колумнист на вестник \"Йенчиаа\" в Истанбул - е в реанимация в болница.Нападнали са го 7-8 души пред дома му. Прибирал се от участие в тв програма.Срещу него се е водел съдебен процес за обида на президента Реджеп Ердоган. Очаквало Демираг да бъде отведен в затвора другата седмица.Явуз Селим Демираг е известен и като критик на лидера на Партията на националистическото действие Девлет Бахчели.Вестник \"Йеничаа\" е с националистическа насоченост, близък е до отцепилата се от ПНД Добра партия с лидер Мерал Акшенер, уточнява националното радио.", "date": "2019.05.11", "title": "Пребиха известен турски журналист"}
{"url": "https://offnews.bg/obshtestvo/pochitame-sv-sv-kiril-i-metodij-702917.html", "text": "Българската православна църква почита днес паметта на Светите братя Кирил и Методий, канонизирани за светци от БПЦ. На името на Кирил е наречена създадената по-късно азбука, която става основа на всички славянски езици - \"кирилица\". Имен ден празнуват Кирил, Кирилка, Киро, Кирчо, Методи и Методий.Църквата почита светите братя и като едни от светите Седмочисленици, считани са за равноапостоли. Св. Методий е роден през 810 година, а Св. Константин - през 827 година. В  края на живота си той приема името Кирил. През 862 или 863 г. Константин-Кирил Философ създава първата българска азбука - глаголицата. С глаголицата се слага началото на голямото просветителско и книжовно дело на Св. св. Кирил и Методий.Двамата братя превеждат от гръцки на старобългарски език някои от най-необходимите за богослужението книги: т. нар. Изборно евангелие, Хризостомовата (Златоустовата) литургия, Служебник (молитви и четива за различните църковни служби), части от Псалтира и Требника. С това полагат основите на старобългарския литературен език.В Моравия отиват през 863 г. и остават три години и половина по молба на моравския княз Ростислав, който иска да създаде славянска църква и така да се противопостави на германизацията. През 867 г. те отиват да защитят делото си пред папата в Рим, където Кирил принуждава папа Адриан II да признае официално славянските книги. В римската църква \"Св. Марина\" е отслужена литургия на славянски език. Кирил се разболява и умира в Рим на 14 февруари 869 г., където е погребан в базиликата \"Св. Климент\".Методий продължава своята проповедническа и просветна дейност сред западните славяни до смъртта си на 6 април 885 г. Кирило-Методиевото дело е съхранено и продължено от техните ученици - Климент, Наум, Сава, Горазд и Ангеларий.През 1851 г. в Епархийското училище \"Св.св. Кирил и Методий\" за първи път денят се чества и като Празник на българската просвета (24 май - нов стил). ", "date": "2019.05.11", "title": "Почитаме св. св. Кирил и Методий"}
{"url": "https://offnews.bg/sviat/razvivashtite-se-strani-poveche-niama-da-sa-smetishteto-na-bogatite-s-703018.html", "text": "Почти всички страни по света сключиха споразумение за ограничаването на изпращането на трудните за рециклиране пластмасови отпадъци в по-бедните страни, обяви ООН. 8 милиона от тях всяка година попадат в океаните.Страните износителки - включително САЩ - вече ще трябва да получат съгласието на получаващите отпадъците страни, за да приемат нови \"доставки\" на смесена или нерециклируема пластмаса. Сега тези страни се използват като гигантско сметище за развития свят. Той дори не иска разрешение от правителствата, за да изхвърля пластмасовата си смет.1 400 представители на държавите, които са страни по Конвенциите от Базел, Ротердам и Стокхолм, обсъждаха дни наред проблема, който се определя като \"изключително неотложен\". Фолф Пайе, изпълнителен секретар на трите конвенции, посочи, че е сключено споразумение по механизма за управление на пластмасовите отпадъци, който в голяма степен е задължителен и глобален. \"Новото решение ще принуди и САЩ в бъдеще да преработват своите отпадъци\", заяви Пайе.Откакто Китай спря да приема отпадъци за рециклиране от САЩ, пластмасата се трупа в развиващите се страни, твърдят наблюдатели, цитирани от в. \"Гардиън\". Световният алианс за алтернативи на изгарянето на отпадъци твърди, че е открил села в Индонезия, Тайланд и Малайзия, които са превърнати в сметища. \"Открихме, че има смет от САЩ, която просто се трупа в селата в тези страни там, където преди е имало обработваеми земеделски площи\", каза Клеър Аркин, говорителка на алианса.Правно обвързващата страните рамка се формира в края на двуседмична среща за подкрепяната от ООН конвенция за пластмасовите отпадъци и токсичните, вредни химикали, които заплашват океаните и живота в тях.Споразумението е подкрепено от 187 държави. То бе подписано в Женева, Швейцария, а от Програмата на ООН за околната среда го нарекоха \"историческо\", защото страните ще трябва да следят къде отива пластмасата, след като напусне границите им. В преговорите по него се включиха 1400 делегати, които обсъждаха текстовете в продължение на 11 дни. ООН определя замърсяването с пластмаса като \"епидемия\".САЩ не е част от тази конвенция, затова и не гласува, но представители на срещата заявиха, че страната се противопоставя на промяната.", "date": "2019.05.11", "title": "Развиващите се страни повече няма да са сметището на богатите: светът сложи граници за изхвърлянето на пластмаса"}
{"url": "https://offnews.bg/politika/bsp-se-zhalva-v-tcik-ne-mozhe-borisov-da-e-i-premier-i-shef-na-predi-703019.html", "text": "БСП внесе в ЦИК жалба заради факта, че той съвместява в разрез със закона длъжностите на министър-председател и на председател на предизборен щаб.Повод за жалбата стана , че Борисов оглавява Председателския предизборен щаб, в който участват партиите, подкрепили листата на ГЕРБ и СДС за изборите за Европейски парламент на 26 май.Жалбата на червените е внесена от Георги Свиленски, който от своят страна рпедседателства щаба на \"БСП за България\" за евровота.Свиленски припомня чл. 19, ал.7, т.5 от Закона за администрацията, според който министър-председателят не може да бъде ръководител на предизборен щаб на партия, коалиция от партии или инициативен комитет.\"Видно е, от публичните изяви на премиера Бойко Методиев Борисов в последните дни и седмици е, както дори той самият призна в интервю по БТВ в предаването на Цветанка Ризова „Лице в лице” на 8 май 2019 г., че ползва публичен държавен административен ресурс – автомобили, гориво за тях, хеликоптери, охрана от НСО, шофьори. Всички тези публични предизборни мероприятия на Бойко Борисов бяха широко отразени от всички национални медии, доказателства, за които Ви предоставихме на разположение в подадена от „БСП за България” предходна жалба на 7 май 2019 г. Гореописаните разходи са средства от държавния бюджет, които министър-председателят ползва безплатно в кампанията на ПП „ГЕРБ” и финансира незаконосъобразно, в качеството си на председател на Предизборен щаб предизборната кампания на собствената си партия чрез парите, събрани в държавната хазна чрез данъците на всички граждани на Република България\", пише Свиленски.Той настоява ЦИК да потърси административно-наказателна отговорност от Борисов и посочва, че глобата за всяко нарушение поотделно е от 3000 до 15 000 лева.БСП настоява още ЦИК да принуди Борисов да излезе в служебен отпуск по време на кампанията или да се оттегли от едната от двете длъжности.Това е втората жалба на БСП, в която левицата твърди, че Борисов ползва държавен ресурс за предизборната кампания. По първата жалба ЦИК не поткри нарушение. Тя бе по повод отразявани от медиите събития с участие на министър-председателя, които могат да се разглеждат и като предизборна агитация.", "date": "2019.05.11", "title": "БСП се жалва в ЦИК: Не може Борисов да е и премиер, и шеф на предизборен щаб"}
{"url": "https://offnews.bg/politika/goliamata-zaplaha-za-gerb-sa-pensionerite-golemiat-im-shans-protest-703004.html", "text": "Голямата заплаха за ГЕРБ на изборите за Европейски парламент са пенсионерите, големият им шанс - протестният вот да се размие, посочи социологът Кольо Колев (Медиана), който коментира тази сутрин пред БНТ .То показва отвращението на хората към \"мръсния\" начин, по който се води кампанията. Само преди месец 51% от тях са смятали изборите за важни и затова са имали нагласата да гласуват. Днес те са се стопили до 38% от имащите право на глас.Това е резултат от прегряването, от политическата пропаганда, наблюдава се известна умора - коментира Колев, според когото всеки нов гейт или скандал може да взриви относителното спокойствие и да предизвика изненади в резултатите.Картината сега е следната: БСП - 31.9%; ГЕРБ-СДС - 29.9%; ДПС - 10.7%; Воля - 4.9%; ВМРО - 4.7%; НФСБ - 3.9%; Коалиция за България - 3.8%; ДСБ - 3.4%. За евродепутат са нужни 5.89% (процентът зависи от броя на гласувалите и действителните бюлетини) или 110 хил. гласа по сегашните сметки. И все пак поне десетина партии и коалиции имат шанс, защото огромен процент - 26% сега - искат да гласуват, но още не са решили кого да подкрепят. Това са 1 млн. избиратели.\"Всяко люшване в една или друга посока може да изстреля дори втородивизионна партия в челото\" - каза Колев. Според него \"всеки скандал, всяко стъпване накриво може да взриви\" обстановката.Фактът, че за месец дистанцията между ГЕРБ и БСП се е увеличила с процент и половина и е стигнала 2% вещае още ожесточена битка, дори след \"Апартаментгейт\". След него, впрочем, социолозите наблюдаваха силно разколебаване в редиците на избирателите на ГЕРБ.\"Бяха като боксьор, който е получил тежък удар, в нокдаун: \"Ще гласувам, няма да гласувам\". Сега нещата не са такива, гербаджиите не са такива. Строили са се: \"Не, ще защитим нашите\", описа ситуацията Колев.ПенсионеритеЗащо, според социолога, пенсионерите са заплаха за ГЕРБ?ГЕРБ има много сериозен проблем и това са пенсионерите - категоричен е Колев. Смята, че ако гласуват само те, съотношението в резултата между БСП и ГЕРБ ще е 5:1.Ако гласуваше само администрацията, ГЕРБ категорично щеше да победи - казва той, но изборите ще бъдат на третия ден от почивните дни и ще гласуват повече тези, които си остават вкъщи. Избирателите на ГЕРБ са малко по-заможни, но и малко по-мобилни. Тези, които ще пътуват, може би няма да успеят да гласуват. А за пенсионерите една от малкото възможности за социална изява е именно гласуването. Те няма да пътуват - категорично закрепостени са заради условията, при които живеят.\"Още две седмици и ще видим. Мисля, че пенсионерите този път ще кажат своята тежка дума. Твърде дълго бяха държани настрана от реалния живот.\"Шанс за ГЕРБУправляващите виждат надежда във възможността протестният вот да се размие, казва Колев. Ако гласовете се пръснат и не отидат при основния им политически опонент - БСП, те ще имат шанс.Засега социолозите не виждат и консолидация около някоя личност при преференциалното гласуване. Абсолютно разнопосочни са нагласите, констатира Колев. Няма някой, който да достига петте процента, необходими за пренареждане на листа.", "date": "2019.05.11", "title": "Голямата заплаха за ГЕРБ са пенсионерите, големият им шанс - протестният вот да се разпръсне"}
{"url": "https://offnews.bg/analizi-i-komentari/novite-uzbekski-teroristi-zhertvi-na-neuspeshnata-integratcia-703005.html", "text": "Буберджан живее в Киргизия от 27 години, но е с узбекски корени. Сега изтърпява наказание от 6 години затвор. Беше арестуван миналата година и призна участието си в сирийската война, където се е сражавал на страната на въоръжени групировки. Преминал е и шестмесечно обучение в лагер на ДАЕШ, преди да се завърне в страната си, където е извършил поредица от терористични нападения. Буберджан признал пред журналисти, че е бил рекрутиран в Москва, където бил отишъл да си търси работа. Мястото на вербовката била една от джамиите, намиращи се под влиянието на радикали, които му показали видеоматериали за джихада и „защитата на исляма“.ДАЕШ успя да установи свое влияние в редица части на Средна Азия и, преди всичко, в самата Русия – в Дагестан, Ингушетия и Кабардино-Балкария. В тези руски републики се появиха радикални формации, които положиха клетва за вярност към вожда на ДАЕШ Абу Бакр ал-Багдади на арабски и английски. В разпространения запис се казва буквално: „Това е клетва за вярност… с божията благословия обявяваме подчинението си на халифа Ибрахим бен Аууад бен Ибрахим ал-Курейши ал-Хюсейни“ (истинското име на Ал-Багдади).Четвъртото нападение, извършено от узбекски терорист показва колко податливи са емигрантите от тази страна на пропагандните внушения на радикалите. Извършителят на това деяние Сейфулла Саибов, който осъществи нападение в Манхатън, пристигнал в САЩ със зелена карта. Преди него още трима узбеки направиха атентати в Европа: Абдул Кадир Машарипов, който нападна нощен клуб в Истанбул на връх Нова година, Рахман Акилов, който смачка с камиона си минувачи в Стокхолм, и Акбар Джан Джалилов, който е узбек с руско гражданство, взривил бомба в метрото в Санкт Петербург. Според експерта в ОССЕ Ян Матусевич повечето емигранти произхождат от нерелигиозни среди, но впоследствие се радикализират в страните, в които са се установили. Друга експертка – Деидре Тинан от Международната група по кризите/International Crisis Group, твърди, че макар извършителите на тези атентати да са от Централна Азия, те принадлежат към по-широко екстремистко движение.Ислямистки емигранти от УзбекистанДжихадистите от Централна Азия съставят най-голяма част от чуждестранните бойци, сражавали се в редиците на ДАЕШ.Според центъра „Сауфан“ техният брой е 8717 души. Професор Марлин Ларюел от университета „Джордж Вашингтон“, която е експерт по Русия, твърди, че след обявяването на независимост през 1991 г. Узбекистан е провеждал най-последователна политика на изкореняване на религията. Оттогава десетки хиляди ислямисти били арестувани и изтезавани заради убежденията си. Онези узбеки, които са завършили образованието си в други държави, след завръщането си в родината трудно намирали работа. Според нея е логично да се предполага, че подобни гонения са довели до ответно засилване на религиозното насилие от ислямистите в страната. Освен това, в стремежа си да защитят съществуванието си, ислямистките движения в Узбекистан и, преди всичко, „Ислямското движение на Узбекистан“ са пренесли дейността си в чужбина. Според проф. Ларюел, стотици узбекски ислямисти са се присъединили към движението на талибаните и към „Ислямска държава“ в Афганистан, след което са се изтеглили в Пакистан. След появата на ДАЕШ в региона, узбекските ислямисти са се разделили на две групи – едната се е насочила към прогонване на чужденците от Афганистан, а другата е отишла в Близкия изток.След като Узбекистан стана независим, мнозина очакваха страната да тръгне по пътя на демокрацията и правата на човека. Скоро обаче стана ясно, че новата власт силно ограничава религиозните свободи, като основен обект на гоненията са привържениците на установяване на ислямска република в страната. През 1998 г. бе прието законодателство, по силата на което органите за сигурност получиха нови правомощия за борба с незаконните религиозни организации. В отговор новопоявили се ислямистки структури започнаха да разширяват влиянието си в частност сред безработните и бедни младежи. Най-известната от тях е „Ислямското движение на Узбекистан“, което бе основано през 1996 г. едновременно в самия Узбекистан и в Киргизия. Впоследствие това движение проникна и в други държави от Средна Азия, като получи подкрепа дори от ислямистки групи в Южна Азия.Сред поредицата въоръжени нападения, извършени от движението срещу узбекски и американски обекти, правителството на Узбекистан го обвини в намерения да извърши покушение над президента Ислам Керимов. След атентатите от 11 септември 2001 г. движението бе включено в списъка на терористичните организации, свързани с Ал-Каида. Според разузнавателни доклади, то разширило дейността си чрез участие във войните в Сирия и Ирак, където негови бойци влезли в състава на Даеш и на „Джебха ал-нусра“. Според руската РИА „Новости“, лидерът на движението Осман Гази провъзгласил принадлежността си към Даеш и включването на узбеки в редиците на „Ислямска държава“ в Сирия и Ирак. През 2014 г. в Сирия били убити 17 узбекски джихадисти.Смесен съставИслямисткото движение на Узбекистан е съставено от джихадисти с различен етнически произход: араби, чеченци, пакистанци, руснаци, украинци, киргизи, узбеки и таджики. То се сражава на страната на талибаните в Афганистан. Двама са изтъкнатите джихадисти, участвали в основаването на това движение. Единият от тях – Тахер Юлдашев, считан за идеолог и политически лидер, е убит на 27 август 2009 г. с ракетно попадение в района на южен Уазиристан, т.е. на границата с Афганистан. Другият е военният лидер, известен под името Джумаа Намгани, чието истинско име е Джамбауи Ходжиев. Той пък загинал още през 2001 г. при американска бомбардировка срещу талибаните в северен Афганистан.Впоследствие движението се разцепва на съперничещи си отряди. Част от него остава в Афганистан и Пакистан, докато другата част се присъединява към „Джебха ал-нусра“. Според изследователския център на Агенцията за международно развитие на САЩ, броят на джихадисти от Узбекистан попълнили редиците на Даеш в периода 2014-2015 г., достигнал 200 души. Според публикация на „Форин афеърс“, някои емигрирали на Запад узбеки са се радикализирали и участват в терористични атаки.Според експерти, присъединяването на джихадисти от Кавказ към близкоизточните фронтове на джихада през 2012 г. е било мотивирано с необходимостта да се отблъснат руснаците в Сирия, а по същество представлява бягство от гоненията срещу тях в собствените им държави. Според Вашингтонския институт за Близкия изток, увеличаването на военното присъствие на Русия в Сирия до известна степен е повлияло за назначаването от Даеш на Абу Мохамед ал-Кадри за „валия на Кавказ“. На свой ред този ход е бил възприет от Русия като непосредствена заплаха за руските национални интереси в Средна Азия и Кавказ.Джихадистите от Кавказ са считани за едни от най-жестоките измежду чуждестранните рекрути на ДАИШ в Сирия. Според говорителя на сирийския „Ислямска фронт“ Хюсейн Насър: „те са онези, които внушават най-голям ужас в Сирия; готови са да избиват дори деца, ако им бъде наредено от техния емир“. Кавказки джихадисти заемат командни длъжности във военните и административните структури на ДАЕШ в Сирия и Ирак. Според осведомени, „Ислямско емирство Кавказ“ е гръбнакът на чуждестранните бойци в „Ислямска държава“.Броят на узбекските имигранти в Русия варира между два и три милиона души. Някои от тях са били радикализирани чрез интернет и социалните мрежи. Имигранти от Узбекистан има и в други държави – в Турция те са десетки хиляди, а в САЩ и Западна Европа – 300 хиляди. Известен брой узбекски имигранти бяха арестувани в обвинения в екстремизъм и подготовка за терористични нападения в Германия и САЩ. Повечето от тях се оказаха членове в „Ислямското движение в Узбекистан“. Както изтъква проф. Ларюел, „узбекският тероризъм в Европа и САЩ не е пряко следствие от узбекските политики, а от неуспешната интеграция на имигрантите в страните, в които са се установили“. Според казахстанския учен Александър Князев, тези терористи принадлежат към маргинализираната младеж, която е била принудена да емигрира в търсене на по-добро бъдеще; това са индивиди, които нямат твърди религиозни убеждения, нито могат да се интегрират в обществото на Запад.", "date": "2019.05.11", "title": "Новите узбекски терористи: жертви на неуспешната интеграция"}
