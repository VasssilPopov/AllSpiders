{"url": "https://offnews.bg/politika/prezidentat-na-frantcia-veche-e-vav-varna-borisov-go-posreshtna-vide-663600.html", "text": "Френският президент Еманюел Макрон и съпругата му Бриджит кацнаха във Варна преди минути.На летището в морската столица го очакваха премиерът Бойко Борисов и външният министър Екатерина Захариева.Още от стълбичката на самолета Макрон се обърна към българския министър-председател с радостен възглас \"Бойко\", а Борисов поднесе букет от бели рози на съпругата му Бриджит.Почетният шпалир на аерогара Варна бе от Военноморските сили.", "date": "2017.08.24", "title": "Президентът на Франция вече е във Варна, Борисов го посрещна (видео)"}
{"url": "https://offnews.bg/kultura/vandalite-na-izkustvoto-urban-creatures-udariha-otnovo-v-sofia-snimki-663580.html", "text": " завърши поредна своя стена в столицата, този път намираща се в 42 ОУ „Хаджи Димитър“ на ул. “Ген. Липранди” № 5 в жк. “Хаджи Димитър”. Творбата се казва \"Full Exucubization\" и е дело на поляка Кшищоф Сируч, като тя е вторият проект на фестивала за годината след .  и неговите колеги са едни от най-утвърдените творци от съвременната полска ърбън арт сцена. Сега е специално в България, след като цяла година е подготвял самостоятелна изложба \"Discretinuum\" в Париж, която ще открие врати в първата седмица на октомври в Galerie Celal M13. Присъствието на Kшищоф Сируч в България ще бъде началото на нови колаборации с други полски артисти през следващата година.„С нашите традиционни партньори от Полския институт и район \"Подуяне\" насочихме вниманието си към решаване на проблем, който все повече настъпва в нашето общество – нуждата от стимулиране на креативността и въображението на подрастващите. Същевременно искахме да покажем една нова форма на градското изкуство, а какъв по-добър пример от изуството на Kшищоф Сируч, който комбинира по изключително интересен начин техногенни форми с природни форми“, коментира Ясен Гешев от Urban Creatures.", "date": "2017.08.24", "title": "Вандалите на изкуството Urban Creatures удариха отново в София (снимки и видео)"}
{"url": "https://offnews.bg/temida/obrat-ne-mogat-da-razpoznaiat-napadatelite-ot-boia-v-bar-bikini-663584.html", "text": "Петимата обвиняеми за боя в созополския бар „Бикини“ може да се окажат невинни. Причината е, че видеозаписът, заснел мелето, бил с лошо качество. Вещото лице, изготвящо експертизата, не можел да установи самоличността на нападателите.Видеото ще бъде изпратено до специализирана лаборатория в София, където разполагат с по-прецизна техника. Докато стане готова експертизата, е възможно и петимата да бъдат освободени от ареста, защото, по закон, няма как да стоят зад решетките повече от два месеца. Днес още един от тях беше освободен. Кирил Апостолов, сочен от няколко от охранителите като едно от главните действащи лица, бе пуснат под домашен арест. Оказало се, че двама от гардовете си сменили показанията по отношение на неговото участие. От ареста, но с парична гаранция, бе пуснат и Георги Недялков. Зад решетките продължават да са Георги Джендов, Пламен Русев и Димитър Харалампиев – Рочата.", "date": "2017.08.24", "title": "Обрат – не могат да разпознаят нападателите от боя в бар „Бикини“"}
{"url": "https://offnews.bg/sviat/taiani-triabva-da-se-sazdade-evropejsko-fbr-sreshtu-isliamska-darzhav-663577.html", "text": "Председателят на Европейския парламент Антонио Таяни заявява в излъчено днес интервю, че в Европа трябва да бъде създадено ведомство като американската ФБР с цел борба срещу терористичната организация \"Ислямска държава\" (ИД). По думите му ИД се опитва да извърши нападения из целия континент. \"Трябва да се работи съвместно, тъй като понякога сътрудничеството е недостатъчно\", казва той.Според него може да се направи много повече за взаимодействието между националните прокуратури, полиции и разузнавания и в Европа трябва да съществува ФБР за борба с ИД, предаде ТАСС, цитирана от БТА.Председателят на европарламента обърна внимание на факта, че в Европа има малко имами, които говорят на испански, италиански или немски, а \"не само на арабски\".По думите му имамът Абделбаки ас Сати, предполагаемият организатор на терористичния акт в Барселона, \"е терорист и не е говорил за религия\".", "date": "2017.08.24", "title": "Таяни: Трябва да се създаде европейско ФБР срещу Ислямска държава"}
{"url": "https://offnews.bg/zdrave/samolet-na-vvs-prevozi-organi-za-transplantatcia-ot-varna-663585.html", "text": "Екипаж от състава на Военно-въздушните сили превози донор на органи за трансплантация от варненската болница \"Света Марина\" до София днес, съобщи Министерството на отбраната.Използван е самолет \"Спартан\", а на борда му е бил медицински екип от софийските болници  \"Света Екатерина\" и \"Лозенец\".Изпълнението на полета е по молба на Министерството на здравеопазването, се казва в съобщението на МО.", "date": "2017.08.24", "title": "Самолет на ВВС превози органи за трансплантация от Варна"}
{"url": "https://offnews.bg/sport/vkliuchete-se-v-blagotvoritelnia-kros-v-borisovata-gradina-663578.html", "text": "На 29 октомври за пета поредна година ще се проведе едно от най-атрактивните и масови есенни спортни събития в столицата – градският крос . По алеите на Борисова градина в София той ще събере стотици любители на бягането и активния начин на живот.Дисциплините, в които ще могат да бягат участниците, са 5, 10 и 20 км, като събитието е отворено както за професионалисти, така и за любители и всички, които искат да се заредят със спортен дух.За поредна година в рамките на \"Renault Morning Run\" се организира и специално детско състезание, което цели популяризиране на здравословния начин на живот и сред най-малките. То се нарича \"Sofia Kids Run\" и се провежда със сертифицирани треньори, които бягат заедно с децата и организират забавни спортни игри.Желаещите да се включат в сутрешното бягане в есенния неделен ден вече могат да се регистрират онлайн: http://morningrun.begach.com. Освен индивидуално участие, има възможност и за отборно или клубно, които осигуряват присъствие в специалното отборно класиране. До 31 август и до 30 септември в сила са преференциални такси за ранно записване. В стойността на всяка такса са включени 5 лв., предназначени за дарение за каузата на клуба, подробности за която ще бъдат обявени допълнително. Всеки един от финиширалите ще получи специалния медал на \"Renault Morning Run\", както и подаръци от организаторите и партньорите на събитието. Предвидени са и допълнителни предметни награди за първите в отделните класирания.\"Renault Morning Run\" е едно от първите състезания на клуб \"Бегач\". През последните пет години то успя да намери мястото си сред най-масовите спортни есенни събития на столицата. В миналогодишното издание взеха участие 700 души, като близо 600 от тях финишираха и получиха медали. Тазгодишното издание се очаква да привлече още по-голям интерес и благодарение на 5-километровото бягане за журналисти, което ще бъде част от програмата. То ще включва отборно класиране, чрез което ще бъде излъчена \"най-бързата медия\". Подробности за тази част от \"Renault Morning Run\" ще бъдат обявени през септември на уебсайта на събитието.Спортен клуб „Бегач“ е неправителствена организация, основана през февруари 2012 г. в София. Основната мисия на клуба е да подкрепя и развива бягането и кардио спортовете, както и масовата спортна култура. Всички събития, организирани от „Бегач“, са насочени към хора, които се стремят към здравословен и активен начин на живот. Годишно над 4000 души участват в състезанията на “Бегач”, като участниците нарастват с 50% всяка година. Клубът е член на Българската федерация по лека атлетика и има 70 члена и 6 картотекирани професионални състезатели, на чиито екипи присъства логото на Renault. \"Бегач\" работи за популяризиране на любителския спорт и здравословния начин на живот и вярва, че бягането, благотворителността и бизнесът имат възможност да работят заедно.", "date": "2017.08.24", "title": "Включете се в благотворителния крос в Борисовата градина"}
{"url": "https://offnews.bg/112/razrastva-se-pozharat-v-kresnenskoto-defile-evakuiraha-hora-ot-selo-o-663587.html", "text": "Екипи пожарникари от всички служби на територията на област Благоевград са мобилизирани в гасенето на пожара, възникнал в землището на с. Мечкул, община Симитли.Огнеборци от Благоевград, Симитли, Петрич, Сандански, Банско, Разлог, Гоце Делчев се включиха в усилията за овладяване на огъня, засегнал около 3000 декара треви, ниви, ниска и горска растителност.В тяхна помощ се присъединиха и пожарникари от Кюстендил, два екипа с пожарни коли от София, служители на Югозападното горско стопанство, модулно армейско формирование, булдозер.Втори вертолет Ми-17 от състава на авиобаза Крумово ще се включи в потушаването на големия горски пожар, обявиха и от Министерство на отбраната в землището на село Мечкул, община Симитли, област Благоевград.Той излетя в 18.22 ч. днес, 24 август, от авиобаза Крумово и се отправи към района на пожара. Екипажите на двата вертолета ще изпълняват задачи за овладяването на огнената стихия при стриктно спазване на мерките за безопасност.Пожарът в  Кресненското дефиле се разраства на юг и има опасност за хората в село Ощава, поради което са евакуирани къщите, които са на около 100 метра от огъня.Вече има изгорели къщи в селото, съобщи БГНЕС. Няма пострадали хора.Пожарът се разпространява и към село Влахи, община Кресна. Също така на мястото, където започна пожарът край село Мечкул, отново се е разгорял огънят и вече върви по склоновете към връх Пирин.По-рано някои от пожарникарите временно също се изтеглиха от мястото на пожара, тъй като имаше опасност и за тях. Пожарът изключително бързо се разраства, тъй като в района духа много силен вятър. Огънят бушува в близост до транзитния газопровод за Гърция, за който уверяват, че няма опасност.", "date": "2017.08.24", "title": "Разраства се пожарът в Кресненското дефиле. Евакуираха хора от село Ощава"}
{"url": "https://offnews.bg/sviat/sled-tajnite-zatvori-za-gejove-chechenia-zapochna-da-sabira-razvedeni-663581.html", "text": "Авторитарният лидер на Чеченската република Рамзан Кадиров застана на чело на акция, която цели да обедини всички разведени двойки в страната. Комисия, назначена от Кадиров, твърди, че е събрала 948 двойки в рамките само на две седмици. Някои от отново събраните двойки обаче се оплакват, че върху тях е бил оказан натиск. Жена от разведена двойка е определила акцията като \"насилие\", предава Би Би Си.Расул Успанов, секретар на Комисията за хармонизиране на брачните и семейни отношения, каза, че има случаи, при които след развода децата живеят при баща си, който се ожени отново.\"След като се намеси Комисията, мъжете ще заживеят отново с майката на децата си. Според исляма човек може да има до четири съпруги\", каза той, \"мъжете разбират, че е по-добре майката да живее заедно с децата си, вместо да гледа отстрани и да страда от факта, че не може да е близо до тях\".Жена, която е разведена от 12 години заяви, че би отказала, ако акцията на Комисията стигне до нея. \"Това е насилие срещу хората\", казва тя, \"ако една двойка се разведе, най-вероятно това е било окончателно решение\". Тя разказва, че доста често в Чечения двойките се женят на базата на препоръки, без дори младоженците да са имали какъвто и да било контакт помежду си. \"Омъжени са, но са несъвместими - защо да ги насилвате?\", пита жената.Според друг гражданин на страната - жена на име Зарема, натискът за събиране на разведени двойки идва директно от Кадиров. \"Ако откажете да се съберете с бившия си съпруг или съпруга, това означава, че се противопоставяте не само на религията и обичаите, но и на волята му. Ясно е, че когато сте притиснати от всички страни, трябва да се съгласите\", заявява тя.Кадиров стартира акцията с аргумента, че децата от разбити семейства са по-склонни да влязат в редиците на терористични организации. Групите по правата на човека обвиняват силите за сигурност на Кадиров в тежки злоупотреби, включително в отвличане и изтезания на противниците на Комисията.Рустам Абазов, част от екипа на Комисията за хармонизиране на брачните и семейни отношения заяви, че \"няма насилствени събирания, защото живеем в цивилизовано общество\".По-рано тази година руски медии публикуваха информация, която гласи, че в Чечения се помещават тайни затвори, които изтезават и дори убиват хомосексуалисти. Чеченските власти отрекоха това твърдение, а някои просто отрекоха съществуването на гейове в Чечения.", "date": "2017.08.24", "title": "След тайните затвори за гейове, Чечения започна да събира разведени двойки"}
{"url": "https://offnews.bg/ikonomika/bnb-vze-litcenza-na-chejndzh-tcentar-balgaria-663583.html", "text": "БНБ отнема лиценза на \"Чейндж Център - България\", считано от 1 септември, съобщи пресцентърът на БНБ.Софийското дружество прекратява дейността си, а издаденият му лиценз за платежна институция, извършваща международни парични преводи и обмяна на валута се обезсилва на база постъпило заявление за прекратяване на дейността.Законовото основание е чл. 15 от Закона за платежните услуги и платежните системи, чиято ал. 2 дава правото на Българската народна банка да отнема лиценза, когато платежната институция е преустановила дейността си за повече от 6 месеца.Дружеството е основано през 2008 г., едноличният му собственик е испанският гражданин Мигел Санчес Апеланиз Де Валдерама. То е част от MoneyTrans, започнала своята бизнес дейност в Испания през 1991 година с предлагане на услуги за обмяна на валута на частни лица, става ясно от сайта му.", "date": "2017.08.24", "title": "БНБ взе лиценза на Чейндж център - България"}
{"url": "https://offnews.bg/futbol/kraj-na-sagata-ibrahimovich-podnovi-dogovora-si-s-manchestar-iunajted-663586.html", "text": "Голмайсторът на Манчестър Юнайтед за отминалия сезон Златан Ибрахимович днес официално подписа нов едногодишен договор с \"червените дяволи\".35-годишният швед, чиито предишен контракт изтече през юни, но не бе подновен заради тежката контузия на нападателя, ще носи фланелката с №10.Ибрахимович скъса кръстни връзки на коляното на десния крак през април по време на мач от плейофите в Лига Европа.Предварителните прогнози бяха, че няма да бъде готов за игра до края на календарната година. Голаджията обаче изуми с темповете на възстановяване. Ибра дори обяви амбициозна цел да играе в мача с Тотнъм на 28 октомври.\"Връщам се, за да завърша това, което започнах. През цялото време моите намерения, както и тези на клуба, бяха да остана тук. Нямам търпение да изляза отново на терена на \"Олд Трафорд\", но знам, че трябва да изчакам достатъчно време, за да съм сигурен, че съм готов.Работих здраво и ще продължа да го правя, за да бъда във възможно най-доброто състояние за моето завръщане на терена\", заяви Ибрахимович.Мениджърът на Юнайтед Жозе Моуриньо също изрази задоволството си от подновения договор на шведа и заяви, че няма търпение да го види отново в игра.През миналата кампания Ибрахимович отбеляза 28 гола в общо 46 мача за \"червените дяволи\".", "date": "2017.08.24", "title": "Край на сагата, Ибрахимович поднови договора си с Манчестър Юнайтед"}
{"url": "https://offnews.bg/112/turtci-biha-nashi-granichari-na-kapitan-andreevo-663594.html", "text": "Турци са нападнали и удряли български граничари на ГКПП „Капитан Андреево“. Единият полицай е със счупен крак, а нападателите са задържани, съобщи БГНЕС.Инцидентът е станал в сряда около 23 ч., когато пристигнал микробус от Турция, в който пътували мъж, три жени и две деца.Всички те били роднини, част от тях немски граждани от турски произход. Останалите са турски граждани с карти за пребиваване в Германия.След проверка на паспортите им, граничните полицаи поискали да проверят и превозното средство за укрити лица, но пътуващите отказали да слязат. Шофирала 26-годишна жена, която потеглила.Микробусът бил спрян, но пътуващите отново не се подчинили на полицейското разпореждане. При опит да бъдат задържани, те оказали съпротива.Шофьорката ударила единия полицай в лицето, а 47-годишният А. О. нанесъл удар в крака на друг служител. Впоследствие е установено, че кракът му е счупен.Извършена е щателна митническа проверка на автомобила, като не са намерени укрити лица в него. Пълнолетните пътници от микробуса са задържани, непълнолетните са настанени в специализирано помещение.За случая е уведомена прокуратурата, започнало е разследване.", "date": "2017.08.24", "title": "Турци биха наши граничари на Капитан Андреево"}
{"url": "https://offnews.bg/knigi/stara-hartia-za-nova-kniga-pristiga-otnovo-ot-9-do-24-septemvri-663575.html", "text": "За пета поредна година в пет града от страната ще се проведе националната екокампания „Стара хартия за нова книга“. Общините Хасково, София, Русе, Пловдив и Бургас ще бъдат домакини на настоящoто издание на инициативата, която дава възможност на децата да научат повече за рециклирането, да разберат как да пазят природата и да събират разделно отпадъците.Всяко дете, което доведе възрастен придружител с поне 5 кг стара хартия за рециклиране, ще получи нова детска книга по избор както и подаръци от партньорите на празника.Под надслов „Почисти и прочети“ кампанията стартира на 9 септември в Хасково от 10,00 до 14,00 ч. на сцената на пл. „Свобода“ в рамките на празниците на града.В София „Стара хартия за нова книга“ както винаги ще се проведе под патронажа на кмета Йорданка Фандъкова и отново ще е част от Календара на културните събития на Столична община за 2017 г. Инициативата ще се състои на 10 септември от 10,30 до 19,00 ч. на бул. „Витоша“ 37 пред Книжен център „Гринуич“.На 17 септември за трета поредна година Русе посреща „Стара хартия за нова книга“. Събитието ще се осъществи от 10,00 до 14,00 ч. на пл. „Свобода“ пред Съдебната палата.Децата на Пловдив ще имат възможност да предадат своята стара хартия на 23 септември между 10,00 и 14,00 ч. на пл. „Стефан Стамболов“.Финалът на кампанията ще бъде поставен в Бургас на 24 септември от 10,00 до 14,00 ч. в Приморския парк, пред Пантеона. Всички мероприятия се провеждат със съдействието на общините и регионалните библиотеки.Талисман на кампанията „Стара хартия за нова книга“ тази година е един от най-обичаните съвременни фентъзи герои – Пърси Джаксън – син на Посейдон, похитител на мълнии и племенник на Зевс. 12-годишният тийнейджър с талант да се забърква в неприятности е познат на българските читатели от поредицата на американския писател Рик Риърдън „Пърси Джаксън и Боговете на Олимп“.За участниците в петте града ще бъдат подготвени викторини и игри в духа на книгите за Пърси Джаксън. Разбира се, епичното съревнование на знания ще им донесе допълнителни изненади. А за да остане празникът незабравим, в София всички деца, които са предали старата си хартия, ще имат възможност да си направят снимка за в стил „Боговете на Олимп“.Специалното предизвикателство на организаторите в тазгодишното издание на „Стара хартия за нова книга“ също е вдъхновено от митичната тема: конкурс за кратък разказ „Стари герои в нови истории“. Децата ще бъдат провокирани да създадат оригинална авторска история с любим древногръцки персонаж, поставен в нова и необичайна ситуация. Времето и пространството, в които се развива действието, зависят от въображението на малките творци. В конкурса участие могат да вземат деца и тийнейджъри до 18-годишна възраст, които живеят в общините, в които ще се проведе кампанията. Творбите ще се изпращат предварително в срок от 24 август до 5 септември включително на e-mail адрес: konkurs@greenwich.bgЗа пълните условия на конкурса, моля, посетете: http://www.greenwich.bg/Празникът ще протече с много музика и танци. За настроението на всички присъстващи ще се погрижат детски и тийнейджърски вокални групи и танцови състави. Програмата ще включва още спектакъла „Цирк“ – музикално куклено шоу с марионетки, което забавлява и деца, и възрастни, както и постановка на екотематика от „Театъра на приказките – София“.За да има за всички достатъчно книги, всеки, който изпълни условието да донесе 5 кг стара хартия за рециклиране, ще може да получи само една книга, но не повече. Децата, донесли допълнителни 5 кг хартия, ще получат втора книжка на екотематика – изданието „Ти можеш да спасиш планетата“. Така в рамките на празничния ден децата могат да получат максимален брой две книги. ", "date": "2017.08.24", "title": "\"Стара хартия за нова книга\" пристига отново от 9 до 24 септември"}
{"url": "https://offnews.bg/futbol/ronaldo-e-nomer-1-za-sezona-spored-uefa-663597.html", "text": "Носителят на \"Златната топка\" Кристиано Роналдо от Реал (Мадрид) беше избран за най-добър футболист от УЕФА за сезон 2016-2017.Португалският голмайстор на европейския клубен шампион е първи в класацията преди Лионел Меси от Барселона и Джанлуиджи Буфон от Ювентус.32-годишният Роналдо има основна заслуга за успехите на \"белите\" през последния сезон, в който Реал (Мадрид) триумфира с титлата в Испания и с трофея в Шампионската лига за втора поредна година.Португалският национал получава приза за общо трети път в своята бляскава кариера, като Меси има две награди.Най-добър полузащитник в Шампионската лига за миналия сезон е Лука Модрич от Реал (Мадрид), а неговият съотборник Серхио Рамос е най-добър защитник. Ветеранът Буфон получи приза за най-добър вратар през последната кампания.Лиеке Мертенс от Холандия беше избрана за най-добра за сезона при жените.", "date": "2017.08.24", "title": "Роналдо е номер 1 за сезона според УЕФА"}
{"url": "https://offnews.bg/futbol/ludogoretc-dovarshi-zapochnatoto-sreshtu-suduva-v-litva-i-vleze-v-grup-663595.html", "text": "Шампионът на България Лудогорец се класира за групите на втория по сила европейски клубен турнир Лига Европа, след като отстрани в плейофа литовския Судува. След 2:0 в първия мач в Разград, тази вечер \"орлите\" завършиха 0:0 като гост и с общ резултат 2:0 продължават напред.Лудогорец надигра своя съперник въпреки кадровите проблеми пред треньора Димитър Димитров - Херо, който не можеше да разчита на наказаните Козмин Моци и Марселиньо.В 28-ата минута разградчани можеха да открият резултата, но ударът на Анисе срещна гредата. Само 120 секунди по-късно изстрел на Мисиджан бе избит пред голлинията от защитник на Судова.След почивката Судува се разигра и създаде две възможности, но отбраната на Лудогорец се справи. Двубоят ще се запомни и с неуверената работа на турския рефер Халис Юская, който спести на три пъти изгонване на играч на домакините.Така Лудогорец отново е в групите на Лига Европа и ще се радва на европейски футбол поне до зимата, ако не успее да прескочи групите. Имената на съперниците си Лудогорец ще научи след тегленето на жребия в петък от 14 часа българско време.“Футболът е 90 минути и е нормално да има притеснение. За нас тепърва предстоят големи мачове. Надяваме се да имаме успех. Честито на всички, които обичат Лудогорец. Искам да подчертая, че домакинските мачове ще се играят на “Лудогорец Арена”. За нас беше важно да се класираме, това беше и причината да има повече напрежение в нашите играчи.Чака ни страшно много работа от утре. Имаме хора, които работят по селекцията. Надявам се да се получат нещата, имаме всички условия да се представим добре в Лига Европа. Запознат съм с всичко в клуба, но ще коментираме само, когато нещата са факт. Миналата година имахме кураж да си поставим за цел да излезем от групите на ШЛ, а целта сега е категорична и ясна, а тя е да се излезем от групата\", коментира изпълнителният директор на Лудогорец Ангел Петричев.", "date": "2017.08.24", "title": "Лудогорец довърши започнатото срещу Судува в Литва и влезе в групите на Лига Европа"}
{"url": "https://offnews.bg/ikonomika/v-parvi-energoblok-na-belaruskata-aetc-prikliuchi-zavariavaneto-na-gla-663591.html", "text": "В реакторното отделение на Първи енергоблок на Беларуската АЕЦ приключи един от най-важните етапи от строителството – заваряването на главния циркулационен тръбопровод (ГЦТ). Монтажът му започна на 4 юни и приключи на 21 август. За 78 дни специалистите завариха всички 28 шева с поетапен контрол на извършваните операции. Генерален изпълнител на дейностите по изграждане на Беларуската АЕЦ е Групата компании ASE, част от „Росатом“.Главният циркулационен тръбопровод е с диаметър 850 мм, дебелина на стените 70 мм и обща дължина повече от 130 метра и е предназначен за циркулация на топлоносителя – вода с температура от 350 градуса и налягане от 17,6 МПа. ГТЦ съединява основното оборудване на първи контур - реактора, парогенераторите и главните циркулационни помпи.В близките дни специалистите от ПАО „Енергоспецмонтаж“ ще приключат дейностите по заварката на аустенитната неръждаема стомана на вътрешните шевове на главния циркулационен тръбопровод, която ще защитава тръбопровода от агресивна среда.", "date": "2017.08.24", "title": "В Първи енергоблок на Беларуската АЕЦ приключи заваряването на главния циркулационен тръбопровод"}
{"url": "https://offnews.bg/volejbol/volejbolistite-ni-startiraha-na-evropejskoto-s-tezhka-zaguba-ot-rusia-663593.html", "text": "Националите по волейбол стартираха с тежка загуба с 0:3 от Русия в първия си мач от предварителна група С на европейското първенство в Полша. Пред полупразната зала в Краков нашите волейболисти дадоха отпор на \"сборная\" единствено в първия гейм, който загубиха на 23 точки.След това руснаците взеха инициативата и не оставиха съмнение в превъзходството си, макар нашите момчета да успяха да поведат в третия гейм. Така Русия си върна с лихвите за загубата с 2:3 в Казан през лятото в мач от Световната лига.Розалин Пенчев беше най-резултатен за България със 17 точки (3 блока, 67% ефективност в атака, 7% перфектно и 36% позитивно посрещане). Цветан Соколов добави още 12 точки (44% ефективност в атака).За Русия се отличиха Максим Михайлов (2 аса, 50% ефективност в атака) и  Дмитрий Волков (1 ас, 1 блок, 56% ефективност в атака, 27% перфектно и 67% позитивно посрещане) с по 12 точки. Във втория си двубой от Група С България ще излезе в събота от 21,30 часа срещу Испания отново в Краков.Добрата новина за родния волейбол от днес обаче дойде от страна на дамите ни. \"Лъвиците\" постигнаха трета поредна победа на последната световна квалификация в Ротердам (Холандия), с което запазиха реални шансове за една от двете квоти за Мондиал 2018 в Япония.Момичетата на селекционера Иван Сеферинов дадоха гейм на аутсайдера Гърция и се наложиха с 3:1 (26:24, 21:25, 25:21, 25:17) и вече имат 3 победи от 3 мача и 9 точки, като имат много големи шансове за едно от първите две места на турнира.", "date": "2017.08.24", "title": "Волейболистите ни стартираха на европейското с тежка загуба от Русия"}
{"url": "https://offnews.bg/protesti/prirodozashtitnitci-poiskaha-totalna-zabrana-za-kozhoderstvoto-u-nas-663553.html", "text": "30-ина протестиращи еколози се събраха днес пред сградата на Министерството на земеделието, горите и храните и поискаха тотална забрана за кожодерския бизнес у нас.Природозащитниците, организирани от , са против отглеждането на животни за кожи в България, а повод за тяхното недоволство е фермата за норки в Стара Загора.Една от причините за протеста е проект на Министерството на земеделието за промени в Наредбата за условията за отглеждане на дивеч.В проектонаредбата се предлага да отпаднат всички текстове, които създават проблем за дейността на съществуващата ферма за норки в Стара Загора, твърдят еколозите.Протестиращите днес носеха плакати с надписи \"Само красивите животни и грозните хора носят кожени палта\" и \"Жестокостта не е на мода\".Това няма да бъде единствена демонстрация на тяхното недоволство. На 31-ви август ще има и целодневен протест, отново пред сградата на МЗХ в София.", "date": "2017.08.24", "title": "Природозащитници поискаха тотална забрана за кожодерството у нас (снимки)"}
{"url": "https://offnews.bg/futbol/real-madrid-zapochva-zashtitata-na-trofeia-v-shampionskata-liga-sresht-663590.html", "text": "Европейският клубен шампион Реал Мадрид започва защитата на трофея си в Шампионската лига в група H заедно с отборите на Борусия (Дортмунд), Тотнъм и АПОЕЛ (Никозия) на Живко Миланов.Финалистът от миналогодишното издание Ювентус пък ще се бори с колоса Барселона, Олимпиакос и Спортинг (Лисабон). ЦСКА Москва с Георги Миланов в състава си попадна в група А с отборите на Бенфика, Манчестър Юнайтед и Базел.Най-слаба изглежда група G, където са тимовете на Монако, Порто, Бешикташ и РБ Лайпциг.Група А1. Бенфика2. Манчестър Юнайтед3. Базел4. ЦСКА (Москва)Група В1. Байерн (Мюнхен)2. Пари Сен Жермен 3. Андерлехт4. СелтикГрупа С1. Челси2. Атлетико Мадрид3. Рома4. КарабахГрупа D1. Ювентус2. Барселона3. Олимпиакос4. Спортинг (Лисабон)Група E1. Спартак (Москва)2. Севиля3. Ливърпул4. МариборГрупа F1. Шахтьор (Донецк)2. Манчестър Сити3. Наполи4. ФейенордГрупа G1. Монако2. Порто3. Бешикташ4. РБ ЛайпцигГрупа Н1. Реал Мадрид2. Борусия (Дортмунд)3. Тотнъм4. АПОЕЛ (Никозия)", "date": "2017.08.24", "title": "Реал Мадрид започва защитата на трофея в Шампионската лига срещу Живко Миланов, Тотнъм и Борусия Дортмунд"}
{"url": "https://offnews.bg/bojni/kobrata-se-razbuntuva-sreshtu-zauerland-machat-s-dzhoshua-visi-663554.html", "text": "- Кубрат, можеш ли да потвърдиш вече официално новината за твой мач срещу Антъни Джошуа за световната титла?- За съжаление с моите промоутъри изобщо не сме в синхрон. Първо, мен никой не ме е уведомил за крайна дата. Имахме разговори по тази тема, но не сме се разбрали за нищо конкретно. По принцип от доста време комуникацията ми с Кале Зауерланд и с управителя на компанията, не е никак добра. Преди известно време обсъждахме предстоящия двубой, но не стигнахме до нищо конкретно. Мястото, от което разбрах, че тази дата остава твърдо са медиите. Чуждите и българските.- Това, което казваш звучи шокиращо. Все пак ти си човекът, който се очаква да се качи на ринга и да се изправи срещу Джошуа? Нали така?!- Абсолютно. Чета и слушам как е решено вече всичко, договорена е дата, място на двубоя и всичко това разбирам от медиите. Само, че не говорим за финал на републиканско първенство, а за битка за световната титла!- От отговорите ти става ясно, че преговорите за мача, се водят без много да се интересуват от твоето мнение, при това, за най-важния мач в кариерата ти?- Да, разговорите започнаха по-сериозно преди две седмици. Първо чакахме Кличко да каже дали ще приеме реванш, след това се втурнаха да уговарят срещата, но с мисълта за комисионна, а не за победа. Ако за някои хора мач срещу Антъни Джошуа е уникална възможност да се заработят милиони, за мен нещата изглеждат различно! Аз никога не съм се качвал на ринга, воден от мисълта какво и колко ще спечеля. Финансовата част не е най важната и сега. Аз искам като се кача на ринга, да бъда подготвен, да бъда готов да се боксирам за победа!- 28 октомври в Кардиф. Това се спряга вече като официално и окончателно и като договорено...- Откакто съм в позицията на официален претендент за световната титла повтарям, че аз имам нужда минимум от 3-4 месеца време, в което да мога пълноценно да тренирам и да се подготвя професионално за подобен сблъсък. И стоя зад думите си. Преговорите между щабовете на Джошуа и Кличко вървяха половин година преди да се стигне до срещата им. Защо тези с моето участие трябва да бъдат претупани за две седмици?- Сигурно ти е трудно да се съхраниш психически при тази ситуация, която е меко казано непрофесионална и направо шокираща за организация като \"Зауерланд\"...- О, не, не. Психически съм толкова здрав, че мога да понеса с лекота много по-голямо натоварване. Но тук говорим за кариерата ми. Аз не съм се трудил и не съм се борил толкова години, че някой друг да си позволи да ме пренебрегва и да си играе със съдбата ми. Имам много енергия и искам да я насоча правилно, да се подготвя добре, защото този мач за мен е огромно предизвикателство и възможноси знам че мога да победя.", "date": "2017.08.24", "title": "Кобрата се разбунтува срещу Зауерланд, мачът с Джошуа виси"}
{"url": "https://offnews.bg/nashite-avtori/zimata-ide-vav-vesteros-no-v-balgaria-pak-shte-ni-iznenada-663561.html", "text": "Джон Сноу гази в еднометрови преспи, огненият жрец Торос измръзна от студ, драконът Визерион възкръсна като ледено зомби, а Санса носи ямурлук, по-голям от този на Боримечката – с две думи, зимата си иде отсЕкъде във Вестерос. Далеч по-различен е мирисът във въздуха в българския енергиен сектор има-няма три месеца преди да се започне редовната зимна вакханалия. Поредното лято се изтече в спокойствие и летаргия, без някой да се сети, че именно това е най-благодатният за реформи и промени период, така че да се избегнат превръщащите се в обичайна гледка зимни енергийни кризи.ЕлектроразпределениеВ електроразпределението има две наболели теми, които през последните години набраха някаква инерция, но в момента видимо буксуват – либерализирането на пазара и борбата с кражбите.Пазарът на електроенергия за бизнеса в България е една от малкото проведени (почти) докрай реформи от трите кабинета на Бойко Борисов – след дълги години мъки, безкрайно писане на стратегии и криене под масата (в преносен и буквален смисъл), българските компании най-накрая могат да си избират свободно кой да им продаде ток. Както се казва – Алелуя, ама това е само половината от пазара. Битовите потребители на хартия също имат тази възможност, но реално смяна на доставчици няма. КЕВР, страхувайки се от политическо напрежение и вероятно под някакъв партиен натиск (съставът на комисията се формира де факто през партийни квоти), все още поддържа регулирания пазар за битовите потребители, където цените са индиректно субсидирани през НЕК, т.е. през данъкоплатците и индустриалните потребители на ток. Следователно, няма и толкова „луди“ потребители, които да излязат от регулирания пазар за бита към свободния.Макар това от гледна точка на битовия потребител да изглежда положително (защо да плаща по-висока цена?), в крайна сметка загубите на НЕК също се плащат от индивидуалния данъкоплатец. Моделът, в който България субсидира тока за бита, като принуждава бизнеса да плаща една от най-високите цени на електроенергия в Европа, не води до нищо добро. Най-малкото, поради две причини – (1) скъпият ток за бизнеса намалява икономическия растеж, оттам и доходите на всеки човек; и (2) субсидирането на киловатчас на калпак облагодетелства битовите потребители с най-високо потребление – т.е. хора с огромни къщи в Бояна, които се топлят с 15 климатика и подгряват два басейна на ток.Вторият крайъгълен камък в електроразпределението са, най-общо казано, кражбите на ток и жици. Доста наши сънародници са си живи гяволи, що се отнася до възможността да минат метър в плащането на сметки или да си „наберат“ жица. От приватизацията на електроразпределителните дружества насам се водят доста успешни политики по ограничаване на кражбите и неплащането на електроенергия, като в отделни квартали със смесено население практиката е почти изкоренена (успехите на българските ЕРП-та са наистина за световен пример). Някои мерки срещу кражбите обаче изискват не просто воля за събирането на сметки и реорганизация на процесите, а инвестиции. Именно тук отново опираме до притесненията на партиите за цената на тока – всяка инвестиция на ЕРП-тата, НЕК и на ЕСО трябва да бъде отчетена в цената на електроенергията, следователно КЕВР няма особен стимул да одобрява нови инвестиции. Последният такъв пример е с опитите на ЧЕЗ да въведе балансови електромери – хем, от една страна, обществената поръчка се обжалва непрекъснато и не може да тръгне, хем, от друга, КЕВР леко и елегантно намеква, че няма нужда да се въвежда този механизъм срещу кражби, тъй като ще струва пари.ТоплофициранеГолямата авария на \"Топлофикация-София\" в \"Младост\" тази зима илюстрира това, за което много експерти, икономисти и финансисти предупреждаваме вече години наред – дружеството е в толкова тежки финансови затруднения, че неговата инфраструктура буквално се разпада пред очите ни. За съжаление, софийската компания не е изолиран случай – целият сектор е в криза с изключение на топлофикациите във Варна и Пловдив, в които собствениците им (френската \"Веолия Енерджи\" и австрийската ЕВН) направиха нужните инвестиции в когенерации и поддръжка на топлофикационната инфраструктура.Причината тук отново е половинчата държавна политика и нерешителност да се развие определен секторен модел в неговата цялост.Тъй като топлофикациите произвеждат едновременно топлинна и електрическа енергия, тяхното функциониране се осъществява по два бизнес модела. Единият е чисто пазарен – топлофикацията продава топлинна енергия на пазарна (или близка до пазарната цена, когато има държавен регулатор) и продава електроенергия отново на пазарна (или близка до нея) цена. Вторият модел включва т.нар. кроссубсидиране – държавата изкупува скъпо електроенергията, като след това задължава топлофикацията да продава топлинната енергия на ниска цена, която почти винаги е под себестойност. Във втория модел се цели определен социален ефект, като цената на парното се държи по-ниска от реалната за сметка на цената на тока.В България засега работим по модела на кроссубсидирането, но нещата забуксуват все повече през последните години. Тежкото финансово състояние на НЕК ограничава възможността националната компания да изкупува електроенергията на ТЕЦ-овете на достатъчно висока цена, която да оправдае ниските продажни цени на топлоенергията. За преминаване към пазарен модел не може и дума да се каже – това ще означава повишаване на цената на парното, което е кошмар за българските политици.Друг традиционно критичен проблем в сектора е, че КЕВР традиционно орязва разходите на топлофикациите за амортизации под странното допускане, че тръбите за парно са някакъв вечен актив, който ще битува, докато свят светува. Държавната комисия е под разбираем политически натиск да задържа максимално цената на парното, което обаче вече не се реализира за сметка на печалбите на топлофикациите (тъй като те са на загуба), а за сметка на качеството на тяхната инфраструктура. При неспособност те да реализират инвестиции, които да компенсират реалните амортизации, топлофикационната мрежа просто започна да се разпада по-бързо, отколкото се обновява. Тоест, свиквайте с авариите посред зима и внезапните взривове и течове в топлофикациите в България – те ще стават все по-чести, дай Боже, само да няма жертви.Да си играеш с огъняКолкото и абстрактно да звучат гореописаните проблеми на средностатистическия битов потребител на електро- и топлоенергия, който логично би искал двете да са възможно най-евтини, ако може и без пари, рано или късно ще се опарим сериозно от играта с огъня. Фалитите на топлофикации и международните арбитражи на ЕРП-тата безспорно ще доведат до огромни разходи за държавата, които ще бъдат платени от данъкоплатеца.По-критичният проблем може да възникне при по-мащабна авария и разпад на топлоподаването в София или друг голям град*. Тъй като политиците ни правят популистка социална политика през цените на тока и парното, двете мрежи са с недостатъчни инвестиции и съответно не могат да издържат на кризисно натоварване. Спре ли парното, потребителите ще започнат да се отопляват на електричество, създавайки свръхпотребление и почти сигурно събаряйки електропреносната система на града.Сега си представете какво е да останете без парно и без ток на -15 градуса. Ако перифразираме крилатата фраза на Рейгън, то можем да кажем, че справедливото наказание за сиромахомилството и популизма ще бъде измръзването до смърт.", "date": "2017.08.24", "title": "Зимата иде във Вестерос – но в България пак ще ни изненада"}
{"url": "https://offnews.bg/turizam/zakonno-snimali-nudistite-na-plazh-delfin-663579.html", "text": "Камерите, които наемателят на плаж „Делфин“ бе поставил, са законни, категорични са от полицията.Видеонаблюдението беше поредната причина за напрежение между стопанина на ивицата и нудистите, които я посещават от десетки години. За поставянето на камери имаше няколко сигнала, включително и до Министерството на туризма. Има поставени пет камери на ивицата, три, от които, са функциониращи, поясни началникът на полицейското управление в Царево Красимир Киров.Съставили сме предупредителен протокол на наемателя и управителя на ивицата да не се допуска напрежение между нудистите, които плажуват там и останалите посетители и служители на плажа, добави Красимир Киров.Записите от устройствата се съхранявали до три дни, уточни той.С 5000 лв. е глобен пък наемателят, „Тйва Интернешънъл“, от РИОСВ – Бургас. Санкцията е наложена заради изграждане и монтаж на дървена стълба към плажа, без тя да е съгласувана.", "date": "2017.08.24", "title": "Законно снимали нудистите на плаж Делфин"}
{"url": "https://offnews.bg/izvan-terena/seksi-doktorka-vdiga-kontuzenite-v-milan-663562.html", "text": "Нов член на медицинския щаб има италианския колос Милан. Това е 26-годишната испанска докторка Ирене Гонзалес Тобосо, която ще помага за възстановяването от травми на асовете на \"росонерите\", които афишират сериозни амбиции за завръщане на голямата европейска футболна сцена.Появата на красивата Ирене на \"Сан Сиро\" не е никак случайна. Тя е гадже на аржентинския централен бранител Матео Мусакио, който се присъедини към Милан през лятото, а преди това играеше за испанския Виляреал.Дамата стана хит в Милано с чувствените си фотографии в социалните мрежи, които предлагаме на вашето внимание.", "date": "2017.08.24", "title": "Секси докторка вдига контузените в Милан"}
{"url": "https://offnews.bg/obshtestvo/mon-poiska-ostavkata-na-direktora-na-smg-toj-se-barikadira-v-gimnazia-663560.html", "text": "Истински екшън се разиграва в едно от най-престижните български училища - Софийската математическа гимназия. След като тази сутрин от МОН поискаха оставката на директора ѝ, се оказа, че той се е барикадирал в сградата с печатите на гимназията и се заключил. Твърди се, че дори е спал там. Междувременно отпред протестираха родители, пристигнаха зам.-министър и началникът на Регионалното управление на образованието (РУО), блокадата наложи и викането на полиция.Оставката на Антони Стоянов бе поискана от началника на РУО в София Ваня Кастрева, която е работодател на Стоянов. Тя обяви решението си тази сутрин пред БНТ. Искането е съгласувано с министъра на образованието Красимир Вълчев. Задно искаме оставката, потвърди Вълчев пред OFFNews.Причината е напрежението в гимназията и подклажданите от Стоянов конфликти. Проблемът стигна медиите, когато през юли той уволни един от най-изтъкнатите учители по математика в гимназията - Петя Тодорова. Мотивът му бе, че тя уронвала престижа на гимназията с участието си в комисията на математическото състезание \"Европейско кенгуру\". Твърдение, с което тя категорично не се съгласи.Проблемът със състезанието дойде от вражда между двамата съорганизатори. Той ескалира след областния кръг, когато единият организатор изключи от националния кръг учениците, явили се при другия организатор. Под ударите попаднаха и възпитаниците на СМГ въпреки високите си резултати. МОН посредничи за разрешаването на конфликта и проблемът бе решен, а децата не бяха ощетени.Тодорова обаче бе обвинена и уволнена от директора си. Самата тя няма как дори теоретично да може да изключи учениците, защото е член на националната комисия и с подписа си просто удостоверява, че явилите се в състезанието са получили съответните оценки. Тя няма правомощията да реши кой има право да се яви на националния кръг и кой - не.Напрежението бе нагнетено допълнително, когато Стоянов не поднови срочните договори на други учители, изразявали несъгласие с начина му на управление.След като уволнението на Тодорова стигна до медиите, Регионалното управление на образованието - структура подчинена на МОН - започна проверка в училището.След изявлението на Кастрева от тази сутрин пред училището отново се събраха родители на протест срещу Стоянов. В училището пристигнаха Ваня Кастрева, инспектори и зам.-министърът на образованието Таня Михайлова, полиция. Дали оставка ще има все още не е ясно. OFFNews потърси Антони Стоянов за коментар, но никой не отговори на директорския телефон.В сградата се проведе и среща, достъпът до която бе ограничен.Официално Стоянов се води в отпуск до края на седмицата. Срещу него обаче е започнало дисциплинарно производство.\"Той провокира напрежение, не съдейства за разрешаването на конфликтите, държи се грубо, криеше се от нас. Аз, началникът на кабинета ми, г-жа Кастрева прекарахме десетки часове през последните седмици в опит да решим конфликта. Той успя да разочарова много хора с поведението си\", коментира ситуацията министър Вълчев пред OFFNews.", "date": "2017.08.24", "title": "МОН поиска оставката на директора на СМГ, той се барикадира в гимназията"}
{"url": "https://offnews.bg/analizi-i-komentari/prezidentat-makron-sreshtu-svobodnia-pazar-663565.html", "text": "Президентът Макрон има изключително странни икономически идеи. По-право – щяха да са просто странни, ако не засягаха правата и законните интереси на българските предприемачи и работници. А иначе са просто болшевишки. Според тези идеи френската държава трябва да има възможността да решава вместо предприемача, ако не е френски – какви заплати да плаща, кога да ги плаща, къде да ги плаща, кога и колко да почиват работниците, къде да се внасят осигуровките и да се плащат данъците.Направо – военен комунизъм.Простичко казано – Макрон се опитва да ограничи френския трудов пазар за предприемачи и работници от източната част на Европа. Любимецът на либералите всъщност се опитва да прокара изключително строга рестриктивна политика на протекционизъм на френските предприемачи.И каква стана тя? Нали протекционизмът беше нещо много лошо, много недопустимо в ЕС, много несъвместимо с „ценностите“ на ЕС? Нали затова ни гледаха строго и ни поучаваха мъдро, но справедливо. Да няма никаква държавна помощ за българската икономика, да няма никакъв протекционизъм, правилата в българската икономика да се определят от единния свободен пазар. Който фалирал – фалирал. Предприятията в руини, работниците – гастарбайтери в чужбина, нова икономическа политика.Политика на свободния пазар. Добре. Отлично. Ама като ще е свободен пазар, да е свободен пазар. Което означава – когато българските превозвачи дадат по-добра цена от френските, българските вземат стоката, доставят я и прибират печалбата. Толкоз. Това е основата на конкуренцията. А превозвачите от източната част на континента просто дават по-добра цена и са по-конкурентни.Да не говорим, че автомобилният парк на полските, унгарските, румънските и българските превозвачи е в пъти по-нов и по-екологичен от този на редица западноевропейски фирми. В България има фирми, чиито камиони са само и единствено стандарт Евро 6. Най-новите. Из Белгия и Франция се карат камиони, които пушат така, сякаш са на дърва и въглища. И забележете – никой на запад от Виена не поощрява фирмите да купуват по-нови и по-екологични камиони.Разликите в цените на винетките и размера на пътните такси там са пренебрежимо малки и не създават никакви предпоставки и ползи за предприемача да си купи нов, по-екологичен камион. И забележете – няма рестрикции за използването на старите бракми с двигатели на твърдо гориво. Защо ли? Я кажи на белгиеца или холандеца, че ще му спреш камиона, който му вади хляба. Не. Ще ги търкалят, докато се разпаднат и тогава евентуално ще мислят за нови. Ама иначе екологията е първа грижа на розовия либерал. Теоретично.Българските и източноевропейските превозвачи се проверяват през час от всички контролни органи. За всички разрешителни. За всички документи. За това дали не са надвишили времето за работа. Избирателно. И това е дискриминация и опит за сплашване. Западните – не.Източните предприемачи с новите камиони могат да проследят шофьора си всяка минута къде е, какво прави, с каква скорост се движи, какъв е разходът му на гориво. Защото са си закупили и инсталирали модерни системи за управление. Местните карат с хартиените шайби. За парлама. Защото никой не ги проверява. Нито за скорост, нито за работно време.А това е лицемерие, двоен стандарт и дискриминация. И нарушаване на „ценностите“ на ЕС.Обаче „либералната“ икона Макрон не мисли така. В качеството си на министър на икономиката, индустрията и цифровизацията г-н Макрон създава законодателство, с указ № 2016-418 от 7 април 2016 година, който влезе в сила от 1 юли 2016 г., което въвежда недопустими административни рестрикции и засяга предимно превозвачи от Източна Европа, в това число и българските такива. Това са въвеждането на неразумно висока минимална почасова ставка, изискванията в кратко време работниците да се прибират в държавата си и пр., и пр. Без съмнение тези изисквания и ограничения за неприемливи и противоречащи на правилата на общия пазар и на четирите основни свободи в ЕС. По съществото си те представляват недопустима форма на протекционизъм, който засяга правото на свободна пазарна инициатива на българските превозвачи.Както е известно, българските предприемачи, които извършват превози на територията на ЕС, дават работа на над сто хиляди български граждани, които издържат своите семейства в България, плащат своите данъци в България и потребяват стоки и услуги в България. По данни на Националния статистически институт броят на лицата, наети на длъжност „водач на тежкотоварен автомобил“, съгласно Националната класификация на професиите и длъжностите е 61 668 души.Към тази цифра трябва да се прибавят и десетките други дейности, на които автомобилният транспорт създава заетост и препитание – като доставчици на автомобили и резервни части, доставчици на горива и смазочни материали, спедитори, реклама, счетоводство, правни услуги и пр.Спокойно може да се каже, че автомобилният транспорт е видима част от българската икономика, разпределен предимно между средни предприятия.Редица европейски държави, между които Франция, Германия, Белгия, Италия, Австрия, започват да приемат различни нормативни актове, по съществото си протекционистки, които се опитват да ограничават възможностите за работа на източноевропейските предприемачи, в пълен разрез с основните стълбове на ЕС, между които е и свободата на предприемачеството и свободното движение на хора, стоки и капитали.Това се прави под натиска на местните превозвачи, които се стремят да отнемат пазара на по-конкурентните превозвачи от България, Полша, Румъния, Унгария и прибалтийските републики. Редица подобни законодателни решения, ограничаващи превозвачите, вече се обжалват пред Съда на ЕС.Целта е видима и ясна – да се принудят изкуствено, чрез административни пречки и мерки, по-конкурентните превозвачи да прекратят дейностите по превоз и каботаж в рамките на ЕС, а водачите да бъдат принудени да работят за западните фирми. Това ще означава нова вълна от миграция и нова загуба за българската икономика.Моля, по време на разговорите с президента Макрон, основавайки се на правата и законните интереси на българските превозвачи и на правото на ЕС, да обърнете внимание върху задължението на всяка държава член на ЕС да спазва основните права и свободи, като напомните, че всички мерки, които ограничават общия пазар по административен път са неприемливи и недопустими, че в основата на ЕС са общият пазар и свободата на придвижване.", "date": "2017.08.24", "title": "Президентът Макрон срещу свободния пазар"}
{"url": "https://offnews.bg/sviat/ruski-iadreni-bombardirovachi-preletiaha-nad-bregovete-na-iuzhna-korei-663558.html", "text": "Руски стратегически бомбардировачи, способни да носят ядрено оръжие, са прелетели над Тихия океан, Японско, Жълто и Източнокитайско море. Япония и Южна Корея са вдигнали във въздуха изтребители, които да ги съпровождат по време на преминаването им. Това съобщиха руските власти, цитирани от Ройтерс и БТА.Руското министерство на отбраната заяви, че бомбардировачите Ту-95МС (буквите са на кирилица) са прелетели над неутрални води, като формацията била ескортирана от самолети Су-35С и А-50 (руски самолет за далечно радиолокационно откриване и управление).Не се уточнява колко са били самолетите, участвали в полета.В съобщението той е окачествен като предварително организиран, като не се споменава също кога и защо е била проведена мисията.По време на полета във въздуха е извършено презареждане с гориво на бомбардировачите Ту-95МС, посочва министерството.", "date": "2017.08.24", "title": "Руски ядрени бомбардировачи прелетяха над бреговете на Южна Корея  и Япония"}
{"url": "https://offnews.bg/kultura/putin-safrid-i-rap-ni-ochakvat-v-kvartal-ot-15-do-17-septemvri-663556.html", "text": "За втора поредна година фестивалът \"КвАРТал\" оживява в центъра на Стара София, някогашния Еврейски квартал. През 2017 той ще бъде още по-цветен и интересен, защото ще разкрие на всички гости и жители на столицата своите потайности.На събитието ще видим каравана, голдън ретрийвъри, бургери, тетрис, галерии, килими, рап, танцуване, каски, икони, сафрид, Путин, баня, кино, кукли, метъли, калашници, чай, дворчета, сянка, лимонада, антики, контрабас, карамел, картини, графити, каубои, ракия, обущар, пожарна, петел и художници битуват прекрасно заедно тук.Тези наглед случайни думички са всъщност напълно реални елементи в и от квАРТал-а, които доказват тазгодишното мото на събитието – \"Различното живее прекрасно заедно\".От 15 до 17 септември в карето между „Дондуков“, „Мария Луиза“, „Левски“ и „Сливница“ ще можем да се разходим между нестандартното и уникалното в столицата.Какво още ви очаква?Множество работилници, архитектурни, исторически и опознавателни обиколки с гид, гурме тур с много награди, интересни изложби, поп-ъп галерии, изпълнени със съвременно изкуство, театрални пърформънси, стрийт арт, графити и хип-хоп танци, социални кулинарни активности, музика на живо и диджей партита, богата и разнообразна детска програма и дискусионен форум са само част от акцентите, които ще забавляват гостите и жителите на София в дните 15, 16 и 17 септември - официалния празник на българската столица.", "date": "2017.08.24", "title": "Путин, сафрид и рап ни очакват в КвАРТал от 15 до 17 септември"}
{"url": "https://offnews.bg/kultura/fotoevidence-na-svetlana-bahchevanova-stana-chast-ot-fotografskite-osk-663547.html", "text": "Издателството за документална фотография FotoEvidence на българката Светлана Бахчеванова стана партньор на World Press Photo за раздаването на годишни фотографски награди. От 2018 годишната награда FotoEvidence Book Award, която дава издателството досега, вече ще е with World Press Photo. Ларс Бьоринг, управляващ директор на фондация World Press Photo, допълва: За нас е удоволствие да работим в тясно сътрудничество с FotoEvidence. Фондацията ни разширява всички области на своята дейност и като част от това сме по-ангажирани от всякога да популяризираме визуалната журналистика, която се занимава със социалната справедливост. Наградата \"FotoEvidence Book\" с World Press Photo ще се основава на ангажимента на Светлана и нейния екип и ще спомогне за по-нататъшната ни съвместна мисия. Партньорството между FotoEvidence и \"фотографските Оскари\" ще донесе на победителя и двама избрани финалисти участие на експозицията World Press Photo 2018-та в Амстердам, а книга с фотографиите им ще обиколи над 100 града по целия свят. Победителят ще води еднодневният уъркшоп Expose в Ню Йорк за млади фотографи.  Конкурсът вече е отворен за участници. Повече информация може да .", "date": "2017.08.24", "title": "FotoEvidence на Светлана Бахчеванова стана част от фотографските Оскари"}
{"url": "https://offnews.bg/koloezdene/legendite-ni-v-koloezdeneto-se-opalchiha-na-kloniranata-obikolka-663564.html", "text": "Легенди на българското колоездене и бивши победители в Обиколката на България реагираха остро на идеята на ръководството тазгодишното издание на надпреварата да бъде разделена на две - Север и Юг, като всяка от тях ще има отделен победител.Според бившите ни асове това е \"необосновано, неправилно, неприемливо\", а състезанието, което ще се проведе в началото на септемрри няма нищо общо с Обиколката, която те са печелили и затова отказват да го припознаят с присъствието си на церемониите по награждаванията.Ето и цялата позиция, разпространена като открито писмо:ДО ОРГАНИЗАТОРИТЕ НА МЕЖДУНАРОДНАТА КОЛОЕЗДАЧНА ОБИКОЛКА НА БЪЛГАРИЯЗАЯВЛЕНИЕ ОТ БЪЛГАРСКИ КОЛОЕЗДАЧИ, ПОБЕДИТЕЛИ В ОБИКОЛКАТА НА БЪЛГАРИЯУважаеми господа,Благодарим ви за поканата да присъстваме на едно от награждаванията по време на новоизмислената от вас Международна колоездачна обиколка на България - Север.Бихме се отзовали с радост на поканата, ако награждаването, на което ни каните, бе действително част от автентичната и авторитетна 66. международна колоездачна обиколка на България, а не - от някакво нейно разклонение.С решението си да разделите Обиколката на две отделни обиколки, както сте ги заявили и в Международния колоездачен съюз, вие всъщност разделяте състезанието от богатата му история, преиначавате достойното му име, заличавате респектиращата му номерация – все белези на дълъг и ярък живот.Това за нас е необосновано, неправилно, неприемливо.Ето защо, като отново ви благодарим за поканата, заявяваме, че не можем да присъстваме под каквато и да било форма в новото състезание. Това не е добре познатата по света и у нас Обиколка на България, в която постигахме победи.Нашата Обиколка е една, с един старт, с един финал, с един победител. Тя ни носеше и радост, и мъка, но неизменно – неописуемото чувство, че участваме в нещо, което остава в историята. След това, което искате да направите, там какво ще остане ?24 август 2017 г.От /по азбучен ред/:Бойко Ангелов /победител през 1986 г./Валентин Живков /1988/Венелин Хубенов /1983/Димитър Господинов /2001 и 2002/Ивайло Габровски /2003, 2006, 2008, 2009 и 2011/Красимир Коев /1998 и 2010/Ненчо Стайков /1978, 1980, 1984/Павел Шуманов /1992 и 1997/Петър Петров /1985 и 1987/Христо Зайков /1994, 1995 и 1996/", "date": "2017.08.24", "title": "Легендите ни в колоезденето се опълчиха на клонираната Обиколка"}
{"url": "https://offnews.bg/futbol/engels-mozhe-da-zaigrae-v-rusia-663573.html", "text": "Футболист с фамилията Енгелс може да заиграе в руската Премиер лига. Става въпрос за 22-годишния бранител на белгийския Брюж Бьорн Енгелс, който прави фурор с екипа му.\"Има огромен интерес към него. Искат го от цяла Европа, включително и от Русия. Сега обаче не е моментът да разкривам повече, защото му предстои важен мач от плейофите на Лига Европа. Ще говорим повече след това\", коментира агентът на Енгерс Еверт Масалк пред ТАСС.Интересът към Енгелс вероятно е от страна на грандовете Зенит и Спартак, информира руското издание на \"Евроспорт\", като отбелязва, че определено футболистът с емблематичното име ще направи революция в руския футбол.Още по-голяма може да предизвика младият бразилец Маркс Ленин, който играе за Фламенго. Той обаче е едва 17-годишен и все още не е привлякъл вниманието на отборите от Европа с играта си. Името му обаче предизвиква голямо любопитство.", "date": "2017.08.24", "title": "Енгелс може да заиграе в Русия"}
{"url": "https://offnews.bg/temida/kak-se-izdava-chervena-biuletina-ot-interpol-bez-da-si-redovno-prizova-663582.html", "text": "Дъщерята на Цветан Василев публикува на блога си разказ за това как и защо българската прокуратура може да издаде \"Червена бюлетина\" на Интерпол на български гражданин преди да му повдигне обвинение, което тя определя като нелепо, и преди даже да го призове. Наследницата посочва, че действията на държавното обвинение са в нарушение на българското и европейското право, както и на международни съглашения.Според нея целта на операцията е само за да дъде изнудван баща ѝ Цветан Василев, който забягна в Сърбия след фалита на КТБ. Ето и пълният текст на разказа на банкерската щерка:", "date": "2017.08.24", "title": "Как се издава Червена бюлетина от Интерпол без да си редовно призован (Разказ на дъщерята на Цветан Василев)"}
{"url": "https://offnews.bg/112/dve-detca-na-motor-postradaha-tezhko-kraj-obzor-663571.html", "text": "13-годишно момиче пострада тежко в катастрофа с мотоциклет, управляван от момче на 15 години на пътя Варна-Бургас, съобщи .Инцидентът е станал тази сутрин в отсечката между Бяла и Обзор.Лек автомобил застигнал и блъснал кросов мотоциклет, който се движел пред него на платното. От удара са пострадали двамата возещи се на мотора. Особено тежко е състоянието на 13-годишно момиче, което е настанено в реанимацията на варненската болница „Св. Анна\" с черепно-мозъчна травма и с опасност за живота.15-годишното момче, което управлявало мотора, също е прието в болница с фрактура на нос и контузии по тялото. Неговият живот е вън от опасност. Зад волана на леката кола е бил 19-годишен мъж от габровското с. Жълтеж. От полицията изясняват причините за инцидента.", "date": "2017.08.24", "title": "Две деца на мотор пострадаха тежко край Обзор"}
{"url": "https://offnews.bg/kultura/17-g-po-kasno-kak-izglezhda-plazhat-ot-kultovia-film-plazhat-galeri-663563.html", "text": "Преди 17 години на големите екрани по света се появи култовата лента с участието на Леонардо ди Каприо \"Плажът\".Филмът на Дани Бойл стана любим на поколения. С усещането за свобода, за живот извън системата, прекрасните пусти плажове, непринудената любов и спонтанни приятелства. Изгледът от самотния плаж Мая Бей на остров Фи Фи Лей стана символ не само на филма, но и на философията на щастливия безцелен живот, продиктуван изцяло от желанието за свобода.  Ако отидете днес на емблематичното място обаче надали ще почувствате духа и атмосферата на филма. Причината - пясъкът на плажа дори не може да се види от рояка хора, които са решили да го посетят. \"Когато най-накрая успяхме да паркираме лодката си до кея, близо до плажа, имаше повече от 10 000 лодки освен нашата. А водачът ни в тура до Фи Фи Лей изкрещя: \"40 минути и се връщаш на лодката!\" Групата ни от 23 души се опита да не стъпче някой, докато всеки от нас се опитваше да си направи снимки. Трябваше да измисля чудати пози, за да не се виждат на снимката стотиците туристи. Без успех\", пише Сара Бътман за \"Vice\".Вместо да снима себе си, Сара решава да заснеме туристите, вдъхновени от филма. На снимките и се виждат стотици цветно облечени туристи и забавни пози. Въпреки че е пренаселено, мястото си остава едно от най-красивите на света. ", "date": "2017.08.24", "title": "17 г. по-късно: Как изглежда плажът от култовия филм Плажът (галерия)"}
{"url": "https://offnews.bg/112/goliam-pozhar-v-sofia-goria-sklad-vav-vrazhdebna-663557.html", "text": "Голям пожар горя в София, пламнал е склад на ул. \"Челопешко шосе\" в квартал \"Враждебна. Сигналът за пожара е постъпил в пожарната към 12.20 часа, съобщи МВР. Пожарът e възникнал в производствено хале на фирма - механичен цех за производство на пушки за пейнт бол. Няма опасност за хората и населените места наблизо. Огънят е унищожил механичен цех, склад за готова продукция, 2 микробуса, 3 леки автомобила, техника и офис оборудване. Частично е засегнат склад наблизо, с неголяма площ. Пожарът е локализиран на площ около 300 кв. м. Паднало е хале около 200 м2.В погасяването участват 8 пожарни автомобила, 1 химически автомобил, 6 водоноски на Столична община, уточниха от МВР.Вредните емисии вследствие на пожара в цеха, който работи с бои на водна основа, не превишават нормалните стойности. Унищожената продукция е за около 400 000 лева, информира Нова тв. На място е имало трима работници, които са успели да излязат навреме. Няма пострадали. Заради инцидента се наложи промяна на маршрута на автобусите по линии 117, 118 и 119. Изясняват се причините за възникването на пожара.  ", "date": "2017.08.24", "title": "Голям пожар в София, горя склад във Враждебна"}
{"url": "https://offnews.bg/tenis/magi-maleeva-otnovo-se-puska-na-darzhavnoto-po-tenis-663532.html", "text": "Бившата номер 1 в женския ти тенис Магдалена Малеева отново ще играе на държавното първенство на България.42-годишната бивша №4 в света ще води състава на фамилния клуб на отборното, което започва в четвъртък в Банкя. През миналия сезон най-малката сестра от прочутата фамилия Малееви отново участва и отборът й се класира на трето място, припомня \"24 часа\".В началото на тази година Малеева участва и на държавното в зала в София,като достигна до финала, но загуби от младата надежда Гергана Топалова. Тя също ще участва в отборното, но за състава на Левски. Наградният фонд на шампионата в Банкя е 8000 лева, а носителките на титлата ще получат 3200 лева, а финалистките 1600 лева.Междувременно удар на Григор Димитров стана номер 1 на турнира в Синсинати. Българинът спечели първата си титла от веригата Мастърс 1000, а специалистите харесаха най-много бекхенда с една ръка на 26-годишния българин. Играта му в полуфинала срещу Джон Иснър пък изобилстваше от красиви изпълнения, които бяха събрани в клип и определени като \"брилянтни\".В момента Григор се готви за участие последния за годината турнир от Големия шлем Ю Ес Оупън.", "date": "2017.08.24", "title": "Маги Малеева отново се пуска на държавното по тенис"}
{"url": "https://offnews.bg/obshtestvo/promeni-v-dvizhenieto-v-sofia-dnes-663533.html", "text": "Ремонтът на топлопровод по столичната улица “Хайдут Сидер“ продължава до 28 август, забранява се влизането на превозни средства в средната част на пл.“Преображение“ - по северното платно на платно на ул.“Божурище“ между бул.“Вардар“ и ул.“Иван Хаджиенев“. Движението ще се извършва двупосочно в южното платно на ул.“Божурище“ между бул.“Вардар“ и ул.“Иван Хаджиенев“ (южна част). Временно се изместват автобусни спирки в посока Централна гара на ул.“Хайдут Сидер“ на 30 м след пл.“Преображение“ и в посока Западен парк на ул.“Хайдут Сидер“ на 30 м преди пл.“Преображение“. До 19 часа днес пък се забранява влизането на пътни превозни средства по бул.“Асен Йорданов“ между кръговото кръстовище на площад на Авиацията и бул.“Шипченски проход“, съобщи Столична община. Променят маршрутите на автобусни линии №№ 1, 3, 5 и 6. ", "date": "2017.08.24", "title": "Промени в движението в София днес"}
{"url": "https://offnews.bg/sviat/poslanikat-na-rusia-v-sudan-otkrit-martav-v-basejna-si-663536.html", "text": "Посланикът на Русия в Судан Миргаяс Ширинский е открит мъртъв в басейна в резиденцията си. Полицията в Хартум твърди, че смъртта му не е насилствена. Криминалисти са взели проби от водата в басейна и в нея не са открити отровни вещества, заявява полковник Хасан ат-Тиджани, цитиран от РИА Новости. По думите му дипломатът е починал от естествена смърт, най-вероятно инфаркт, получен докато плувал в басейна си. Миргаяс Ширинский е роден през 1954 г., от 1977 г. работи на дипломатическа служба, а мисията в Судан оглавява през 2013 година. ", "date": "2017.08.24", "title": "Посланикът на Русия в Судан открит мъртъв в басейна си"}
{"url": "https://offnews.bg/sport/sportat-v-efir-na-24-avgust-663537.html", "text": "Богата спортна програма очаква феновете на 24 август. Безспорно най-любопитните събития са свързани с футбола. От 19 часа ще бъде изтеглен жребият за групите в Шампионската лига, а от 20,30 часа започва реваншът от плейофите за влизане в Лига Европа между Лудогорец и Судува.09:30 часа (Универсиада в Тайван), скокове във вода, Евроспорт 110:45 часа (Универсиада в Тайван), стрелба с лък, Евроспорт 213.30 ч. Универсиада в Тайван, плуване, Eurosport 1 15.45 ч. Колоездене, обиколка на Испания, Eurosport 118.25 ч. Волейбол, ЕП (м) България - Русия, БНТ 119.00 ч. Футбол, жребий за Шампионската лига, bTV Action/Евроспорт 120.00 ч. Тенис, турнир за жени в Ню Хейвън, Sport +20,30 ч. Футбол, Лига Европа: Судува - Лудогорец, Диема спорт21.00 ч. Лека атлетика, Диамантена лига в Цюрих, Mtel sport 222.00 ч. Тенис, турнир за мъже в Уинстън-Сейлъм, Mtel sport 1", "date": "2017.08.24", "title": "Спортът в ефир на 24 август"}
{"url": "https://offnews.bg/obshtestvo/rodilka-pochina-v-asenovgrad-sled-sektcio-663567.html", "text": "37-годишна родилка e починалa след секцио в болницата в Асеновград вчера, 23 август, предаде агенция БГНЕС.Операцията на пациентката е преминала нормално, детето се е родило в добро състояние, но бременността на жената е била тежка, съпроводена с хипертония и оттоци. Смята се, че смъртта й е причинена от емболия.По случая е образувано следствие от Окръжна прокуратура в Пловдив. Предстои да бъде извършена експертиза след аутопсия и разследване на действията на медицинския екип. Очаквайте подробности.", "date": "2017.08.24", "title": "Родилка почина в Асеновград след секцио"}
{"url": "https://offnews.bg/obshtestvo/podmeniat-346-m-ostareli-trabi-na-bul-slivnitca-663570.html", "text": "Реконструкцията на водопровода и канализацията по южното платно на бул.“Сливница“ от ул. „Отец Паисий“ до бул. „Христо Ботев“ върви с пълна сила, съобщиха от Софийска вода. В участъка от 346 м се подменят остарели тръби за питейния водопровод и се прави рехабилитация на канализационната система с използване и на устойчиви материали като стъклопласт. Така ще се повиши капацитетът и проводимостта за битовата и улична канализация. Проектът за 550 000 лева е част от Инвестиционната програма на „Софийска вода“ АД за 2017г., съобщиха от дружеството. В началото на септември ще приключи възстановяването на уличните настилки по бул. „Сливница“ и ул. „Отец Паисий“.", "date": "2017.08.24", "title": "Подменят 346 м остарели тръби на бул. \"Сливница\""}
{"url": "https://offnews.bg/sviat/mikrobus-palen-s-gazovi-butilki-otmeni-rok-kontcert-v-roterdam-663531.html", "text": "Рок концерт в Ротердам снощи бе отменен по сигнал на испанската полиция, предаде Ройтерс, като се позова на холандската национална информационна агенция АНП. Близо до залата, където трябваше да се състои концертът, е бил открит микробус с испански регистрационни номера и газови бутилки, съобщи на пресконференция кметът на Ротердам Ахмед Абуталеб. Той каза още, че шофьорът на превозното средство е бил задържан и отведен за разпит.Не е ясно дали сигнализираната заплаха и открития микробус са свързани, отбеляза кметът на холандския град.Ротердамската полиция уточни в Туитър, че шофьорът на микробуса е испански гражданин, предаде Франс прес. Превозното средство е проверявано от сапьори.Отмененият концерт трябваше да бъде изнесен от американската рок банда от Калифорния Аллах-Лас. Групата бе съпроводена от полицаи, които евакуираха и събралата се в залата публика.Испанската Гражданска гвардия е получила сигнал за възможна атака на концерт в Ротердам снощи, съобщи представител на органите за борба с тероризма в Испания, цитиран от Асошиейтед прес.Тя е споделила информацията с холандските власти и разследва предполагаемата заплаха.Засега Холандия остава встрани от вълната от терористични атаки, която разтърси съседни европейски държави, отбелязва Франс прес. Холандските власти обаче са нащрек заради няколкото сигнала за тревога през последните месеци и съобщенията, че хора, свързани с атентатите в Париж и Брюксел, са били за кратко в страната.Асошиейтед прес припомня, че испанската автономна област Каталуния стана миналата седмица сцена на терористични атаки, при които бяха убити 15 човека.", "date": "2017.08.24", "title": "Микробус, пълен с газови бутилки, отмени рок концерт в Ротердам"}
{"url": "https://offnews.bg/112/motorist-ubi-zhena-na-zebra-i-zagina-663540.html", "text": "Моторист блъсна и уби жена на пешеходна пътека в Пловдив, 22-годишният младеж също е починал.  57-годишната жена пресичала на зебрата, когато била ударена от летящия с висока скорост мотоциклетист.Сигналът за инцидента е подаден в 6 часа тази сутрин, съобщават от МВР-Пловдив, цитирани от Фокус. Мотористът е преминал на червен светофар на кръстовището на бул. „България“ с ул. „Огражден“. Движението в района на инцидента е затруднено. Служители на реда извършват огледи на място. ", "date": "2017.08.24", "title": "Моторист уби жена на зебра и загина"}
{"url": "https://offnews.bg/leka-atletika/sportni-zvezdi-i-liubiteli-se-puskat-na-shtafeten-maraton-663539.html", "text": "По традиция щафетният маратон ще се проведе на 6 септември и е посветен на 132-ата годишнина от Съединението на Княжество България с Източна Румелия, както и 100 години от провеждането на първия щафетен маратон в света – в страната на изгряващото слънце –Япония.Олимпийската шампионка Тереза Маринова, Евгения Раданова - българката с най-много медали от Зимни олимпийски игри, Павлина Филипова - една от най-добрите ни биатлониски с две четвърти места от олимпийски игри ,както и рекордьорката по трасето от връх Ком до нос Емине Антония Григорова ще са част от отборите, които ще стартират в 3-ти Щафетен Маратон на София, който е единствен по рода си в България.Традиционното вече спортно събитие се организира всяка година в деня на Съединението, в което символично отбори от по 6 бегачи в 6 категории ще пробягат на 6 септември разстоянието от 42.195 км, за да даде възможност на всички любители на бягането да премерят своите сили в класическата дисциплина и да споделят емоциите от любимия спорт.Дисциплината Щафетен Маратон е официално призната от международната федерация по лека атлетика (IAAF). Състезателното трасе ще премине по булевардите „Евлоги и Христо Георгиеви“ и „Черни връх“. Отборит ще пробягат под формата на щафета класическата маратонска дистанция от 42,195 км., като всеки участник ще пробяга на своя пост дистанции разпределени в 5 км, 10 км, 5 км, 10 км, 5 км и 7.195 километра. За класиралите се до трето място във всички категории са предвидени купи, медали и материални награди. Като всеки завършил ще получи специален медал.Очаква се тази година на старт да застанат между 60 и 70 отбора. Всяка година броя на участниците расте. В първата година стартираха 44 отбора, във втората -56 а сега се очаква те да достигнат 70 отбора.В състезанието ще участват както едни от най-успешните спортисти на България, така и най-добрите бегачи в момента в страната. На старт ще застанат и много любителски отбори, а по традиция ще има и отбори на различни фирми както и представители на държавните институции. Само Българска Армия има готовност да стартира с 3 представителни отбора от различни родове войски.Всички желаещи да станат част от събитието и да споделят емоциите от любимия спорт и да премерят своите сили в маратона могат да заявят своето участие на http://sofiaekidenmarathon.com/ до 5 септември 2017 г.Надпреварата ще стартира точно в 9:00 часа на 6 септември от старт-финалната зона пред Националния стадион „Васил Левски“ и се очаква да прикючи малко след 13:00 часа на същото място.Организатор на събитието е Младежки спортен клуб „София Европа“ с подкрепата на Столична община, Асоциация „Спорт за всички“, клуб “5kmrun” и под патронажа на Посолството на Япония в България.Още за София Екиден МаратонПървият „Екиден маратон“ се провежда през далечната 1917 г. в Япония и от тогава набира световна популярност като достъпено и атрактивно масово спортно събитие по целия свят. Наименованието на състезанието не е случайно - думата „екиден“ се формира от две японски думи- „еки“-пост и „ден“- предаване. Регламентът предвижда отборите да се състоят от по шест души, които общо изминават класическата дистанция от 42.195 км.", "date": "2017.08.24", "title": "Спортни звезди и любители се пускат на щафетен маратон"}
{"url": "https://offnews.bg/sviat/troen-skok-na-nelegalnata-imigratcia-v-kanada-ot-sasht-663534.html", "text": "Нелегалната имиграция в Канада от Съединените щати се е увеличила чувствително, предаде Ройтерс.Канадските власти се опасяват от скокообразно нарастване на броя на кандидатите за убежище - въпрос, който подлага премиера Джъстин Трюдо на политически натиск преди парламентарните избори през 2019 г., казаха добре осведомени източници.Нелегалните имигранти в Канада от САЩ са се увеличили повече от три пъти през юли и август. Броят им е достигнал близо 7000.Голяма тези част от тези хора са от Хаити. Хаитяните ще загубят през януари временния си статут в Съединените щати на защитена категория и вече ще подлежат на депортиране.Канадските власти смятат, че граждани на Салвадор, Никарагуа и Хондурас, които ще загубят защитеното си положение в САЩ в началото на следващата година, също може да поемат на север.Повечето от новодошлите в Канада отиват във френскоговорящата провинция Квебек - нещо, което предизвика протести от страна на опозиционни политици и антиимигрантски групи.Либералите на Трюдо се нуждаят от подкрепа в Квебек, за да компенсират очакваните загуби на други места преди изборите през октомври 2019 г.Ако обаче управляващата партия предприеме прекалено строги мерки, то тя ще рискува да загуби своята от дълго време култивирана репутация на откритост и толерантност.\"Правителството е в истинско затруднение по този\" въпрос, каза един от цитираните източници.Канадският премиер призова кандидатите за убежище да не пресичат границата извън официални пунктове, предаде Франс прес.\"Няма да имате преимущество, ако изберете да влезете в Канада по нередовен начин. Трябва да спазвате правилата, а те са много\", предупреди Джъстин Трюдо след края на правителствено заседание, посветено на увеличаването в последно време на кандидатите за убежище в Канада, пресекли границата пеша.", "date": "2017.08.24", "title": "Троен скок на нелегалната имиграция в Канада от САЩ"}
{"url": "https://offnews.bg/politika/bsp-sofia-organizira-chestvane-na-140-g-ot-shipchenskata-epopeia-663535.html", "text": "БСП - София и фондация \"Героите на България\" организират тържествено честване на 140-годишнината от Шипченската епопея. Събитието е под патронажа на президента Румен Радев. Официален гост ще бъде вицепрезидентът Илияна Йотова. Тя и лидерът на столичните социалисти ще произнесат речи, съобщиха от БСП-София.Честването ще се състои от 18,30 часа край Паметника на Опълченците в София срещу храм \"Св. Александър Невски\".", "date": "2017.08.24", "title": "БСП-София организира честване на 140 г. от Шипченската епопея"}
{"url": "https://offnews.bg/futbol/anglichani-iskat-zvezdata-na-tcska-sofia-663542.html", "text": "Нападателят на ЦСКА-София Фернандо Каранга е попаднал в полезрението на английския Мидълзбро, който е готов да прати оферта за него в офисите на \"Българска армия\", пише английското издание \"Хартлипул мейл\".Тимът от \"Ривърсайд\" има сериозни амбиции да се завърне в Премиър лийг и иска да подсили състава си в битката за челните места в Чемпиъншип.Клубът спешно се опитва да намери заместник на нападателя Руди Жестед, който бе продаден на Лийдс за 6 милиона паунда. Така от Мидълзбро са хвърлили око на голмайстора на \"червените\" и ще направят опит да го вземат в състава си.От ЦСКА-София трудно ще се навият да се разделят с най-добрия си играч от началото на сезона. В същото време обаче, ако офертата на англичаните е наистина сериозна, за \"червените\" ще е трудно да я отхвърлят.Така вероятността Каранга да си тръгне не е никак малка. Ако не сега, то през зимната пауза това се очаква да се случи.Не е тайна, че отговорникът за селекцията в Мидълзбро Гари Гил бе в събота на \"Армията\", за да наблюдава мача с Витоша (Бистрица).Първите информации бяха, че той е харесал Божидар Чорбаджийски, но явно Каранга му е направил по-сериозно впечатление.", "date": "2017.08.24", "title": "Англичани искат звездата на ЦСКА-София"}
{"url": "https://offnews.bg/protesti/prirodozashtitnitci-na-protest-sreshtu-fermite-za-norki-v-balgaria-663544.html", "text": "днес ще излязат на протест срещу отглеждането на животни за кожи в България, а повод за тяхното недоволство е фермата за норки в Стара Загора.Една от причините за протеста е проект на Министерството на земеделието за промени в Наредбата за условията за отглеждане на дивеч.В проектонаредбата се предлага да отпаднат всички текстове, които създават проблем за дейността на съществуващата ферма за норки в Стара Загора, твърдят еколозите.Според тях повече от две години, институциите си затварят очите за нередностите в тази ферма и отказват информация за начина, по който се отглеждат и убивт животните там.", "date": "2017.08.24", "title": "Природозащитници на протест срещу фермите за норки в България"}
{"url": "https://offnews.bg/politika/varna-posreshta-frenskia-prezident-makron-663528.html", "text": "Френският президент Еманюел Макрон тази вечер пристига у нас за официалното си посещение, по време на което ще се срещне президента Румен Радев и Бойко Борисов.Макрон и съпругата му ще отседнат в двореца „Евксиноград“ във Варна, съобщиха от правителствената информационна служба.Перспективите за развитие на двустранните отношения между България и Франция, двустранното икономическо, инвестиционно и културно сътрудничество, охраната на външните граници на Европейския съюз, както и идеите за бъдещето на Европа, ще бъдат сред акцентите на срещите на френския президент в България.Във фокуса на разговорите ще бъдат също така заложените в програмата на Българското председателство на Съвета на ЕС приоритети, европейската перспектива на Западните Балкани и присъединяването на страната ни към Шенген и към Организацията за икономическо сътрудничество и развитие (ОИСР).Церемонията по посрещането на президента на Френската република е от 10.00 часа пред двореца „Евксиноград“, като след нея ще се състои официалната снимка на двамата президенти и техните съпруги.След церемонията президентите Радев и Макрон ще проведат среща „на четири очи“ и ще ръководят пленарните разговори между официалните делегации на двете президентски институции. В 11.15 часа двамата президенти ще дадат съвместна пресконференция за медиите.От 11.35 часа е срещата на „четири очи“ между министър-председателя Бойко Борисов и президента Макрон, която ще бъде последвана от пленарни разговори. От българска страна в тях ще участват вицепремиерите Екатерина Захариева, Томислав Дончев и Красимир Каракачанов, както и министър Владислав Горанов. Пресконференцията на премиера Борисов и президента Макрон е от 12.45 часа.В късния следобед министър-председателят Бойко Борисов и френският му гост ще посетят Центъра с навигационни симулатори във Висшето военноморско училище „Н. Й. Вапцаров“ във Варна.", "date": "2017.08.24", "title": "Варна посреща френския президент Макрон"}
{"url": "https://offnews.bg/bojni/mejuedar-zalaga-5-miliona-dolara-za-svoia-pobeda-nad-makgregar-663545.html", "text": "Боксовата звезда Флойд Мейуедър-младши е толкова уверен в своята победа над Конър Макгрегър в очаквания с огромен интерес двубой помежду им в ранните часове на неделя, че е готов да заложи цели 5 милиона долара за собствен успех.Информацията съобщи журналистът от ESPN Ар Джей Бел в профила си в Туитър. Непобеденият на професионалния ринг Мейуедър никога преди не е залагал на свои боеве и новината е изключително любопитна.Макгрегър и Мейуедър ще се сразят в Лас Вегас, като мачът ще се проведе по правилата на бокса. Ирландецът е звезда в смесените бойни изкуства.\"Готов съм да се бия 12 рунда в бясно темпо – коментира Макгрегър. – Ще пречупя този старец. Ще го надиграя в неговия стил. Аз съм кралят на октагона, а скоро ще стана и крал на боксовия ринг\", изцепи се пък от своя страна Конър, който вече гледа и към своите следващи предизвикателства.Той изненада всички журналисти, като разкри, че има намерение да участва в хибриден мач веднага след двубоя с Мейуедър. Срещата ще бъде по смесените правила на ММА и бокса.Двамата бойци ще получат по 90 милиона долара, както и уникален пояс - “Money belt”. Той е изработен от крокодилска кожа и съдържа 3360 диаманта, 600 сапфира и 300 изумруда.Освен това при неговото създаване за използвани 1,5 кг злато.", "date": "2017.08.24", "title": "Мейуедър залага 5 милиона долара за своя победа над Макгрегър"}
{"url": "https://offnews.bg/volejbol/lavovete-se-gotviat-za-skok-na-evrovolej-2017-663551.html", "text": "Мъжкият национален отбор по волейбол стартира днес от 18,30 часа дългоочакваното си участие на европейското в Полша.Възпитаниците на селекционера Пламен Константинов се изправят в първия си мач срещу могъщия тим на Русия в \"Арена Краков\". Двубоят ще се предава в ефира на националната телевизия. Двубоят е от предварителна група С, като в нея са още Словения и Испания.Във втората си среща от групата волейболистите ни срещат Испания, а двубоят е на 26 август от 21:30 ч. В последната си среща от групата нашите ще играят със Словения на 28 август от 18:30 ч.Очакванията към тима по традиция са високи. През лятото момчетата ни сразиха в Световната лига някои от големите имена във волейбола като Полша, Русия, Сърбия и Бразилия, но се издъниха срещу отбори с по-ниско качество.Именно непридвидимостта на нашите може да се окаже отново фактор за представянето ни. Добрата новина от лагера ни преди старта е оздравяването на разпределителя Георги Братоев, който беше с настинка. В Краков българският тим ще бъде подкрепен от стотина родни фенове, част от които живеят в Полша, а други са пропътували разстоянието от България.Според регламента, за да продължат напред, волейболистите ни трябва да не са последни в предварителната си група. Победителите от групите се класират за четвъртфиналите, а вторите и третите играят на кръст с втория и третия от друга група в осминафинал (група А се кръстосва с група С, а група В се кръстосва с група D).Възможните съперници на България са в група А, където са домакинът Полша, Сърбия, Финландия и Естония.УчастницитеГрупа А: Полша, Сърбия, Финландия, ЕстонияГрупа В: Италия, Германия, Словакия, ЧехияГрупа C: България, Русия, Словения, ИспанияГрупа D: Франция, Белгия, Холандия, Турция", "date": "2017.08.24", "title": "\"Лъвовете\" се готвят за скок на Евроволей 2017"}
{"url": "https://offnews.bg/futbol/stanaha-iasni-vsichki-uchastnitci-v-zhrebia-za-grupite-na-shampionskat-663529.html", "text": "С изиграването на реваншите от плейофите за влизане в групите на Шампионската лига станаха ясни всички отбори, които ще се включат в жребия тази вечер от 19 часа в Монако.Голямата новина е завръщането на петкратния победител Ливърпул сред най-големите. В турнира ще участва и бившият защитник на Левски Живко Миланов, който стигна до групите с кипърския си тим АПОЕЛ Никозия.Тимът от острова на Афродита победи у дома с 2:0, а в реванша устиска 0:0 срещу Спарта в Прага и така стигна до групите.Ето и разпределението по урни:1 урна (носителят на трофея и шампионите в големите първенства)Реал МадридБайерн (Мюнхен)ЮвентусБенфикаЧелсиШахтьор (Донецк)МонакоСпартак (Москва)2 урнаБарселонаАтлетико МадридПари Сен ЖерменБорусия (Дортмунд)СевиляМанчестър СитиПортоМанчестър Юнайтед3 урнаНаполиТотнъмБазелОлимпиакосАндерлехтРомаБешикташЛивърпул4 урнаСелтикФейенордМариборРБ ЛайпцигСпортинг (Лисабон)ЦСКА (Москва)АПОЕЛ (Никозия)Карабах", "date": "2017.08.24", "title": "Станаха ясни всички участници в жребия за групите на Шампионската лига"}
{"url": "https://offnews.bg/sviat/vtori-arestuvan-za-teroristichnata-zaplaha-v-roterdam-663550.html", "text": "Холандската полиция е арестувала втори заподозрян във връзка с терористичната заплаха за рок концерт в Ротердам, отложен след сигнал на испанските власти, предаде БТА.Арестът е бил извършен рано тази сутрин в южната холандска провинция Брабант, задържаният е на 22 години.Полицията продължава да разпитва испанския гражданин, задържан в Ротердам, докато шофирал микробус, натоварен с газови бутилки, около мястото на концерта на калифорнийската банда \"Аллах Лас\" (Allah-Las). Източник от испанските правораздавателни органи заяви, че случаят не е свързан с терористичните нападения в Испания миналата седмица.Говорител на полицията каза днес, че разпитите на първия арестуван засега не са довели до установяване на неговата самоличност. В микробуса с испанска регистрация е имало две газови бутилки, а водачът е шофирал подозрително около мястото на концерта, добави говорителят Хейс Нимвеген. Той отказа да коментира съобщенията на испанската полиция, че водачът е пиел алкохол.Кметът на Ротердам Ахмед Абуталеб каза снощи на пресконференция, че още не е ясно дали има връзка между сигнала за заплаха и откриването на микробуса. Той предупреди да не се правят прибързани заключения за наличието на план за атака с газови бутилки. Испанската новинарска агенция \"Еуропа прес\", позовавайки се на източници от силите за борба с тероризма в Испания, предаде, че испанският гражданин, арестуван в Ротердам, не е свързан с джихадистки тероризъм и че газовите бутилки в микробуса му вероятно са ползване в домакинството. ", "date": "2017.08.24", "title": "Втори арестуван за терористичната заплаха в Ротердам"}
{"url": "https://offnews.bg/112/stolichnata-politcia-izdirva-82-godishen-mazh-663541.html", "text": "Столичното Първо районно издирва 82-годишният Димитър Ганчев, Данчев. Мъжът е напуснал дома си на 3 август и оттогава е в неизвестност.Димитър Данчев е висок около 170 сантиметра, с побеляла коса.Умоляват се всички, които имат информация за издирвания, да се обадят на тел.112, 02/9827119, 02/9827166 или в най районно управление.", "date": "2017.08.24", "title": "Столичната полиция издирва 82-годишен мъж"}
{"url": "https://offnews.bg/obshtestvo/spriaha-stroezha-na-novi-vakantcionni-selishta-kraj-alepu-zasega-663572.html", "text": "Проектът за строеж на нови ваканционни селища в местността Алепу край Созопол временно ще бъде спрян. Причината е, че МОСВ отмени положителното решение по оценка за съвместимостта на инвестиционното намерение, издадено от РИОСВ – Бургас. До там се стигна след жалба от Асоциацията на парковете, .Възложителите са уведомени, че трябва да преработят доклада по оценката за съвместимост с НАТУРА – зоните, който да бъде подаден отново в РИОСВ – Бургас. Тогава ще се произнесем наново, поясни началникът на екоинспекцията Тонка Атанасова. „“, поясни Атанасова. Трябва да има гаранции, че няма да се нарушат местообитанията на черния щъркел и пчелояда. Атанасова не се ангажира с крайно становище на екоинспекцията, докато не видят новия доклад. Инвестиционното намерение е за два комплекса „Алепу Вилидж“ и „Алепу – Бриз Вилидж“, както и за укрепване на близкото свлачище. Двата обекта ще са на обща площ 20 858 кв. м. Въпреки че парцелът е гора, по-голямата част от него е обявена за урбанизирана територия, предназначена за курортни дейности. За други части, още през 2007 г. е направено частично изменение на Подробният устройствен план и са отредени УПИ (Урегулиран поземлен имот). В терените ще бъдат вдигнати комплекси с апартаменти, подземен паркинг, заведения, басейн, а първо трябва да се укрепи свлачището. Бъдещите комплекси ще са на едва 500 метра от природната забележителност „Блато Алепу“.", "date": "2017.08.24", "title": "Спряха строежа на нови ваканционни селища край Алепу. Засега"}
{"url": "https://offnews.bg/medii/top-zhurnalisti-spodeliat-naj-poleznite-saveti-koito-niakoga-sa-poluc-663552.html", "text": "„Журналистиката като професия е повече изкуство, отколкото наука. Има малко писани правила на занаята и няма официален списък с неща, които трябва и не трябва да правиш. Всичко това прави неофициалния канал за съвети – мъдрост, споделяна между жруналисти – по-важна отвсякога.“Така журналистите Адешина Емануел и Джъстин Рей мотивират решението си да публикуват материал в Columbia Journalism Review (CJR), в който представят най-полезните съвети, които популярни американски журналисти са получавали.Представяме ви някои от тези съвети.ГЕЙ ТАЛЕС (Автор на 14 книги, репортер на The New York Times в периода 1956-1965 г. и автор на статии, публикувани в The New Yorker, Esquire и други американски издания)„Един ден през есента на 1956 г., малко след като на 24 г. станах репортер на The New York Times, почитаемият дългогодишен член на редакцията Питър Кис ми каза: „Млади момко, стой далеч от телефона. Появявай се лично. Независимо колко неудобно може да бъде, винаги се срещай лице в лице с човека или хората, които интервюираш. Стой далеч от телефона. Покажи се. Гледай хората в очите. Наблюдавай всичко непосредствено. Бъди там!“Талес, който днес е на 85 г. и продължава да работи като репортер, се придържа към напътствията на Кис вече над шест десетилетия.„Понякога наричам метода си „Изкуство на излизането с хора“, обяснява Талес. „Веднъж, за да направя профил на китайска футболистка, летях до Пекин, където в продължение на пет седмици проучвах историята ѝ, докато пътувах с отбора ѝ. При друг случай пък придружих руска оперна певица по време на турне от Москва през Буенос Айрес до Барселона и накрая до Ню Йорк, където имаше представление в Metropolitan Opera House. Когато бях млад репортер, телефонът беше „новата технология“. Сега, когато виждам как журналистите от новото поколение прекарват по цял ден на лаптопите или на смарт телефоните си в старателно преследване на истории с приведени надолу очи и глави, аз се изкушавам да си припомням думите на покойния Питър Кис: „Стой далеч от телефона. Вдигни очи. Наблюдавай непосредствено. Бъди там!“ Т. КРИСЧЪН МИЛЪР (Разследващ журналист на ProPublica, носител на награда „Пулицър“)Милър казва, че е получила ключов съвет от Тери Макгари – легендарен журналист, известен с отразяването си на убийството на 35-ия американския президент Джон Ф. Кенеди (1961-1963), който е редактор на The Los Angeles Times, когато Милър работи във вестника. Милър си спомня, че е била в редакцията, когато при пенсионирато си Макгари напуска редакцията със следното обръщение към колегите си:„[Журналистиката] може да бъде достойна професия, ако ти си достоен човек.“ МАРГАРЕТ СЪЛИВАН (Автор на колонка за медии на The Washington Post, бивш редактор „Етична журналистика“ на The New York Times)Съливан не помни конкретния източник на следния съвет. Това обаче не е толкова голям проблем, тъй като този съвет отдавна е основно правило в журналистиката:„Върши репортерската работа с мисъл за собствените си предразсъдъци. С други думи, включвай информация, която има вероятност да те опровергае, а не само такава, която потвърждава това, което вече си мислиш или смяташ, че знаеш. Най-малкото това ще ти позволи да разбереш предварително какви биха били възраженията срещу дадена история. [Този подход] прави журналистиката по-честна и по-трудна за опровержение.“ФЕРНАНДО ДИАЗ (Управляващ редактор дигитално съдържание в The San Francisco Chronicle)Диаз споделя съвета, който получава като млад репортер на The Daily Herald от редактора Рене Трапе:„Това беше класически съвет за отразяващите градски новини, а именно: „Ако майка ти каже, че те обича, провери го.“ Подобно на лицевите опори и коремните преси при спортистите, правдивостта е най-фундаменталният елемент на журналистиката. Независимо на какво ниво работиш, трябва да се придържаш към основните принципи.“ ЛАЙЛА АЛ-АРИАН (Продуцент и разследващ журналист на документалната поредица Fault Lines на Al-Jazeera)„Свърши репортерската работа и историята ще се напише сама.“Този съвет Ал-Ариан получава от Санди Педуи – нейният преподавател по журналистика и писане в Columbia Journalism School.„За мен този съвет означава, че ако отразиш една история обстойно и задълбочено и направиш всички необходими проучвания и интервюта, писането ще бъде лесно, защото събраната от теб информация ще бъде толкова силна, че историята ще се напише сама. Смятам, че много репортери могат да имат моменти, в които не им идват никакви идеи, но [Педуи] казваше на студентите си, че подобни моменти са много по-малко вероятни, ако си събрал солидна информация. А е по-вероятно да събереш солидна информация, ако отразиш дадена история изчерпателно.“РОБЪРТ ХЕРГУТ (Разследващ журналист на The Chicago Sun-Times)Преди да започне първата си истинска журналистическа работа през 1992 г. в Чикаго, Хергут получава следните указания от баща си Робърт Дж. Хергут – пенсиониран журналист, днес на 91 г., работил в The Chicago Sun-Times и вече несъществуващия The Chicago Daily News.„Ако редакторите те попитат нещо и ти не знаеш какво да отговориш, кажи: „Не знам, но ще разбера.“ Ако направиш грешка, кажи „Съжалявам, няма да се повтори“ и направи всичко по силите си да не се случи отново.“ДЖАУИЙД КАЛЕМ (Репортер на The Los Angeles Times с ресор раса и справедливост)„Пиши всеки материал все едно е за първа страница.“Калем получава този съвет от Реджиналд А. Стюарт – ментор и бивш журналист на The New York Times.ДЖУЛИЯ ЙОФ (Репортер на The Atlantic с ресор политики и международни новини)Преди да се отправи на първото си журналистическо пътуване в Русия, Йоф получава следния съвет от журналиста Джордж Пекър, към който се придържа и до днес: „Пиши за това, което ти е интересно, а останалото ще последва [само].“", "date": "2017.08.24", "title": "Tоп журналисти споделят най-полезните съвети, които някога са получавали"}
{"url": "https://offnews.bg/obshtestvo/ot-vas-kak-se-postaviat-kolcheta-za-zelena-zona-v-lozenetc-663569.html", "text": "Полагането на маркировка и поставянето на колчета се прави по възможно най-некачествения начин и абсолютно през пръсти, сигнализира нашият читател Димитър Тилев. Пръска се върху кал и боклуци, а колчетата се забиват в пръст и клони, посочва той. ", "date": "2017.08.24", "title": "От вас: Как се поставят колчета за \"Зелена зона\" в Лозенец"}
{"url": "https://offnews.bg/obshtestvo/grazhdani-iskat-konete-v-borisovata-da-ostanat-do-metroto-663546.html", "text": "Конната база в Борисовата градина да запази мястото си в централната част на парка, настояват пет неправителствени организации. Те организират петиция, в която искат да се промени предложението за изместване на спортното съоръжение в отдалечена част на Борисовата, заложено в проекта за ПУП на градината. Фондация „Вземи ме вкъщи“, „Център за рехабилитация посредством хипотерапия, терапевтична езда и зоотерапия“, Фондация „Форум“, Сдружение \"РПЦ - На ти с природата\" и „Приятели за животните“ търсят гражданска подкрепа. В петицията, подкрепяна онлайн и с подписи на място в конната база, се изразява категоричната позиция, че сегашната локация на конната база в централната част на Борисовата градина е най-подходящата за всички посетители на парка, защото осигурява на деца и възрастни лесен достъп и желан контакт с конете. Подкрепилите подписката се обявяват против преместването на базата в района на Ловния парк.  В призива към общинските власти се подчертава, че в момента конната база хармонично се вписва в уюта и зеленината на парковата атмосфера, тъй като съчетава съхранена растителност и адекватно проектиране на площите и се отхвърлят неаргументираните изказвания, че базата ограничава влизането в парка и е неподходящо съоръжение за тази негова част. Изтъкнато е значението на спортното съоръжение за децата и юношите с увреждания, които в момента практикуват там хипотерапия – лечебна гимнастика, при която основно средство е общуването с конете и ездата. Като напомнят на местните власти за тяхната социална мисия и ангажимент да създават възможности за своите граждани със специални нужди и в неравностойно положение, подписалите петицията се застъпват за запазване на мястото на конната база за удобство и в полза на тези деца.Инициаторите призовават всички столичани да подпишат петицията, която е на разположение всеки ден в самата конна база в „Борисовата градина“ - вход от бул. „Драган Цанков“, срещу Българското национално радио, в близост до метростанция „Национален стадион Васил Левски“. Петицията може да бъде подкрепена и онлайн на адрес Сред доводите на противниците Конната база да запази мястото си е силната миризма в района. ", "date": "2017.08.24", "title": "Граждани искат конете в Борисовата да останат до метрото"}
{"url": "https://offnews.bg/zdrave/gladuvaneto-ne-e-detoksikatcia-a-intoksikatcia-663549.html", "text": "\"Гладуването не е детоксикация, а точно обратното\", обясни в сутрешния блок на Нова телевизия професор Донка Байкова, специалист по хранене и диететика. Повод за коментара на професор Байкова е материал на OFFNews относно множество публикации в интернет пространството, в които родители обясняват, че държат децата си жадни и гладни дни наред с цел лечение и укрепване на организма.\"Лишаването от вода не е детоксикация. Идеята на тази процедура е да се изчистят клетките от сегашното им съдържимо. Ето защо се приема вода, чай, дори плодови и зеленчукови сокове. Насищаме организма и вътрешната му среда с алкални минерални соли, тоест с положителна валенсия, за да предизвикаме влизане на катиони в клетките, които ще увеличат обема си от влезлите минерали и ще започнат да има различна пропускливост на клетъчната стена и така ще се получи силен диуретичен ефект. До три дни не е проблем да се гладува\", коментира професор Байкова.Специалистът обаче подчерта, че всичко това не означава, че методът трябва да се прилага върху деца.  \"Децата са много чувствителни. Техните адаптационни механизми са различни от тези на възрастните, те не могат да издържат толкова време на глад. Първо, трябва да ги подготвим за тази програма. За първи път чувам тази суха детоксикация. Това не е детоксикация. Това е интоксикация. Защо? Защото организмът задръства своите клетки. Детокс означава: да изчистим червата, да облекчим функцията на черния дроб, който е химичната лаборатория на човешкия организъм, отделителната система активно да работи – това са бъбреци, също изпотяване и чрез издишане. Затова тези хора имат и бъбречни кризи. В така ситуация кръвта ще се сгъсти, ако човекът е възрастен нищо чудно да направи тромбоемболия. Рисково е\", добави Байкова. \"Най-лесният начин човек да реши да прекъсне жизнения си цикъл е да спре да яде. Обикновено около 8-9 ден рискът е голям, защото черният дроб не боли и не подсказва, че го увреждаме, но може да откаже да работи, ако му свършат резервите. А те са свършили от лекарства, екологични неудачи, Е-та в храните, всякакви токсини и прочее. И вторият орган, който много страда, е 7,5 метровият стомашно-чревен тракт. Защо? Ако първата роля на храната е бензин, тоест калории, втората й роля е да бъде изходен материал, субстракт за обновление на клетки. И така клетките не се обновяват, което е нездравословно\", заяви още професор Байкова.", "date": "2017.08.24", "title": "Гладуването не е детоксикация, а интоксикация"}
{"url": "https://offnews.bg/analizi-i-komentari/balgarche-da-se-naricham-663574.html", "text": "В едно африканско племе хората били все гладни, тъжни, недоволни и вождът решил малко да ги вдъхнови. Обявил, че всеки месец ще има състезание кой бяга най-бързо и победителят ще получи за награда 1000 кокосови ореха. Хората се въодушевили и всички почнали да се готвят за надбягването.Победил Мбаса, най-бързият и силен младеж в племето, но вождът му казал:Мбаса се обидил и избягал в племето в Горните земи, където наградата се дава според заслугите, а помощите - според нуждите.На следващия месец на състезанието победил Нгаса, вторият най-бърз и силен младеж в племето.Нгаса, естествено, също се обидил и избягал в племето в Долните земи, където наградата се дава според заслугите, а не според годините.На третия месец в състезанието победил Квама, третият най-бърз и силен младеж в племето.И той обаче не успял да получи наградата. Оказал се твърде стар за нея – на цели 19.Квама го изгледал злобно, плюл си на петите и отпрашил в неизвестна посока да търси по-справедливо племе. Дали е намерил, дали по пътя го е схрускал лъв, и до ден-днешен не се знае, но повече не се чуло за него. Може да е стигнал чак в далечна България и сега да рита за „Левски“.На четвъртия месец никой не дошъл на състезанието. Който можел да бяга, избягал накъдето му видят очите, и останали само онези, които няма къде да отидат. На тях дори не им се напъвало в жегата, след като така или иначе никой няма да получи наградата. Вождът почакал, почакал и вдигнал рамене.Така си казал той и седнал да изяде един кокосов орех. И без това вече се чудел какво да ги прави.****************България е страна, в която децата са защитени със закон за закрила на детето. В него е включена и една специална категория деца, на които всички ние особено се радваме – децата с изявени дарби. Това са нашите млади спортисти, академици, поети, художници, които разчитаме един ден да станат велики хора, за да пишем статуси във фейсбук с хиляди усмивки и споделяния – „Българин откри лекарство срещу алцхаймер“ или „Браво, Гриша!“.Иначе казано – те ще са хората, които ни вдъхновяват, допринасят за развитието на страната, а може би и на човечеството. Това са децата с изявени дарби.За да се насърчават тези деца не само с потупване по рамото, но и материално (всички знаем, че специалните дарби трябва да се развиват, което е свързано с огромни разходи), има най-различни механизми – стипендии и програми, за които тези деца се класират според резултатите си от определени състезания – където се състезават само най-изявените от изявените. Член трети от наредбата за условията и реда за осъществяване на закрила на децата с изявени дарби гласи, че право на закрила има всяко дете с таланти в областта на науката, изкуството и спорта. На практика обаче се явяват следните казуси, които по-горе ви описах в „африканската“ легенда.Ако детето е от частно училище, то няма право на такива поощрения. Напомням ви, че това не са социални помощи или детски надбавки. Това са парични награди за постижения в престижни състезания, до които частни ученици биват допускани. Излиза, че частните ученици имат право да се състезават, но нямат право да побеждават. Ако не ги допуснат до състезанието, ще е дискриминация. Затова ги допускат, само че не им позволяват да получат награда. И по някаква странна логика на МОН, това вече не е дискриминация, а е съвсем в реда на нещата.Интересен е случаят с Андрей Петров, който провокира и тази статия. Андрей е стипендиант в частно училище, защото и в България, за щастие, има частни училища, които отпускат стипендии за надарени деца. Заедно с училищния си отбор той спечели баскетболен турнир, но не успя да получи наградата, защото е частен ученик. Интересно ми е, ако идеята на наградата е да е финансова подкрепа за семейството, защо по подразбиране се приема, че в държавните училища учат само бедни деца, а в частните – само богати? В държавните училища учат и много деца, чиито родители могат да си позволят такса за частно училище, но са предпочели държавно. В частните пък учат и доста стипендианти. В Американския колеж в София половината  от децата взимат стипендия в различен размер според дохода на родителите. Далеч не всички са от богати семейства. Вижте какво написа вчера Зарина Филева, директорката на училището, в което учи Андрей:Но това далеч не е единственото недоразумение в наредбата. Вземете например наградите за математиците. В наредбата е отделено специално внимание на нашите гениални състезатели. Обаче колко от децата медалисти от международната олимпиада или балканиадата ще вземат стипендия? Отборът ни е съставен изцяло от деца в 11 и 12 клас, тоест тези, които имат шанс да спечелят стипендията, няма да имат право на нея така или иначе, защото ще са навършили 18 години, а в условията е задължително да са под 18. Това е наредба в държава, където образованието е до 12 клас и е съвсем нормално на 19 години все още да не си завършил училище. Също толкова обидно са отхвърлени и най-младите таланти – седмокласници и шестокласници, които се класират със златни медали на състезания, турнири и олимпиади за осмокласници, но им бива отказана стипендия, защото са под долната граница.Какво излиза? Законът закриля децата, а наредбата ги дискриминира. Едната ръка дава, другата прибира.Нищо чудно, че са заведени десетки дела за дискриминация. Дано докато по тях се вземе решение, и нашите победители не хукнат към съседните племена, където наградите са наистина по заслуги.Имаме ли право да им се сърдим, ако го направят?", "date": "2017.08.24", "title": "Българче да се наричам"}
{"url": "https://offnews.bg/obshtestvo/kriza-13-ot-mestata-v-su-prazni-sled-okonchatelnoto-klasirane-663483.html", "text": "Кризата в университетското ни образование продължава. Близо 13% от местата за първокурсници по държавна поръчка в най-стария ни университет - Софийския, остават празни след окончателното класиране. Незаети са и половината бройки за прием на платени бакалаври и магистри. Подобно бе положението и миналата година в Алма матер, където преди 15-ина години се влизаше не с резултати от матури, а с тежки приемни изпити и мнозина оставаха под черта в списъка с приетите.С надеждата да попълни поне част от местата си и тази година СУ обяви допълнителен прием. Той търси кандидати, които да запълнят празните 633 от общо 4916 места за първокурсници по държавна поръчка и още 348 бройки за платено обучение от общо 695-те за предстоящата година.Незаети места по държавна поръчка има дори в специалности, в които преди години това бе немислимо, напр. филологиите.Незаети бройки има за: Философия, Библиотечно-информационни науки, История, Етнология, Архивистика и документалистика, Минало и съвремие на Югоизточна Европа, Педагогика, Социални дейности, Неформално образование, Българска филология, Славянска филология, Френска филология, Италианска филология, Испанска филология, Унгарска филология, Новогръцка филология, Румънска филология, Тюркология, Иранистика, Индология, Арменистика и кавказология, Физика, Инженерна физика, Ядрена техника и ядрена енергетика, Физика и математика, Астрофизика, метеорология и геофизика, Физика и информатика, Медицинска физика, Комуникации и физична електроника, Квантова и космическа теоретична физика, Фотоника и лазерна физика, Оптометрия, Физика на ядрото и елементарните частици (на английски език), Химия, Химия и информатика, Екохимия, Компютърна химия, Ядрена химия, Инженерна химия и съвременни материали, Биология, Молекулярна биология, Биотехнологии, Биология и химия, География и биология, Биомениджмънт и устойчиво развитие, Агробиотехнологии, География, Геология, Регионално развитие и политика, Журналистика, Връзки с обществеността, Теология, Религията в Европа, Предучилищна педагогика и чужд език, Музика, Изобразително изкуство, Физическо възпитание и спорт.Могат да кандидатстват участвали в класиранията, но неприети за студенти, както и хора, които не са участвали в приемната кампания, но отговарят на условията.Те трябва да се регистрират между 11 и 15 септември, като документи се приемат в сектор \"Прием на студенти\" в Ректората. Подават се заявление по образец, копие от дипломата за средно образование. Плаща се такса 30 лева и към комплекта се включва и квитанцията. Необходима е и служебна бележка с резултат от успешно положен изпит в друго висше училище това лято.Допълнителни изпити ще има за специалностите:1. Теология (устен) – на 16.09.2017 г. от 9,00 ч. в Богословски факултет;2. Физика – на 16.09.2017 г. от 9,00 ч. във Физически факултет;3. Събеседване (за специалност Изобразително изкуство) – на 16.09.2017 г. във Факултета по начална и предучилищна педагогика;4. Музикален инструмент или пеене (за специалност Музика) – на 16.09.2017 г. във Факултета по начална и предучилищна педагогика.Класирането излиза на 19 септември, а приетите се записват на 20, 21 и 25 септември.", "date": "2017.08.24", "title": "Криза: 13% от местата в СУ празни след окончателното класиране"}
{"url": "https://offnews.bg/obshtestvo/bez-voda-v-chasti-ot-tcentara-i-gorni-bogrov-663527.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Заради подмяна на водопровод на ул. „Христо Ботев“ в Горни Богров, се налага спиране на водоподаването от 9:00 до 21:00 часа на ул. „3-ти Март“, ул. „Шабаница“, ул. „Воденицата“, ул. „Ботунски път“.Строително-монтажни работи на ул. „Пиротска“ в Център налагат спиране на водоподаването от 10:00 до 18:00 часа на бул. „Инж.Иван Иванов“ от ул. „Пиротска“ до бул. „Тодор Александров“", "date": "2017.08.24", "title": "Без вода в части от центъра и Горни Богров"}
{"url": "https://offnews.bg/sviat/kim-pokaza-chertezhi-na-raketa-po-moshtna-ot-vsichki-dosega-663599.html", "text": "Северна Корея публикува снимки, на които се виждат чертежи на нова междуконтинентална балистична ракета. Според оръжейни специалисти тя е по-мощна от всички изпробвани досега, съобщи БТА, позовавайки се на Ройтерс.Ако бъде разработена такава ракета, тя би могла да достигне всеки град в континенталната част на САЩ, включително Вашингтон и Ню Йорк.Снощи севернокорейските държавни медии публикуваха снимки на лидера Ким Чен-ун, застанал до чертеж на тристепенна ракета - \"Хвасон-13\".Ракетни експерти, които внимателно проучват подобни снимки в търсене на данни за оръжейните програми на КНДР, заявиха, че няма признаци тази ракета да е била напълно разработена. При всяко положение тя не е изпробвана в полет и е невъзможно да се изчисли потенциалният й обхват, казаха те.Тристепенна ракета обаче би била по-мощна от двустепенната \"Хвасон-14\", която бе тествана два пъти през юли.Южнокорейски и американски експерти смятат, че \"Хвасон-14\" е с обхват от около 10 000 км, което значи, че би могла да удари много райони в САЩ, но не и по източното им крайбрежие. \"Хвасон-13\" би могла да е с обхват 12 000 км, което покрива цялата континентална част на САЩ.Намеренията на Пхенян с показването на тези снимки са ясни, казват експертите. Фотографиите бяха придружени от статия, че Ким е наредил да се произведат повече ракетни двигатели и бойни глави по време на посещение в Академията по науки на отбраната, която разработва балистични ракети.", "date": "2017.08.24", "title": "Ким показа чертежи на ракета, по-мощна от всички досега"}
{"url": "https://offnews.bg/zvezdi/lejdi-gaga-pusna-klip-s-balgarska-muzika-v-instagram-663559.html", "text": "Скандалната певица Лейди Гага публикува видео в социалната мрежа Instagram, в което звучи българската народна песен \"Кавал свири\". Звездата заснема автобиографичен филм на име Five Foot Two и клипът е представен като част от лентата. Самата публикация няма заглавие, което по някакъв начин да обясни защо са включени елементи на народната музика. Той е гледан над 500 000 пъти. Голямата новина около скандалната певцица е новият й албум \"Joanne\", с който се завръща на сцената.", "date": "2017.08.24", "title": "Лейди Гага пусна клип с българска музика в Instagram"}
{"url": "https://offnews.bg/obshtestvo/majki-na-detca-s-uvrezhdania-skochiha-sreshtu-uchitelka-zaradi-post-va-663538.html", "text": "Няколко сдружения на родители на деца със специални образователни потребности (СОП) излязоха с отворено писмо, критикуващо детска учителка, нарекла децата със СОП \"зверски опасни\".Коментарът на учителката от детска градина във Варна е направен под статия за убийството на 11-годишното момиче от 15-годишно момче в Бургас. Той гласи:Писмото, изпратено до OFFNews от председателя на сдружение „Защита на правата на хората с аутизъм в България“ Кристина Николова, е адресирано до всички отговорни институции. Публикуваме го без редакторска намеса:\"Ние, родителите на деца със специални образователни потребности, сме изключително търпеливи. Години наред се надяваме една институция, която може да бъде изключително полезна за социализацията и развитието на децата ни да стане такава. Тази институция е българското училище/детска градина. Години наред търпим обиди и пренебрежение от служителите ѝ към нас и към децата ни. Търпим тормоза, на който са подложени децата ни в училище, не само от съучениците им, но и от служители на тази институция. Търпим омаловажаването, а често и покриването на жалбите и сигналите които подаваме до вас като институции, относно тормоз и нередности в училището. Търпим проформа отговорите на тези жалби. Търпим некомпетентно отношение към децата ни, от хора, които би трябвало да осигуряват тяхната подкрепа. Тези хора са Ваши служители. Търпим, сменяме училища, когато вече стане нетърпимо, и се надяваме децата ни да попаднат на хора.Търпим и водим децата си със страх на училище, с едничката идея и надежда – те да се социализират.Всяко търпение си има граници!Не може да търпим и да преглътнем това, че учител, при това млад и при това работещ в детска градина със специални групи, чрез публичното си изказване всява страх и омраза към деца със СОП. Христина Шиндова, учител в 09 ОДГ \"Ален Мак\" – Варна, под статия за убийството на 11-годишно момиче от 15-годишно момче, коментира: „Вие давате ли си сметка за какво става въпрос? Колко много деца и хора със СОП има ,които се \"интегрират\" и си ходят без проблем сред нас.А ако тия хора не са достатъчно изследвани и не се занимават достатъчно с тях, са зверски опасни! Спрете с \"приобщаващото образование\"! Върнете специалните градини и училища и пансиони за тези деца! Това е опасно за бъдещето на тази планета! Осъзнайте се!“Аз като родител на дете със СОП и като председател на сдружение „Защита на правата на хората с аутизъм в България“ съм ужасена от това, което става с образованието. Ужасена съм и се страхувам за детето си! Определено заявявам, че той без мен, като личен асистент, в училище няма да стъпи. Публично отказвам детето ми да бъде подлагано на псевдо допълнителна подкрепа, осъществявана от нискоквалифицирани специалисти и/или незапознати със състоянието на детето ми. Възмутена съм от институциите, които представлявате и които години наред си затварят очите, за едно елементарно решение на всички проблеми около приобщаващото образование, а именно нормативното уреждане на правото на децата ни да ползват личен асистент. Не „помощник на учителя“, а личен асистент на детето. Такъв, който ще е независим от МОН, община и училище и ще защитава правата на детето за което отговаря. Уважаеми дами и господа, ясно е, че „Царят е гол“. И Вие и ние, родителите на деца със специални нужди, сме наясно, че подобно отношение не е единичен случай, да не кажа масово, а изключенията са рядкост. Аз отказвам да жертвам детето си в името на „приобщаващо“ образование, писането на червени точки и трупането на политически актив. В стремежа си да докажете, че един неработещ закон, работи прекрасно съсипвате децата ни и семействата ни. Помислете, какво ще стане със закона и „приобщаващото образование“, ако всички родители решим да не водим децата си на училище.Ние сме търпеливи и се надяваме, но не безгранично.\"", "date": "2017.08.24", "title": "Майки на деца с увреждания скочиха срещу учителка заради пост във фейсбук"}
