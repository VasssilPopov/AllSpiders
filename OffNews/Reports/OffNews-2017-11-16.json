{"url": "https://offnews.bg/sviat/zemetresenieto-v-iran-izvadiha-zdravo-bebe-ot-ruinite-stoialo-tam-3-669495.html", "text": "Спасителите откриха живо и здраво бебе, останало под руините на иранския град Сарпол е Захаб близо три дни след смъртоносното земетресение.В неделя бяха отчетени два труса с магнитуд 7,2 и 7,3 по скалата на Рихтер. Трусовете причиниха смъртта на 433 души, а хиляди са ранени и без дом.Снимка на детето се разпространи за минути сред иранците в социалните мрежи. Много хора наричат спасяването \"чудо\" и заявяват, че това е \"причина за надежда след трагедията\".Според различни официални източници, цитирани от няколко ирански медии, броят на ранените при природното бедствие е между 7700 и 9400.Всички жертви са в провинция Керманшах, на границата с Ирак.По официални оценки 30 000 жилища са разрушени или са понесли щети, а десетки хиляди са останали без дом. В пострадалите от земетресението райони са разположени 51 000 палатки за настаняване на хора, които са останали без покрив над главата.", "date": "2017.11.16", "title": "Земетресението в Иран: Извадиха здраво бебе от руините, стояло там 3 дни"}
{"url": "https://offnews.bg/obshtestvo/spriaha-prodazhbata-na-21-tona-meso-vneseno-kato-hrana-za-zhivotni-669483.html", "text": "Звеното „Фискален контрол“ в НАП спря от продажба 21 тона месо, което според документите на фирмата вносител е било предназначено за влагане в производството на храна за животни.Инспекторите поставили под наблюдение месото след влизането на камиона с него на територията на страната през ГКПП Видин. Вместо да бъде разтоварено в Лясковец, както е било записано в документите, месото е прехвърлено на друг камион, който откарал месото в Перник.На новия адрес за разтоварване на стоката, инспекторите от „Фискален контрол“ с помощта на колегите си от Междуведомствения координационен център за противодействие на контрабандата и контрол на движението на рискови стоки и товари на ГДБОП са предотвратили разпространението на негодното месо във вътрешната търговска мрежа.Българската агенция по безопасност на храните е наложила възбрана на месото, като предстои неговото унищожаване. На същото място са констатирани и друга негодни хранителни стоки, които също ще бъдат унищожени.От началото на 2017 г. фискалните агенти на НАП са извършили 260 000 проверки на транспортни средства, като на 78 000 са поставени технически средства за контрол. В резултат на извършените контролни действия са наложени 1300 обезпечения, за да се избегне отклонение от облагане, допълват от НАП.", "date": "2017.11.16", "title": "Спряха продажбата на 21 тона месо, внесено като храна за животни"}
{"url": "https://offnews.bg/dw/tiraninat-kojto-se-misleshe-za-hristos-i-negovata-grejs-669482.html", "text": "В крайна сметка може би любовта беше причината Робърт Мугабе да загуби поста си. 37 години той бе на върха в Зимбабве. Точно толкова дълго, колкото съществува и самата Република Зимбабве - бивша колония Южна Родезия, която през април 1980 е призната за независима държава.През тези почти четири десетилетия нито бруталното потискане на нежелани етнически групи или пък на опозицията, нито принудителното отнемане на земята на белите фермери или пък катастрофалната икономическа политика на Мугабе предопределиха края на управлението му. Направи го обаче втората му съпруга. Той гласеше 53-годишната Грейс Мугабе за своя наследница на президентския пост. \"През последните години тя разви забележителен политически апетит и ясно показа, че иска да наследи съпруга си\", казва в разговор с Дойче веле историкът Кристоф Маркс. Той е автор на биографията \"Мугабе, един африкански тиранин\".Никой не обича ГрейсСамо че за разлика от Робърт Мугабе, който е обичан и мразен - и то страстно, повечето зимбабвийци изпитват към Грейс Мугабе само едно чувство: отвращение. Защото ако съпругът ѝ въпреки всичко продължава да бъде почитан дори и извън пределите на Зимбабве като борец за свобода от 60-те и 70-те години на миналия век, то съпругата му е известна само с алчността, парвенющината и разсипничеството си. Неслучайно тя е наричана \"Gucci Grace\". Тя обича скъпи коли, шикозни дрехи, екстравагантни партита. А в страна, в която две трети от хората живеят с по-малко от 1 евро на ден, това не прави добро впечатление.Всъщност, според някои наблюдатели, в последно време Робърт Мугабе е изпълнявал службата си вече само като марионетка на съпругата си. Историкът Кристоф Маркс казва, че това е напълно възможно. И добавя: \"Или пък като марионетка на военните\".Затова и Грейс Мугабе няма как да разчита на подкрепата на мнозинството зимбабвийци в битката за власт с някогашния съратник на Мугабе Емерсън Мнангагва. А още по-важно е, че сега, когато борбата за власт се изостря, армията също не застава зад дамата с луксозните чанти. Тя и съпругът ѝ са под домашен арест, де факто армията взе властта в свои ръце. Международното летище в Хараре също е окупирано от войници, а само преди седмица му беше дадено името \"Международно летище Робърт Мугабе\".Отначало изглеждаше, че Грейс Мугабе ще успее да разчисти пътя си от съперника Мнангагва. В началото на миналата седмица досегашният вицепрезидент избяга в чужбина, след като беше свален от поста си и срещу него бяха отправени смъртни заплахи. Президентът Мугабе го беше обвинил между другото в това, че е накарал младежи да освиркват съпругата му по време на една реч.А сега?Дружбата с Мнангагва, с когото Робърт Мугабе се сприятелява при пребиваването си в затвора, все пак се оказва не толкова силна, колкото връзката със съпругата Грейс. Сега човекът, получил през 1970-те, по време на войните за независимост на Зимбабве, прозвището Крокодила, вероятно ще оглави партията на Мугабе \"Африкански национален съюз на Зимбабве - Патриотичен фронт\" (ЗАНУ-ПФ) и ще поеме президентския пост.Краят на ерата Мугабе обаче не означава, че Зимбабве ще стане демократична държава, посочва историкът Кристоф Маркс. \"При режима на Мугабе Мнангагва беше \"човек за мръсната работа\", той беше дълги години шеф на тайните служби и известно време - министър на правосъдието. Отговорен е за потушаването на протестите през 1980-те, 1990-те и първите години на новото столетие. И няма признаци, че нещо ще се промени\", смята експертът. Мнангагва е на 71 години, поради което едва ли ще може да остане дълго на власт; възможно е президентският пост да бъде поет от главнокомандващия на въоръжените сили Константино Гивенга, който застана начело на преврата.\"Ерата Кол\"? \"Ерата Митеран\"? Името на онзи, който в западните демокрации е бил на власт в продължение на 16 години като Хелмут Кол или пък в продължение на 14 години като Франсоа Митеран, се превръща в исторически символ на времето. Значението на Кол за Германия и на Митеран за Франция обаче е едва ли не малко в сравнение с тежестта на онези 37 години, през които Робърт Мугабе определя съдбините на Зимбабве. Милиони зимбабвийци се надяват сега страната им дълбоко да се промени и тя да навлезе в нова ера.", "date": "2017.11.16", "title": "Тиранинът, който се мислеше за Христос. И неговата Грейс"}
{"url": "https://offnews.bg/ikonomika/bakb-predlaga-parvia-revolvirasht-potrebitelski-kredit-u-nas-669479.html", "text": "„С един кредит - 6 желания“ е слоганът на рекламната кампания, с която Българо-американска кредитна банка /БАКБ/ ще комуникира предимствата на новия кредит пред аудиторията. Продуктът е уникален, защото е първият по рода си револвиращ потребителски кредит в България. Въпреки наличието на подобни продукти на българския пазар, от типа „отворен“ кредит, до момента револвиращия кредит на БАКБ няма аналог в страната. Кредит „6 желания“ на БАКБ дава възможност да взимате погасената сума от кредита отново и отново – до 5 пъти и така да успеете да финансирате последователно във времето до 6 свои желания. С него можете да финансирате: покупка на жилищно обзавеждане, техника, обучението на децата си, ремонт на жилище или автомобил, заслужена семейна почивка или просто да сбъднете някоя своя мечта!Всяко следващо желание може да бъде осъществено с револвиране на погасената сума.След първоначалното еднократно усвояване на кредита, БАКБ дава възможност за последващо многократно усвояване на погасената главница до първоначалния размер на кредита, без да е необходимо отново кандидатстване. След изтичане на 12 месеца от всяко усвояване, всеки клиент може да изпрати искане за револвиране и само с една онлайн заявка да получи обратно възстановената сума – до 5 пъти за целия срок на договора. Именно това прави кредита изключително удобен за използване от потребителите, спестява време и средства. Размерът на исканите за револвиране суми трябва да бъде по-малък или равен на погасената до момента сума. Максималният размер на кредита е 30 000 лв., а максималният срок на договора за този вид кредит е 10 години. Погасяването на задълженията може да става с анюитетни или намаляващи месечни вноски, според желанието на клиента.Револвиращ потребителски кредит „6 желания“ ще се предлага с промоционални условия до 23.01.2018 г. във всеки офис на БАКБ.Вижте цялата информация на ", "date": "2017.11.16", "title": "БАКБ предлага първия револвиращ потребителски кредит у нас"}
{"url": "https://offnews.bg/sviat/iran-namali-broia-na-zhertvite-ot-zemetresenieto-na-433-669485.html", "text": "Иран намали броя на жертвите на силното земетресение на границата с Ирак в неделя на 433 души. Данните изнесе в ефира на държавната телевизия говорителят на кризисния щаб Бехнам Саиди, цитиран от Франс прес и БТА. Според изнесените преди това данни жертвите на земетресението бяха 530. На границата между Иран и Ирак в неделя бяха регистрирани земетресения с магнитуд 7,2 и 7,3 по скалата на Рихтер.Според различни официални източници, цитирани от няколко ирански медии, броят на ранените при природното бедствие е между 7700 и 9400. Всички жертви са в провинция Керманшах, на границата с Ирак.Повечето училища в Керманшах ще отворят врати в събота, която в Иран е първият ден от работната седмица. Затворени засега ще останат учебните заведения в трите най-тежко засегнати общини.По официални оценки 30 000 жилища са разрушени или са понесли щети, а десетки хиляди са останали без дом. В пострадалите от земетресението райони са разположени 51 000 палатки за настаняване на хора, които са останали без покрив над главата.", "date": "2017.11.16", "title": "Иран намали броя на жертвите от земетресението на 433"}
{"url": "https://offnews.bg/psihologia/vliaiat-li-stilovete-na-ranna-detska-privarzanost-na-vzaimootnosheniat-669461.html", "text": "Връзките ни с другите. Понякога усещаме невидими стени, зад които не можем да проникнем. Даваме цялата топлота, на която сме способни, а отсрещната страна не я приема. Приближаваме се с любов, а бягат от нас със всичка сила. Понякога взаимооотношенията ни са на приливи и отливи. Ту се приближават към нас, в следващият момент рязко се отдръпват. Или пък има хора, които толкова се вкопчват в нас, че не ни дават право да имаме свое лично пространство, твърдейки че това е лицето на истинската любов.Във настоящите ни връзки живеят по един уникален начин всички наши привързаности в миналото. И понякога несъзнателно той определя поведението ни във взаимоотношенията ни един с друг като възрастни.Английският психиатър и психоаналитик Джон Боулби (1907-1990) развива една базисна за психологическото познание теория за ранните детски привързаности. Опитът на Боулби с хоспитализирани и бездомни деца през 40-те години на ХХ век му показва, че детето има потребност да преживява близост, топлина и постоянна връзка с майката (или с друг човек, полагащ последователни грижи за него), за да може то да се развие нормално. Новороденото бебе е толкова безпомощно, че не би могло да оцелее без грижата и закрилата на майката.Така в него се изграждат поведения, които имат за функция поддържането на близост с човека, който се грижи за него. Системата на привързаността е вътрешна програма, част от нашето еволюционно наследство.Според теорията на Боулби има три основни стила на ранна детска привързаност – сигурна, тревожно-избягваща и тревожно-амбивалентна. Майката на децата, които изграждат сигурна привързаност винаги откликват със спокойствие на емоционалните нужди на детето. Този тип майка умее с лекота да чува емоциите на детето си. Децата, от своя страна, започват без страх да обследват средата около себе си в нейно присъствие. Научават се да дават и получават доверие с лекота.При тревожно-амбивалентната майките често са непостоянни спрямо детските сигнали. Понякога присъстват, друг път не са на разположение, за да отговорят адекватно на детските нужди. Тези деца, от своя страна, стават като прилепени за майка си. Когато се отделят от нея изпитват силна емоционална тревожност.При третият тип привързаност - тревожно-избягващия стил нуждите на децата децата са били системно неглижирани. Техните майки често са липсвали. Тези деца даже не проявяват тревожност при раздяла. Държат се като вцепенени, концентрирани в играчките си. Не проявяват белези на страдание при отсъствието на майките си.Как въздействат ранните стилове на привързаност върху вече зрелите ни отношения? Хората, които са имали стил на сигурна привързаност изпитват доверие към своите партньори. Техните връзки се характеризират с по-голяма продължителност, доверие, преданост. За тях партньорите са сигурна база, чрез която те овладяват света около себе с, но в същото време успяват да дават лично пространство на партньорите си.Хората с тревожно-резистентен стил на ранна детска привързаност изпитват постоянен страх дали партньорите им наистина ги обичат и харесват. Те лесно се фрустрират. Разгневяват се от нищото. Често са много ревниви и обсебващи партньорите си. Изискват постоянни доказателства, чрез които те да доказват любовта си.При тревожно – избягващата привързаност, вече възрастните не се ангажират лесно в близки взаимоотношения. Напротив, те предпочитат да не зависят от другите, както и другите да не зависят от тях. Те са недоверчиви. Идват и бягат от света ни, когато те пожелаят. Те са може би най-трудни за изграждане на партньорства.Индивидуалните различия в близките взаимоотношения на възрастните зависят от това доколко те са се чувстват комфортно с близостта или избягването й.Комфортът спрямо близостта е силен знак за бъдеща удовлетвореността при двойките.Понякога оставаме изненадани и вцепенени от несъответствията. Даваме с шепи цялата топлина, на която сме способни, а в замяна получаваме хладно отношение. Даваме цялата сигурност, а човекът до нас не може да повярва, че наистина е обичан от нас. Даваме доверие, а получаваме емоционални шамари.В такива моменти нека осъзнаем, че понякога в партньорите ни живее един паралелен свят от истории на минали някога привързвания и раздели. И е възможно без да искат те несъзнателно да реагират на него, а не на нашите думи и действия. Но ние можем с времето да опитомим това несполучливо минало. Това не става бързо. Не е и лесно. Необходимо е да бъдем търпеливи и внимателни. И да отворим сърцата си за раната в душата на партньорите си. И с времето да я превържем. И тя да зарасне. На нейно място да се освободят нови пространства. За доверие. За любов. За нов смисъл. За едно ново небе на заедността ни. По-безоблачно и ведро от миналото ни. В което заедно да летим. Все по-високо и все по-високо.", "date": "2017.11.16", "title": "Влияят ли стиловете на ранна детска привързаност на взаимоотношенията ни като възрастни?"}
{"url": "https://offnews.bg/sviat/vseki-den-130-detca-umirat-ot-glad-i-bolesti-v-jemen-669481.html", "text": "Всеки ден 130 деца умират от глад, екстремно недохранване и болести в Йемен. За това алармира организацията \"Спасете децата\".Продължаващата блокада на водената от Саудитска Арабия коалиция в северните пристанища на страната вероятно ще доведе до по-нататъшно увеличаване на броя на смъртните случаи.Почти 40 000 деца ще се нуждаят от лечение на остро недохранване, но агенциите за помощ се борят и с хроничната липса на финансиране. Същевременно с глада, в момента страната е в разгарата на най-голямата епидемия от холера в съвременната история, която също пречи за доставките на храни и медикаменти.Половината от тези деца най-вероятно няма да бъдат излекувани, твърдят от организацията.След ракетна атака на бунтовниците Саудитска Арабия блокира йеменските пристанища, а с това и доставките на помощи. В понеделник обаче страната заяви, че ще вдигне блокадата.Но дори да влезе хуманитарна помощ в най-засегнатите градове, цените на храната и горивото постоянно се увеличават и все по-малко хора могат да си позволят да се хранят. ", "date": "2017.11.16", "title": "Всеки ден 130 деца умират от глад и болести в Йемен"}
{"url": "https://offnews.bg/temida/deloto-sreshtu-mareshki-otiva-v-spetcprokuraturata-669487.html", "text": "Делото срещу лидера на \"Воля\" Веселин Марешки отива в спецпрокуратурата. В хода на разследването срещу него са събрани доказателства за престъпление, обяви градският прокурор на София Емилия Русинова в отговор на въпрос на Емил Димитров на заседание на комисията за контрабандата. Разследването срещу Марешки е за изнудване на собственици на малки аптеки. Според разследването от есента на 2012 година до края на 2015 година във Варна, Добрич, Видин, Плевен и София Веселин Марешки е заплашвал 7 собственици на аптеки и ги принудил да му продадат част или целия си бизнес. Схемата беше разкрита покрай друго разследване срещу Веселин Марешки - прокурори във Варна попаднали на данни, че през 2012 година той взима решение да наложи монопол в аптекарския бизнес. Реализацията започва година и нещо по-късно, когато негов близък по партийна линия оглавява Изпълнителната агенция по лекарствата и назначава подходящите служители, които, започват целенасочени проверки срещу апетитни аптеки и цели аптечни вериги.Марешки отрече обвиненията и обяви, че в разследването пръст имат негови конкуренти.\"Предстои в много кратки срокове делото да бъде изпратено там, за да може компетентната прокуратура да повдигне обвинение за престъпленията, за които сме събрали доказателство. След това делото да бъде внесено в Специализирания съд\", заяви Русинова. ", "date": "2017.11.16", "title": "Делото срещу Марешки отива в спецпрокуратурата"}
{"url": "https://offnews.bg/temida/uslovna-prisada-za-bivshia-kmet-na-haskovo-kojto-sabori-pametnik-na-k-669488.html", "text": "Бившият кмет на Хасково Георги Иванов получи условна присъда от 2 години с 3 години и 6 месеца изпитателен срок. Той трябва да заплати и глоба от 3000 лв. за това, че бе признат за виновен за унищожаване на паметник на културата. На Иванов е отнето правото да заема ръководна държавна или обществена за срок от 3 години.  През 2015 г. Иванов даде разрешение да се премахне сградата на бившия хасковски затвор, построен през 1892 г., обявен за паметник на културата с национално значение. Тогава от общината на града заявиха, че \"не знаят какво са съборили\".Иванов не коментира присъдата, на адвокатът му заяви, че тя ще бъда обжалвана. ", "date": "2017.11.16", "title": "Условна присъда за бившия кмет на Хасково, който събори паметник на културата"}
{"url": "https://offnews.bg/obshtestvo/obshtinski-savetnitci-ot-bsp-pitat-kmeta-na-sofia-za-zavedeniata-po-vi-669490.html", "text": "Заместник-председателят на СОС от групата на БСП Милка Христова и общинските съветници Борис Цветков и Николай Николов внесоха три питания към кмета на София Йорданка Фандъкова.Те са свързани с шума от заведенията по бул. \"Витоша\", продължаващото напрежение в квартал \"Стрелбище\" около плановете за изграждане на небостъргач и възможностите за включване в инвестиционната програма на СО на три детски градини на територията на квартал \"Дружба 1\", които се нуждаят от ремонт и разширяване. Питането на Милка Христова е по повод оплаквания на граждани, които живеят около пешеходната зона на бул. \"Витоша\". \"В участъка между улиците \"Хан Аспарух\" и \"Денкоглу\" са разположени множество заведения. Повечето от тях бяха с изнесени маси на булеварда през лятото. А в момента има изградени временни постройки - \"зони за пушачи\", които са много по-големи по площ от самите заведения. На практика търговската дейност се осъществява на булеварда, заемайки по-голямата част от пешеходната зона и препятствайки нормалното му ползване от гражданите и гостите на столицата, които са принудени да \"слаломират\" между маси, столове и допълнителни конструкции, обяснява Милка Христова. - Особено конфликтна е ситуацията край така наречения шадраван на бившата пресечка с ул. \"Парчевич\". Около изкуствено \"създадения тупик\" са изградени пешеходни ръкави, отнемащи от платното за движение на тази улица, върху които са разположени шатри, маси, столове и чадъри на заведения. Тази ситуация пречи на живеещите в съседните сгради, като им отнема нормалния достъп до домовете им, включително и на достъп на линейките на \"Спешна помощ\". Наред с това през изминалия летен и есенен сезон заведенията, разположени по булевард \"Витоша\" работеха след 0,00 часа в нарушение на Наредба №1 на Столична община за обществения ред, пречейки и смущавайки нормалния живот на хората, живеещи в разположените в непосредствена близост жилищни сгради\".В тази връзка Милка Христова отправи пет въпроса до кмета на София. Първият от тях е какви проверки са извършени по време на законността на изградените временни постройки, какви са констатациите и какви мерки са предприети за премахване на незаконните, както и какви санкции са наложени. Освен това, заместник-председателят на СОС от БСП пита дали са правени проверки относно спазването на работното време на заведенията по бул. \"Витоша\" и на нивата на шум от тях, както и каква част от наложените глоби при извършените проверки е събрана. Милка Христова настоява да получи информация и за това какви мерки ще бъдат взети във връзка със създадената ситуация на улица \"Парчевич\". В общо питане във връзка с продължаващото напрежение сред гражданите в квартал \"Стрелбище\" по повод заградения терен от 3000 квадранти метра, в който попада изграден асфалтов двупосочен път, улично осветление, две пешеходни алеи, зелена площ, подземни мрежи и съоръжения, общинските съветници от БСП Борис Цветков и Николай Николов имат три въпроса. \"Настояваме столичният кмет да обясни какви са предприетите действия от структурите на СО за проверка. Има ли нарушения и какви действия са предприети за налагане на съответните санкции, ако има нарушения, каза Борис Цветков. - Искаме да знаем какви действия ще предприемат структурите на СО, за да бъде защитен общественият интерес. Освен това, кметът да информира дали има длъжностни лица от структурите на СО, които със свои действия или бездействие са допуснали извършването на нарушения от страна на фирма НИКМИ при унищожаването на общинска зелена площ\". Третото питане до столичния кмет е от Борис Цветков и е свързано с възможностите за включване в инвестиционната програма на СО или решение на СОПФ за изграждане и ремонт на етернитовите сгради на 36-а и 96-а детска градина, както и за смяна на дограмата на филиала на 21-а в \"Дружба 1\". \"Вече няколко пъти съм отправял въпроси към кмета за реконструиране на етернитовите сгради на двете детски градини. В отговора на последния ми подобен въпрос от 20-и април 2016-а получих уверение, че в проектобюджета на СО за 2017 година ще бъде предложено за включване изграждането на първия етап на 96-о ОДЗ и изготвяне на работен проект за 36-о ОДЗ. Нищо от това не се случи, каза Борис Цветков. - Сега настоявам кметът да заяви дали поема ангажимент изграждането и ремонта на 96-а и 36-а ОДЗ, както и смяната на дограмата за 21-а детска градина, да бъдат включени в бюджета на СО за 2018 година\".", "date": "2017.11.16", "title": "Общински съветници от БСП питат кмета на София за заведенията по Витошка"}
{"url": "https://offnews.bg/obshtestvo/nova-zhalba-spira-obshtestvenata-porachka-za-izgrazhdane-na-tiket-sist-669491.html", "text": "Поредна жалба спря обществената поръчка за тикет системата в София, която обяви Центърът за градска мобилност. Срокът за подаване на документи беше 20 ноември, след като преди седмици друга жалба спря конкурса за новата система, но Комисията за защита на конкуренцията и Върховният административен съд се произнесоха в полза на ЦГМ. Тикет системата трябва да гарантира единен превозен документ за всички видове транспортни средства. Тя въвежда видеонаблюдение, ще се получава и реална инфоимация за използването на линиите.ЦГМ ще изчака решението на компетентните институции по поредното обжалване, съобщиха от Центъра за градска мобилност. ", "date": "2017.11.16", "title": "Нова жалба спира обществената поръчка за изграждане на тикет системата в София"}
{"url": "https://offnews.bg/politika/gerb-shte-podkrepi-zakona-na-peevski-669489.html", "text": "ГЕРБ ще подкрепи законовите промени, внесени от депутатите от ДПС Делян Пеевски, Йордан Цонев и Хамид Хамид срещу вторичното разграбване на КТБ. Законопроектът днес беше одобрен на първо четене от парламентарната правна комисия, а премиерът Бойко Борисов заяви:Депутатите от ГЕРБ, БСП и \"Воля\" гласуваха \"за\", а тези на БСП се въздържаха. Йордан Цонев и Хамид Хамид обясниха, че чрез закона ще бъдат удряни фирмите бушони и прихващанията чрез цесии.Филип Попов от БСП поиска отлагане на точката, докато се получат становища от финансовите институции - БНБ, Министерство на финансите и КФН, но предложението му бе отхвърлено. Членовете на комисията спореха за обратния ефект, който може да се създаде по въпроса за развалянето на сделки, които вече са в ход. Председателят на комисията изрази съмнение по въпроса, но припомни, че че през 2014 г. парламентарното мнозинство успя в движение да прекрати подобен род сделки.", "date": "2017.11.16", "title": "ГЕРБ ще подкрепи закона на Пеевски"}
{"url": "https://offnews.bg/112/dete-otcelia-po-chudo-v-chelna-katastrofa-mazh-i-zhena-zaginaha-669486.html", "text": "Мъж и жена загинаха при челна катастрофа на пътя Белово - Пазарджик. Дете, което се е возило на задната седалка на една от колите, е оцеляло като по чудо. Сигнал за инцидента е подаден към 15,30 часа.Кола с марка \"Мерцедес\" се блъска челно във \"Фолксваген\". В резултат загиват мъж и жена, които се возят във \"Фолксваген\"-а.Детето, което се е возило на задната седалка, е оцеляло и е в добро общо състояние. То е транспортирано до болница в Пазарджик.Водачът на другата кола е контактен, изпратен е в болница, съобщава \"Фокус\".", "date": "2017.11.16", "title": "Дете оцеля по чудо в челна катастрофа, мъж и жена загинаха"}
{"url": "https://offnews.bg/politika/hristo-ivanov-borisov-se-prevrashta-v-oresharski-peevski-go-poglasht-669492.html", "text": "Изглежда, че парламентът е на ръба на самоубийството от тъпота, липса на всякаква идея за бъдещето и примитивен популизъм. На пръв поглед, Борисов се превръща в Орешарски – виси на златния пръст на Атака, трябва да се моли на опозицията да се върне в парламента, а Пеевски го поглъща както питон налапва заек. Това написа лидерът на \"Да, България\" Христо Иванов в профила си във Фейсбук. По думите му се разпада \"самият парламентаризъм, умира демократичният и правов ред в страната. Познатата ни полу-демократична република пред очите ни метаморфозира в една все по-авторитарна джамахирия\". Отказът от реформи, рутинното погазване на основни принципи на правовата държава, продължаващото подчиняване на съдебната власт, ударното изграждане на репресивни институции, мачкането на неугодни журналисти и издатели, атаката срещу правото на собственост и задушаването на предприемачеството, опитът за силово връщане на държавата-бухалка в икономиката, заигравките с Путиновия режим, и последно – изплискването със запушването на устата дори на една такава казионна опозиция като БСП – всичко това не са хаотични съвпадения. Това е част от координиран опит за ударно завземане на още по-голям хап от публичната власт и икономическо влияние, пише още Димитров. Според него \"докато ЕС си затваря очите за случващото се у нас, силите на Дълбоката държава опитват да установят окончателна доминация във всички области на обществения живот, в които до сега не са имали пълен контрол. Под булото на пропагандата за Евро-председателството и външно-политическите успехи на Борисов, Пеевски и клановете на ДС зад него опитват да установят нов тип режим, при който преструвките на демокрация, игрите с няколкото системни контролирани партии (ГЕРБ, ДПС, БСП и ПФ) и сезонни ГМОта, толерирането на области на независимост в икономиката, медиите и съда, стават ненужен дискомфорт\". Убеден съм, че поръчителите на тази кампания подценяват обществото ни и реакцията ще ги изненада, както ги изненада 14 юни 2013 г. Гневът се надига. Бъдете сигурни, че когато дойде моментът за това, демократична управленска алтернатива, готова да възстанови правовия ред, да проведе реално пречистване на институциите и да върне бъдещето в политиката ни, ще има. Предсрочните избори стават все по-неизбежни. Ние, заедно с партньорите ни от демократичната общност, ще бъдем готови за тях, завършва Христо Иванов. ", "date": "2017.11.16", "title": "Христо Иванов: Борисов се превръща в Орешарски, Пеевски го поглъща както питон налапва заек"}
{"url": "https://offnews.bg/zdrave/balgarite-sa-sred-naj-golemite-pochitateli-na-homeopatiata-v-es-669469.html", "text": "България е на трето място в ЕС по продадени хомеопатични продукти, като продажбата на хомеопатия у нас се е увеличила с 93% между 2010 и 2013 г., сочат данни към ноември 2015 г. на Европейската коалиция по хомеопатични и антропософски лекарствени продукти.На първо място по продажба на хомеопатични продукти в ЕС е Франция, следвана от Германия. След България пък са Италия, Литва, Латвия, Австрия и Белгия. В дъното на тази класация е Финландия, предшествана от Гърция и Швеция.България е на второ място в ЕС по лекари, предписващи хомеопатия – около 25 лекари на 100 000 души (пациенти) при 10,6 на 100 000 средно ниво за ЕС. За сравнение, общият брой на лекарите в ЕС е 345 на 100 000 души. Предписващите хомеопатия лекари у нас са малко над 6% от общия брой на лекарите.На първо място по брой на лекари, предписващи хомеопатия, е Словакия с близо 50 на 100 000 души.Близки до показателите на България са Румъния и Чехия. Над средното ниво за ЕС са още Полша, Италия и Унгария. На последно място по този показател са Дания и Швеция, като при тях броят на предписващите хомеопатия е около 1 на 100 000 души.Словакия е и страната в ЕС с най-голям процент предписващи хомеопатия от общия брой на лекарите – малко над 14%.Данните на организацията сочат, че продадените през 2013 г. хомеопатични продукти в ЕС се равняват на 1,237 млн. евро по заводски цени. Увеличението е над два пъти в сравнение с 1995 г., когато продадените хомеопатични продукти се равняват на 590 млн. евро по заводски цени. Само между 2010 и 2013 г. увеличението е с 19,5%.Продажбите на хомеопатия в България бележат ръст от 93% между 2010 и 2013 г., като през последната достигат над 9,9 млн. евро.Ние обаче далеч не сме първенци по този показател. Продажбите на хомеопатия в Румъния за същия период са се увеличили с 274%, в Словакия – със 166%, а в Ирландия – със 154%. В редица държави се отчита пък спад в продажбите, като първенец е Полша със спад от 15%.Във Франция продажбата на хомеопатия се равнява на над 402,5 млн. евро, като бележи и ръст от 25% между 2010 и 2013 г. Втора е Германия с продажби за 329,8 млн. евро и ръст от 9% за същия период.Проучване от 1998 г. показва, че всеки трима от четирима европейци знаят за съществуването на хомеопатия и 29% от тях я използват, а броят на използващите хомеопатия се увеличава значително през годините.Според по-скорошни проучвания 94% от германците и 82% от италианците са чували за хомеопатията и 60% от германците, 16% от италианците, 27% от испанците и 36% от французите я използват.Цели 69% от белгийските домакинства използват хомеопатия, като за четири години (между 2011 и 2015 г.) те са се увеличили с 19%. В същото време 70% от посочилите, че не използват хомеопатия в белгийското изследване, са обявили, че биха използвали такива продукти в бъдеще.", "date": "2017.11.16", "title": "Българите са сред най-големите почитатели на хомеопатията в ЕС"}
{"url": "https://offnews.bg/obshtestvo/17-297-otpadnali-ot-uchilishte-detca-sa-bili-varnati-v-klas-669484.html", "text": "17 297 деца са записани отново в образователната система и посещават детска градина или училище, в следствие на работата на екипите по междуинституционалния механизъм, съобщи пресцентърът на Министерството на образованието и науката, като цитира изказване на министъра на образованието Красимир Вълчев пред работно заседание на Координационното звено по механизма.Процесът по връщането на децата започна през септември, когато бе оповестено, че 206 378 деца и ученици са отпаднали или никога не са посещавали образователна институция.Адресите са обикаляли 1103 екипа с общо 11 632 учители, директори, социални работници, полицаи, общински служители, представители на местните комисии за борба с противообществните прояви на малолетни и непълнолетни лица, медиатори и представители на гражданското общество.По време на обходите екипите са установили 156 деца в риск, като за 44 от тях е предприета мярка за социална закрила. Областите, в които има най-малко отпаднали деца и ученици и в следствие на работата на екипите е постигнато почти 100% приобщаване, са Габрово, Смолян и Враца. Най-много отпаднали и съответно върнати в системата деца и ученици са Пловдив, Сливен, Стара Загора, София.„Това не е еднократно действие. Ще имаме работа и в следващите месеци. Трябва да съхраним резултатите и да ги надградим“, посочи вицепремиерът и ръководител на Координационното звено по механизма Томислав Дончев.Сред основни причини за отпадане са емиграция, бедност, липса на транспорт и ранни бракове.Обходите на адреси продължават, екипите проследяват обхванатите обратно в системата и извършват превенция на повторно отпадане, увери министър Вълчев.Той припомни, че промени в правилниците за приложение на Закона за семейните помощи за деца и Закона за социално подпомагане позволяват на директорите да предлагат помощи в натура, като могат да определят вида им спрямо нуждите на децата – дрехи, обувки, пълно или частично покриване на такси за детска ясла или градина, детска кухня или столово хранене, допълнителни занимания за децата, организирани от образователните институции.\"Ще бъде засилена съвместната работа с общините по налагане и събиране на санкциите за родители, които не пращат децата си на училище. Посещаването вече е обвързано с предоставяне на помощи за отопление, както и с ползване на социални придобивки като общинско жилище. В Закона за предучилищното и училищното образование съществува възможност за санкции при натрупване на пет и повече неизвинени отсъствия - да се спират семейните помощи. За миналата година са спрени помощи на стойност 6,5 млн. лв. Тези средства вече са възстановени в образователната система и училищата могат да ги използват за обща или допълнителна подкрепа на учениците\", допълни министър Вълчев.Той беше категоричен, че дейностите по механизма ще станат постоянни. „Предвиждаме да осигурим средства за покриване на транспортните и командировъчните разходи на учителите и експертите в РУО, ангажирани с механизма. Ще подкрепим провеждането на допълнителни часове по български език“, добави министърът.Зам.-министърът на образованието Деница Сачева съобщи, че в рамките на председателството на България на Съвета на ЕС ще бъде направено предложение за започване на европейска пилотна инициатива за проследяване обучението на децата, които мигрират с родителите си в други европейски страни. Към подобна инициатива вече са проявили интерес страни като Испания, Португалия и Унгария.", "date": "2017.11.16", "title": "17 297 отпаднали от училище деца са били върнати в клас"}
{"url": "https://offnews.bg/ikonomika/na-1000-stranitci-ban-izchisli-kak-giolat-v-belene-da-stane-pechelivsh-669475.html", "text": "Проектът за АЕЦ \"Белене\" може да бъде жизнеспособен и печеливш. Това се разбра на представянето на доклада на БАН за изграждането на Втора атомна.Учените от академията трябваше да проучат всички варианти за бъдещата енергийна мощност и да изработят технико-икономически анализ по поръчка на Българския енергиен холдинг.Днес в сградата на академията на площад Народно събрание в присъствието на енергийния министър Теменужка Петкова бяха представени основните изводи от разработката, която се оказа, че е в обем от 1000 страници.Оказва се, че пълният текст на анализа няма да бъде публикуван, а само резюме от него ще бъде качено на сайта на БЕХ.Какви са основните изводи на учените от БАН:След като изслуша изводите на екипа на БАН енергийният министър Теменужка Петкова обясни, че анализът за АЕЦ \"Белене\" ще бъде подложен на обществен и парламентарен дебат.Според Петкова страната ни е в по-изгодна позиция от други проекти за нови мощности в региона, тъй като по Белене била свършена работа, която отнема между 5 и 8 години.Освен доставеното оборудване е готова и площадката за централата. Има и разрешителни от страна на ЕК.", "date": "2017.11.16", "title": "На 1000 страници БАН изчисли как гьолът в Белене да стане печеливш АЕЦ"}
{"url": "https://offnews.bg/temida/tova-e-naj-dobriat-doklad-na-ek-za-balgaria-smiata-tcatcarov-669494.html", "text": "\"Докладът на ЕК е най-добрият до момента\", каза в Народното събрание главният прокурор Сотир Цацаров за последния доклад на ЕК за напредъка на България по Механизма за сътрудничество и оценка.„Съвсем ясно показва, че ако темпът на всичко, което се прави в страната, продължи по този начин, до края на мандата на комисията, България ще съумее да излезе от Механизма“, допълни той.Той обоснова твърдението си с това, че за първи път не са били дадени нови препоръки на страна ни. \"Колкото и някой да спекулира, че докладът бил шамар или, че би трябвало дасе преведе от брюкселски на български език в крайна сметка изказванията показват, че Механизмът идокладите продължават да бъдат инструмент за вътрешнополитически борби“, допълни Цацаров, цитиран от \"Фокус\".Според него Механизмът обаче е започнал да се превръща от полезно средство във вътрешнополитически инструмент.Той отказа да коментира законопроекта на ГЕРБ за промяна на Конституцията за престъпленията по време на приватизацията: „Когато законопроектът за изменение на Конституцията бъде факт тогава може да бъде коментиран“.„Справедливостта малко или много по никакъв начин не е била въздадена. Колко са приватизационните сделки, които са били включени при изключително изгодни условия и за държавата и за приватизатора. 2-3 години след това са изменени с анекси, в които изискванията или задълженията на приватизатора просто са смалени, отпаднали“, обясни той. Той отказа и да коментира проекта за закон на ДПС за банковата несъстоятелност, като каза, че един главен прокурор не трябва да коментира такива законопроекти.", "date": "2017.11.16", "title": "Това е най-добрият доклад на ЕК за България, смята Цацаров"}
{"url": "https://offnews.bg/ikonomika/balgaria-sred-poslednite-v-es-po-razvitie-na-organichno-zemedelie-669457.html", "text": "България сред последните в ЕС по развитие на органичното земеделие, показват данни на Евростат за 2016 година.С 120-те си милиона декара сертифицирани площи или такива в процес на преобразуване през миналата година, органичното земеделие в ЕС е съставлявало 6.7% от използваемите площи. От 2012 г. площите за биологично земеделие са се увеличили с близо 20 млн. дка. Повече са и регистрираните земеделски производители на биологична продукция. Те достигат 295 000 към края на 2016 г.Сред страните членки най-обширните площи за органично земеделие и най-много производители на биологично чиста продукция са в Испания, Италия, Франция и Германия. Заедно те притежават повече от половината (54%) площи и производители за ЕС.С най-големия дял органични площи спрямо общата обработваема площ в страната е в Австрия - над 1/5 (21%). На второ място е Швеция (18%), следва я Естония, където процентите също са 18%, но те се равняват на по-малко декари. Освен тези отличници, Италия и Чехия също се представят много добре - по 14% органични площи. В Латвия те са 13%, във Финландия - 10.В другия край са 9 страни, където органичното земеделие не е добре развито (под 4% органични площи) и сред които, за съжаление, е и България. На дъното е Малта (0.2%), следват Румъния (1.7%), Ирландия (1.7%), Великобритания (2.8%), Нидерландия (2.9%), БЪЛГАРИЯ (3.2%), Люксембург (3.3%), Унгария (3.5%) и Полша (3.7%).", "date": "2017.11.16", "title": "България сред последните в ЕС по развитие на органично земеделие"}
{"url": "https://offnews.bg/zdrave/balgarinat-doplashta-vse-poveche-za-zdrave-problemi-sa-oshte-pushenet-669451.html", "text": "Българинът доплаща все повече в сферата на здравеопазването. Сред основните ни проблеми са още пушенето, алкохолът и наднорменото тегло, става ясно от данните от изследванията на Световната здравна организация за България. СЗО сравнява данните на България с тези за Европа и за 13 държави членки, присъединили се след 1 май 2004 г., като посочва и новите данни в сравнение данните за страната ни от 2000 г.Данните сочат, че парите за здраве в държавата са се увеличили от 6,2% от БВП през 2000 г. до 8,4% от БВП през 2014 г. Въпреки това обаче парите за здраве, които държавата отделя, продължават да са на по-ниски нива в сравнение с европейското ниво.Разходите в здравеопазването са се увеличили с 264% между 2000 и 2014 г., но пак остава почти двойно по-ниско от европейското ниво.Високо остава и нивото на доплащане от страна на пациентите - то е по-високо от това в повечето европейски страни, но продължава и да се увеличава, сочат данните. Между 2000 и 2014 г. доплащането се е увеличило с 13% - от 39,1% на 44,2% от всички средства, които се отделят за здраве, което оказва голямо значение за достъпа до здравеопазване, подчертава СЗО. То е почти двойно по-високо в сравнение с нивото в Европа - 26,6% за европейските страни и 23,2% за последно присъединилите се 13 държави членки. 36,8% от българите над 15 г. са пушачи, сочат данни от 2013 г., като броят на пушачите се увеличава. 59,1% от българите са с наднормено тегло или затлъстяване, сочат данни от 2014 г. Според данните на СЗО 64,1% от мъжете и 54,4% от жените у нас са с наднормено тегло, което показва увеличение от 2,5% при мъжете и 1,6% при жените между 2010 и 2014 г. Със затлъстяване са 24,5% от жените и 21,8% от мъжете у нас, което е приблизително същото като европейското ниво.  Според данните от 2009 г. над 32% от калориите, които поемаме, идват от мазнини, което обаче е на приблизително еднакво с европейското ниво. В същото време обаче българите ядат много по-малко плодове и зеленчуци в сравнение с Европа и с присъединилите се последно държави членки. Българинът яде по 105 кг плодове и зеленчуци на година при 228,3 кг на човек за европейския регион. Приеманите от българите плодове и зеленчуци са и по-малко от половината от препоръчваните от СЗО 400 г на ден.Количеството алкохол, което се пие у нас, също е по-високо в сравнение с другите европейски страни. Според данните от 2014 г. българите над 15 г. изпиват по 12 литра алкохол за година при 8,6 литра на човек за европейския регион и 10,9 литра за присъединилите се последно 13 държави членки. Според данните консумацията на алкохол у нас се е увеличила с 24,1% между 2000 и 2014 г.За последните 15 години детската смъртност е намаляла наполовина, но все пак остава по-висок от средния за 13-те държави членки - според данните от 2013 г. детската смъртност у нас е 7,3 на 1000 при 5,2 на 1000 за присъединилите се последно 13 страни членки на ЕС. Данните сочат, че намалява и майчината смъртност, макар тя за България да не е била висока и в предишните години на фона на нивото за Европа. Продължителността на живота в България общо взето следва тенденциите, характерни за Европа. Между 2000 и 2013 г. продължителността на живота се е увеличила с 2,9 години за жените и 3,6 години за мъжете - за жените тя е 71,4 години, а за мъжете - 78,7 години. Продължителността на живота в добро здраве също се увеличава, като е достигнал средно 66,4 години - 63,8 години за мъжете и 69,2 години за жените, но остава под средния за региона - 68,3 години. Сърдечносъдовите заболявания остават основна причина за смъртта на населението. Броят на болнични легла в България остава висок. Той е намалял само с 4% от 2000 до 2014 година до 713 на 100 000 души, което е с около 11,9% повече в сравнение с нивото на 13-те страни членки и с 28,7% повече от европейското ниво. В същото време кадрите в здравеопазването продължават да намаляват, като особено голям е проблемът при медицинските сестри. По повод увеличаването на броя на пушачите и на броя на хората с наднормено тегло се търси съдействието на министерствата на здравеопазването и на образованието, за да се измислят заедно начини за увеличаване на културата на българина за здравословното хранене и физическите занимания, обясни д-р Скендер Сила - представител на СЗО и ръководител на офиса за България. Главният държавен здравен инспектор Ангел Кънчев пък допълни, че е време да обърнем по-голямо внимание на превенцията, тъй като наливане на пари в болниците и за нова техника е необходимо, но не е достатъчно за подобряване на здравето на българина. ", "date": "2017.11.16", "title": "Българинът доплаща все повече за здраве, проблеми са още пушенето и затлъстяването, отчете СЗО"}
{"url": "https://offnews.bg/ikonomika/sporniat-zakon-za-kontcesiite-mina-niama-da-sa-vechni-669464.html", "text": "Народните представители приеха окончателни промени в Закона за концесиите. Спорният закон бе приет от 43-тото Народно събрание, като през февруари т.г. президентът Румен Радев му наложи вето с мотива, че \"законът въвежда широки граници на субективизъм, възможности за корупционни практики и вземане на решения, ощетяващи обществения интерес\". Промените в приетия вече закон бяха гласувани в две пленарни заседания. Вчера депутатите решиха срокът на концесиите да не е по-дълъг от 35 години. Според приетите промени днес, когато възникне непредвидено обстоятелство, концесионният договор може да се измени, ако това не води до увеличаване на първоначалната стойност на концесията с повече от 50% и до удължаване на срока с повече от 1/3 от определения.При необходимост от допълнително строителство от концесионера договорът също ще може да се измени.Допълнително възложеното строителство не може да води до увеличаване на първоначалната стойност на концесията с повече от 50%.Според промените недействителен е концесионен договор, сключен без проведена процедура за определяне на концесионер и когато въпреки наложено спиране на процедурата са извършени действия по нея.Депутатите направиха изменения и в Закона за защитените територии. Те решиха при концесия на защитена територия - изключителна държавна собственост, 50% от паричните постъпления от концесионни възнаграждения да се превеждат на съответното министерство или на общината.Когато концесионната територия е в повече от една община, сумата се разпределя пропорционално. Според окончателните промени широчината на прилежащата акватория, включена в обекта на концесия за морски плаж, не може да бъде повечеот 200 м.Срокът на концесията за морски плаж, независимо дали е със или без трансграничен интерес по смисъла на Закона за концесиите, е до 20 години. Когато възлагането, съответно предоставянето на концесия за морски плаж приключи след 30 април на съответната година, концесионният договор влиза в сила на първи януари следващата година.С измененията на концесионера на морски плаж се възлага да осигурява водното спасяване, обезопасяването на прилежащата акватория, здравното и медицинското обслужване и санитарно-хигиенното поддържане на морския плаж. Той е задължен и да предоставя плажни услуги при условията на концесионния договор.Концесионерът трябва осигурява свободен и безплатен достъп на морския плаж и поставя указателни табели със схеми на отделните зони и условията на концесията.Депутатите решиха, че морските плажове в защитените територии, както и морските плажове за природосъобразен туризъм, да не може да се възлагат на концесия или да се отдават под наем.Законът влиза в сила до 1 месец след обнародването му в Държавен вестник. Сключените до влизането в сила на закона концесионни договори запазват действието си и се изпълняват в съответствие с договорените условия.", "date": "2017.11.16", "title": "Спорният закон за концесиите мина, няма да са вечни"}
{"url": "https://offnews.bg/obshtestvo/mazh-ubil-kuche-s-pushka-otiva-na-sad-669471.html", "text": "38-годишен мъж отива на съд за убийство на куче. Я.Й. от Радомир е застрелял със законно притежавана от него ловна пушка гончето на перничанин в с. Касилаг. Сигналът е получен на 8 октомври в РУ–Радомир, където се оплакал собственикът на кучето. Започнало е разследване, което установило, че престъплението е извършено от Я.Й. със законно притежавана от него ловна пушка, съобщи ОД на МВР в Перник.Мъжът е привлечен като обвиняем и му е наложена мярка за неотклонение „подписка“.Работата по случая продължава съвместно с Районна прокуратура – Радомир.", "date": "2017.11.16", "title": "Мъж, убил куче с пушка, отива на съд"}
{"url": "https://offnews.bg/tehnologii/asus-game-arena-sabira-gejmarite-na-26-noemvri-v-sofia-669478.html", "text": "Първият изцяло женски турнир по игрите HeartStone и League of Legends, единственият по рода си StarCraft BroodWar турнир за ИТ специалисти и още много състезания ще се проведат в рамките на геймърското събитието . То ще събере предколедно феновете на видеоигрите в столичния Bulgaria Mall на 26 ноември и ще им даде възможност да премерят сили по някои от най-актуалните заглавия, както и да изпробват най-новите геймърски технологии. Регистрацията на участниците започва в 9:00 ч., а началният час на турнирите е 10:00 часа.Основните турнири ще се проведат на най-новите гейминг лаптопи на генералния спонсор ASUS, с което събитието ще промени представите, че най-новите видеоигри не могат да се играят на преносими компютри. А докато не се провеждат срещи от турнирната програма, посетителите ще имат възможност сами да се убедят във възможностите на най-новите гейм технологии.Домакин на събитието ще бъде Bulgaria Mall и всички негови посетители ще имат възможност да се включат в гейминг турнирите по някои от най-популярните игри, както и в първия по рода си женски гейминг турнир. Участниците ще могат да се насладят на просторната и уютна обстановка на атриума на Bulgaria Mall. Регистрация за събитията може да бъде направена на място, както и на .ASUS Game Arena ще включва турнири по нашумялата игра от жанра шутър Overwatch, по HearthStone, изцяло женско състезание по HearthStone и League of Legends, както и надпревара за ИТ специалисти по StarCraft BroodWar.Победителите в турнирите ще получат атрактивни награди от организаторите и спонсорите. Публиката също ще бъде зарадвана с множество игри и награди. Посетителите ще имат възможност също да се срещнат с някои от най-популярните гейм влогъри, както и интересни съпътстващи прояви в сферата на виртуалната реалност, escape – стаите, комиксите и много други. Събитието ще се проведе с подкрепата на ASUS, Bulgaria Mall, Laptop.bg, Vivacom, Pulsar и Logitech.", "date": "2017.11.16", "title": "ASUS Game Arena събира геймърите на 26 ноември в София"}
{"url": "https://offnews.bg/obshtestvo/bolni-ot-rak-detca-ostaveni-bez-uchiteli-669463.html", "text": "Протест пред Министерството на образованието и науката организира Национално движение \"Хан Кубрат\" утре от 12 ч.Причината е закриването на болничните училища в страната, които осигуряваха и екипи от педагози, които да обучават онкоболните деца в лечебните заведения. Поради тежестта на заболяванията си много малки пациенти не могат да ходят на училище.Освободени са педагозите в София, Пловдив, Плевен и Момин проход.Протестиращите искат да се осигурят педагози за всичко по-големи детски клиники в страната, които да работят с деца от 4- до 18-годишна възраст с онкологични заболявания.От националното движение предлагат на Министерството на образованието и науката и Министерството на труда и социалната политика да работят заедно, за да се реши по-бързо и ефикасно този проблем.", "date": "2017.11.16", "title": "Болни от рак деца оставени без учители"}
{"url": "https://offnews.bg/futbol/dimitar-berbatov-debiutira-na-zhivo-po-mtel-sport-2-669460.html", "text": "Димитър Бербатов ще направи своя дългоочакван дебют в индийската Суперлига в петък от 16:30 часа, а мачът на неговия Керала Бластърс срещу шампиона Атлетико до Колката ще се предава пряко по Освен по спортния канал на Мтел, двубоят ще се излъчва безплатно и на онлайн платформата ppv.mtel.bg.Сезонът в индийската Суперлига продължава около четири месеца и всеки мач на българина ще бъде излъчван пряко по Според първоначалните информации българската суперзвезда няма да играе на титулярната си позиция като централен нападател в Керала Бластерс, а ще бъде изтеглен в полузащитата и ще организира играта на тима си. В новия си отбор той ще се събере с бившия си наставник във Фулъм – Рене Мюлестийн, както и с Уес Браун, с когото заедно защитаваха заедно цветовете на Манчестър Юнайтед.Бербатов ще е вторият най-добре платен футболист в местното първенство с годишна заплата от 1 милион евро. Това го нарежда непосредствено след бившия му съотборник в Тотнъм и негов близък приятел – Роби Кийн, част от състава именно на първия съперник на Керала – Атлетико де Колката.Керала Бластърс е създаден през 2014 г. и играе домакинските си срещи на 75-хилядния стадион „Джавахарлал Неру” в град Кочин. Най-голям дял от акциите на отбора се притежава от бившата звезда на крикета Сачин Тендулкар, като негови партньори са местен предприемач и лица от индийския шоубизнес. През миналия сезон тимът достига до финала на Суперлигата, където загуби след дузпи от Атлетико де Колката.С мачовете от индийската Суперлига разширяват богатото си футболно съдържание, което включва прякото предаване на най-интересните двубои от холандската Ередивизи, руската Премиер лига, украинското и китайското първенство.", "date": "2017.11.16", "title": "Димитър Бербатов дебютира на живо по Mtel Sport 2"}
{"url": "https://offnews.bg/politika/borisov-glavchev-ne-triabvashe-da-si-izpuska-nervite-bsp-da-se-varne-669459.html", "text": "Димитър Главчев не трябваше да си изпуска нервите, коментира премиерът Бойко Борисов отстраняването от заседание на парламента на лидера на БСП Корнелия Нинова от шефа на Народното събрание.Историята се повтаря, защото само преди две години, когато г-жа Нинова и БСП бяха мандатоносител, ГЕРБ излезе от парламента. Тогава дойде Мартин Шулц и ми каза: \"Бойко, няма нищо по-лошо от политиката на празния стол. Ние като социалисти считаме, че е редно да се върнеш в парламента, защото сте прогнозируема, европейска партия, член на ЕНП и това не е правилно\". Това беше един петък и в сряда върнах партията в парламента\", припомни Борисов.Той коментира и доклада на ЕК, който според него е обективен. \"На разговора с вицепремиера Тимерманс (зам.-председателя на ЕК - б.р.) преди няколко дни в Брюксел той отчете и това го каза и публично, че от май месец насам има напредък. Ще си поемем всичко, което имаме като ангажимент. Няколко задачи имаме в парламента, които също до края на годината ще станат. Не се шуми много, но пак изпреварваме Румъния - така, както беше през 2012 г. и аз съм убеден, че 2018 г. в края ще сме извършили всичко, което ЕК твърди\", каза Борисов.Ние си знаем, че не сме идеални, че имаме да дооправим още неща, но институциите са, мисля, достатъчно убедени и в Брюксел са сигурни, че ще ги направим. Затова виждате в техническите параметри има ясно казано какво трябва да се довърши, но няма нови препоръки. Мисля, че политическата оценка е достатъчно добра, за да сме оптимисти и да ни амбицира да работим по-добре\", каза още Борисов. Министър председателят коментира думите на президента Румен Радев, който заяви, че ще има успехи в правосъдната система, когато политиците започнат да се отчитат пред гражданите, а не пред Брюксел.Бойко Борисов заяви, че еднакво важно е отчитането и пред хората, и пред ЕК.\"Какво става - БСП и ДПС. Ясно е какво ще стане, ако мине вотът. Пак ще са заедно\", заяви още Борисов.БСП и ДПС бойкотират работата на Народното събрание и искат вот на недоверие на кабинета \"Борисов 3\", както и на председателя Димитър Главчев. \"Похарчихме 50 милиона държавна пара за изборите. И сега... ДПС и БСП. Това беше съвсем скоро и помним какво се случи и колко назад ни върнаха. Ние предлагаме мир. Съобразяваме се с това, което искат. Или да променим политиката? Да правим избори на 6 месеца\", допълни той.\"Повдигайте обвинения, нека всеки носи отговорност. Сегашните сделки, които са в давност и всеки сигнал внесен от БСП се проверява. Не ви отива да ни давате оценка, има кой да ни я даде. Винаги сме били демократични и сме били упреквани, че при неодобрение от обществото даваме оставка и отиваме на избори. Хората ни избират. Аз уважавам избирателите и на БСП, и на ДПС, и на всички останали. БСП трябва да се върнат в парламента\", отсече Бойко Борисов. \"Отпуснахме коледни надбавки за пенсионерите и темата утихна\", заяви министър-председателят. „Предложихме давността да отпадне и това не е в приватизационните сделки, защото не е насочено нито срещу фирмите, нито срещу хората, а срещу длъжностните лица, срещу които прокуратурата не може да продължи да работи, защото е изтекла давността по дадената приватизационна сделка. Не виждам никаква насоченост срещу никого в тази посока. Някой се припозна, че това едва ли не е срещу него и почна да подхвърля „ама Цветелина Бориславова“. Проверявайте всички. Неслучайно вчера приехме на г-н Вигенин предложенията.Аз не съм монах, през живота ми съм имал жени. Трябва ли всяка жена, която е минала през моя живот, след това да я веят като байрак и да обясняват, че трябва да я проверяват, попита Борисов и призова да проверяват колкото искат.Даже се притеснявам за някои свои съученички, защото се знае, че тогава сме били близки. Не ги знам и къде са сега, но почвам да се притеснявам. Ако почнем да вървим кой с кого е бил и да му проверяваме живота в момента, звучи…“, допълни той и уточни, че това не работи добре. ", "date": "2017.11.16", "title": "Борисов: Главчев не трябваше да си изпуска нервите, БСП да се върне"}
{"url": "https://offnews.bg/zvezdi/andzhelina-dzholi-prizova-oon-da-se-bori-sas-seksualnoto-nasilie-669452.html", "text": "В пламенна реч по време на конференция на ООН във Ванкувър, Анджелина Джоли призова миротворците да започнат да създават мерки срещу сексуалното насилие в световен мащаб.Наричайки сексуалното насилие „критично препятствие срещу човешките права и постигането на равенството на жените“, Джоли поиска от членовете на ООН да приемат сексуалните престъпления за военно оръжие и да намерят начин да му противодействат.Тя посочи за пример масовото изселване на рохинги в Мианмар. Преди 30 години държавата отнема гражданството и политическите права на представителите на малцинството и ги определи за емигранти от Индия, подлагайки етноса на дискриминация. Бруталното отношение на военните, свързано с масови арести, изтезания и убийства, принуждава над 200 000 души да потърсят убежище като бежанци в Бангладеш. Според ООН почти всяка жена-бежанец е оцеляла след или е била свидетел на сексуално насилие, включително изнасилване.„Сексуалното насилие е по-евтино от куршум, има трайни последствия и именно това го прави толкова ефективно. То е предназначено да измъчва, да тероризира, да принуждава хората да бягат и да ги унижава. Няма нищо общо със секса. Този вид насилие има общо със злоупотребата с власт. Това е престъпно поведение“, допълни актрисата.„Дори да приемем, че сексуалното насилие няма нищо общо със секса, че е престъпление и че се използва като оръжие, много хора все още вярват, че не е възможно да се направи нещо срещу него. Трудно е, но не е невъзможно. Имаме законите, институциите и експертните познания за събиране на доказателства. Ние можем да идентифицираме извършителите, просто липсва политическа воля“, каза Джоли.", "date": "2017.11.16", "title": "Анджелина Джоли призова ООН да се бори със сексуалното насилие"}
{"url": "https://offnews.bg/analizi-i-komentari/kak-da-kupuvame-umno-v-cheren-petak-savetite-na-evropejskia-potrebite-669467.html", "text": "Бъдете бдителни, когато поръчвате от телефонаСкорошно проучване показа, че над половината от българите предпочитат да влизат в интернет през смартфоните си. Когато използвате мобилни устройства, за да поръчате стока или услуга, бъдете особено внимателни. Причината е, че на по-малкия екран на телефона е възможно цените или условията за покупката да не се виждат достатъчно ясно и така да се окаже, че стоката всъщност не е толкова изгодна, колкото очаква човек. Препоръчително е да не се отварят и връзки или прикачени файлове, получени в електронни писма, чиито податели не са ви познати или са неочаквани. Причината е, че там могат да съдържат вируси или фишинг атаки, които да увредят и телефона, и всички лични данни, които се съдържат в него.Напишете си „домашното“Проверете добре търговеца, преди да пазарувате онлайн, особено ако никога не сте пазарували от него и не ви е препоръчан от доволен близък или приятел. Според разпоредбите в ЕС всички фирми са задължени да дадат на сайта си пълни данни за контакт, включително пощенски адрес. А вие от своя страна бихте могли да проверите този адрес чрез търсене в интернет – например в Google maps. Ако искате да си купите маркови маратонки или дрехи, проверете дали поръчвате от сайта на фирмата производител или дистрибутор на съответната марка. В противен случай няма как да се очаква добро качество на желания продукт.Ако пазарувате от сайтове, базирани извън ЕС, то възможността за защита е ограничена. Важно е да се знае, че интернет страниците, в чиито адрес има абревиатура, валидна за дадена държава, не означава, че това са фирми, действително регистрирани там. Например не всеки сайт, който завършва на co.uk задължително е на английска фирма.Плащайте сигурноНаличието на буквата S в началото на адреса на сайта - “https”, е знак за сигурна връзка. Не плащайте и не отваряйте интернет банкирането си през обществено достъпни WIFI връзки – в хотела или в парка. Плащането с кредитна карта или през системи като Paypal дава допълнителна защита в случай на проблем. Строго се препоръчва да не се пращат пари по банката или като паричен превод, защото тези суми няма как да се проследят.Прочетете и малкия шрифтВажно е да се четат и най-малките букви и целите общи условия, преди да се направи дадена поръчка. Добре е да се провери каква е политиката за връщане на дадена стока и кой трябва да плати транспортните разходи в подобен случай.Намаление. И после…Имате право на информация за степента на намаляване на цените. Провеждането на промоции чрез първоначално повишаване на цените и след това понижаването им до нормални нива е нелоялна търговска практика. Попитайте и проверете (онлайн например) каква отстъпка предлага фирмата и преценете дали промоцията всъщност ви спестява пари. Проверете на каква е цената поне няколко дни преди Черния петък, както и в други сайтове.Имате право да върнете стоките, купени онлайн, без да посочвате причина за това до 14 дни след като са ви ги доставили. След това до 14 дни търговецът трябва да ви върне парите и в зависимост от условията му – възможно е и да не се налага да плащате транспортни разходи за връщането на стоките, но това не е задължително. Тези условия важат и ако върнете една стока, а сте купили няколко.Ако продуктът е дефектен, може да предявите рекламация пред търговеца до 2 години след покупката. Това ви дава право да изискате ремонт, замяна на стоката или дори връщане на платената сума, ако дефектът е значителен или не може да бъде поправена.Ако купувате от сайтове зад граница, проверете какви ще бъдат разходите за доставка до България. Търговците могат да откажат да ви доставят поисканата стока до нашата държава само по обективни причини.Проверете предварително правилата на онлайн магазина, както и как може да върнете стоката или да замените дрехата с друг размер, например. Избягвайте скъпите аксесоари за новата си техника. Не е необходимо да купувате кабел или външен твърд диск от същия магазин, от където ще си купихте и новия си лаптоп, защото те могат да се окажат много по-скъпи от колкото на други места.", "date": "2017.11.16", "title": "Как да купуваме умно в Черен петък? Съветите на Европейския потребителски център"}
{"url": "https://offnews.bg/ikonomika/wizzair-puska-4-novi-destinatcii-ot-sofia-prez-2018-669477.html", "text": "От март следващата година нискотарифната авиокомпания Wizz Air пуска 4 нови линии от България.Новите маршрути ще бъдат от София до Ница, Лисабон, Малага и Атина. Полетите до най-скоро обявената дестинация – гръцката столица, ще се изпълняват ежедневно, а тези до останалите три града – два пъти в седмицата. Билетите за новите четири маршрута вече са в продажба и могат да бъдат резервирани на www.wizzair.com или чрез мобилното приложение на Wizz Air.От март 2018 нискотарифният авиопревозвач ще увеличи броя на полетите по 8 от най-популярните си маршрути, съобщават още от компанията. Така полетите до Лондон Лутън ще се изпълняват 19 пъти в седмицата; до Барселона, Айндховен, Рим Фиумичино и Тел Авив – 7 пъти седмично, а до Копенхаген, Брюксел Шарлероа и Ларнака – 5 пъти на седмица.Wizz Air обяви, че през първите 10 месеца на 2017 г. повече от 2 милиона пътници са избрали да летят с техните самолети за пътуванията си от и до България. Това е с 43% повече в сравнение със същия период на миналата година. Компанията е водещият авиопревозвач у нас с пазарен дял над 30%. В България Wizz Air предлага 32 маршрута от и до 17 държави.", "date": "2017.11.16", "title": "WizzAir пуска 4 нови дестинации от София през 2018"}
{"url": "https://offnews.bg/ikonomika/prouchvane-balgarite-iskat-po-iasno-upomenavane-na-izvora-pri-butilir-669466.html", "text": "Над 90% от българите одобряват европейското изискване . 86% приемат, че ясно упоменаване на извора е важно, а 12% смятат, че и само марката е достатъчна.Поне 3,1 млн. пълнолетни българи (от общо около 5,5 млн. в страната) имат проблеми с водата от чешмата. Затова те са чувствителни по темата за конкретния източник на водата, която пият. 56% от българите редовно пият бутилирана минерална вода, а 51% - изворна вода.Данните са от експресен сондаж на „Галъп интернешънъл“ по поръчка на Федерацията на потребителите в България. Поводът е разразилата се .Сондажът е проведен на 7 и 8 ноември сред 802 пълнолетни българи в цялата страна по панелна методика, която обезпечава представителност на данните за пълнолетното население на страната. Абсолютната максимална грешка е ± 3.5 при 50% дялове.Нашумялата напоследък европейска директива да се посочва задължително изрично и ясно изворът, от който се черпи бутилираната вода, се приема автоматично – над 90% от българите отговарят „да“, без дори да се замислят. Няма съществени разлики в мненията на различните демографски групи.Мнозинство от 86% приемат да се споменава изрично изворът, а 12% смятат, че марката е достатъчна. Явно това се възприема като допълнителна гаранция за качество, прозрачност и информираност на избора, посочват авторите на изследването. Хората не са масово запознати с обсъжданите в момента законови промени, нито с търговските спорове, но очевидно възприемат ясното и изрично споменаване на извора като норма, която не противоречи, а обогатява наложената вече практика на популярни търговски марки43% от пълнолетните българи смятат, че водата от чешмата, която ползват, става за пиене. Други 32% смятат, че става, но качеството й не е много добро. 23% от българите не мислят, че водата от чешмата, която ползват, става за пиене.Процентът на отговорите „става за пиене“ е по-нисък в по-малките градове, а в София достига до 55% - при среден за страната 43%. В София делът на онези, които смятат, че чешмяната вода не става за пиене, е 14%, при среден за страната 23%.В селата също отговарят „става за пиене“ с по-висок от средния за страната процент. Очевидно в София качеството на чешмяната вода се приема по-добре на фона на другите градове в страната. В селата пък вероятно оказват роля традициите в консумацията на вода, които са свързани с по-високо доверие към обичайните източници и по-ниско потребление на бутилирана вода.", "date": "2017.11.16", "title": "Проучване: Българите искат по-ясно упоменаване на извора при бутилираните води"}
{"url": "https://offnews.bg/ikonomika/spored-nsi-sredniat-ni-dohod-e-nad-1400-leva-pestim-poveche-i-svivame-669447.html", "text": "Средният общ доход на българина се е увеличил от 1 308.77 на 1 431.25 лева за година, сочат публикуваните днес данни на Националния статистически институт за третото тримесечие, сравнени със същия период на миналата година. Процентното увеличение е 9.4.В структурата на общия доход с най-голям дял е заплатата (54.4% сега при 54.1 през 2016 г.), следвана от пенсиите (25.9% сега при 28.3% година по-рано). На трето място са доходите от самостоятелна заетост (7.7% през третото тримесечие на 2016 г. и 6.5% преди година). Останалите пера включват различни социални помощи, доходи от собственост, продажби, регулярни трансфери от други домакинства, заеми, изтеглени спестявания.В номинално изражение доходите от заплата нарастват от 708 на 778 лв. (с 10.0%), от самостоятелна заетост - от 85 на 110 лв. (с 29.9%), тези от пенсии, обезщетения и помощи се запазват на средни нива съответно 371 и 43 лева.Българинът увеличава спестяванията си и намалява заемите, показва таблицата за разходите през двете сравнявани тримесечия. За влог средно месечно едно домакинство отделя 157.68 лева при 132.25 лева година по-рано. Във валута и ценни книжа домакинството влага средно по 3.64 лв. на месец при 1.18 лв. през третото тримесечие на 2016 г.В същото време средната сума, която отива за изплащане на заеми, е намаляла от 88.48 лв. за домакинство на 83.07 лева.Делът на разходите на домакинствата за храна намалява, но остава най-големият в структурата на общия разход - средно 30.1% сега при 31.6% година по-рано. На второ място са разходите ни за жилището (17.7%), следвани от тези за данъци и социални осигуровки (12.0%) и транспорт и съобщения (11.2%).Като абсолютни стойности през третото тримесечие на 2017 г. в сравнение със същото тримесечие на 2016 г. разходите средно на лице от домакинство за храна и безалкохолни обаче се увеличават - от 387 на 416 лв. (със 7.6%). Тези за жилището (вода, електроенергия, отопление, обзавеждане и поддържане на дома) се увеличават от 204 на 245 лв. (с 20.3%), за транспорт и съобщения нарастват от 132 на 155 лв. (със 17.6%).Потреблението на основни хранителни продукти средно на лице от домакинство през третото тримесечие на 2017 г. е без съществена промяна спрямо същото тримесечие на 2016 година. Изключение правят плодовете и зеленчуците. С 0.9 кг се увеличава потреблението на плодове - от 19.3 на 20.2 кг, а с 1.0 кг намалява консумацията на зеленчуци – от 27.2 на 26.2 килограма.", "date": "2017.11.16", "title": "Според НСИ средният ни доход e над 1400 лева, пестим повече и свиваме заемите"}
{"url": "https://offnews.bg/tenis/grigor-igrae-s-busta-utre-sled-22-chasa-669456.html", "text": "Най-добрият ни тенисист Григор Димитров ще играе последния си мач от група \"Пийт Сампрас\" на финалите на АТР в Лондон утре вечер след 22 часа.Съперник на първата ни ракета е испанецът Карлос Кареньо Буста, който замени отказалия се Рафаел Надал.Българинът вече си осигури участие в полуфиналите, след като постигна вече две победи - над Доминик Тийм от Австрия и над Давид Гофен от Белгия.Двамата ще играят от 16 часа утре в опит да си осигурят място в полуфиналите. Буста няма никакъв шанс да продължи и ще играе напълно освободено от напрежение срещу Григор.Съперникът на Димитров за полуфиналите ще бъде определен тази вечер след 22 часа в мача между световния номер 3 Александър Зверев и Джак Сок в мач от група \"Борис Бекер\".Победителят от двубоя между 20-годишния германец и 25-годишния американец ще заеме второто място в групата, в която първи ще завърши Роджър Федерер.", "date": "2017.11.16", "title": "Григор играе с Буста утре след 22 часа"}
{"url": "https://offnews.bg/politika/pravitelstvoto-shte-oblekchava-mezhdunarodnoto-osinoviavane-na-detca-669454.html", "text": "Министерството на правосъдието предлага мерки облекчаване на процедурата при международното осиновяване и издаването на разрешения за посредничество при международни осиновявания. Това ще стане с промени в две наредби, които са публикувани на сайта за обществени консултации strategy.bg.Става въпрос за промени в Наредба № 3 за условията и реда за водене на регистрите при международно осиновяване и даване на съгласие от министъра на правосъдието и Наредба № 2 за условията и реда за издаване и отнемане на разрешение за посредничество при международно осиновяване и за осъществяване и прекратяване на дейността на акредитираните организации.Измененията предвиждат да отпадне изискването за кандидат осиновители за деца от чужбина да предоставят удостоверение за сключен граждански брак, както и отпадането на задължението за юридически лица с нестопанска цел да представят копие от учредителни актове или устави и удостоверения, че са регистрирани като администратори на лични данни за издаване на разрешение за посредничество при международно осиновяване.Данните за брака ще се основават на изготвения социален доклад от дирекция „Социално подпомагане“ по постоянния адрес на осиновяващите, а необходимата информация за организациите кандидати за посредници ще се набавя по служебен път от регистъра на администраторите за лични данни.Във връзка с определяне на най-подходящия осиновител за децата с местопребиваване в България се променя съдържанието на декларацията за потвърждение на проекта за осиновяване, която кандидатите за длъжни да подават всяка година. Предвижда се тя да съдържа кратка информация за икономическото, социалното и здравословното състояние на осиновяващия и на членовете на неговото семейство, както и характеристики на детето, което той желае да осинови, в съответствие с разрешението за осиновяване.С цел по-ефективна защита правата и интересите на осиновените деца изрично се предвижда още задължение за акредитираната организация да предоставя всяка получена информация относно затруднена адаптация и предприети действия за закрила на осиновено дете и след изтичане на двугодишния период за наблюдение след осиновяването.Новите разпоредби са и с цел синхронизиране с разпоредбите на Семейния кодекс и Закона за търговския регистър и регистъра на юридическите лица с нестопанска цел, които влизат в сила от 1 януари 2018 г.", "date": "2017.11.16", "title": "Правителството ще облекчава международното осиновяване на деца"}
{"url": "https://offnews.bg/futbol/majkala-savetva-karanga-da-si-stoi-v-tcska-669458.html", "text": "Бившият футболист на ЦСКА и шеф на \"Българска армия\" Георги Илиев - Майкъла посъветва голмайстора на тима Фернандо Каранга да не бъде продаван на всяка цена през зимата. Интерес към бразилеца съществува, но от клуба отрекоха да са получавали конкретна оферта.\"Да стои в ЦСКА, тук си му е добре, ще печели титли и ще играе в Европа. Той и Станислав Манолев са най-добрите ни футболисти, те правят разликата. Не вярвам Каранга да бъде продаден за такава сума с попадения само в нашето първенство. Първо да играе за нас международни мачове, да се докаже там и след това някой може да плати 4 млн. евро, за да го купи\", каза Майкъла пред Gol.bg.Междувременно един от акционерите и фенове на ЦСКА Емил Димитров отрече да има напрежение в клуба от \"Българска армия\" се върна на знаменития мач с Лудогорец, спечелен от \"червените\" с 2:1 с 10 души на терена в Разград.\"Никакво напрежение и скандали не е имало след мача с Лудогорец. На онова нежно момче Моци сигурно му е излязла цицина от допира с Каранга (б.р. става въпрос за ситуацията с червения картон на бразилския нападател).Да не говорим, че същото това нежно момче владее техники от карате. А пък положението за дузпата на Меркадо изобщо не е дузпа.Защото на Лудогорец вече е разрешено да ползват похвати от самбото. Поради всички тези причини, смятам че съдията е чист като сълза\", заяви иронично Димитров пред \"Тема Спорт\".", "date": "2017.11.16", "title": "Майкъла съветва Каранга да си стои в ЦСКА"}
{"url": "https://offnews.bg/koloezdene/naj-seksapilnata-koloezdachka-e-fenka-na-sagan-669462.html", "text": "26-годишната словачка Лучия Яворчекова с гордост носи званието Най-сексапилната колоездачка в света.Не ни е известно какви постижения има родената в Братислава млада дама в колоезденето, но успехите й в социалните мрежи са значителни. Тя има 760 000 последователи в Инстаграм, които с любопитство следят появата на новите й горещи снимки.Все пак Яворчекова не забравя и корените си и качва и снимки, на които върти педалите.Признанието й, че е страстна фенка на мегазвездата Петер Саган, пък я изстреля нагоре по популярност.Самата Лучия прави успешна кариера на модел в Словакия, както и в близката Австрия. Успехите й все пак не могат да се сравнят с тези на идола й Саган, който през тази година ", "date": "2017.11.16", "title": "Най-сексапилната колоездачка е фенка на Саган"}
{"url": "https://offnews.bg/politika/bez-debati-parlamentat-dade-politcejski-prava-na-tcivilni-669468.html", "text": "В отсъствието на опозицията и без дебати парламентът прие на второ четене промени в Закона за МВР. Освен отпадането в последния момент на идеята за създаване на ново , депутатите от ГЕРБ, Обединени патриоти и Воля гласуваха абсурдни текстове, с които се дават полицейски правомощия на лица, работещи по трудови правоотношения. Става въпрос за назначения предимно на пенсионирани полицаи и военни по реда на Кодекса на труда, с които МВР се опитва да преодолее недостига на униформени. По признанията на вътрешния министър Валентин Радев \"некомплектът\" в МВР се дължи и на факта, че кандидатите за полицаи не могат да издържат . Това вероятно е и причината да се търси вариант за заобикаляне изискванията в Закона за МВР за назначаване на служба. Особено остро стои проблемът във връзка с предстоящото председателство на Съвета на Европейския съюз, когато се очаква командироване на значителен брой служители от вътрешността на страната, което пък от своя страна ще доведе до сериозен отлив на полицаи в малките населени места. За да компенсира това, ръководството на МВР е намерило \"решение\", като дава възможност за назначаване на лица по трудови правоотношения, които ще имат правомощията на униформени. Освен задържането на лица, нарушили пропускателния режим на охранявани обекти на МВР (по същество това са включително и полицейските участъци), което беше регламентирано и в промените при \"реформата на Бъчварова\", тези лица ще имат право да приемат граждани и да регистрират техните сигнали и жалби, ще връчват призовки и съобщения, ще могат да придобиват \"информация от явни източници за подготвяни или вече извършени правонарушения\", като ще имат задължението \"своевременно\" да докладват, без да е уточнено на кого. Наетите служители също така ще могат да изготвят анализи и доклади \"по проблеми, свързани със сигурността на местно ниво, и предложения за тяхното решаване\".Освен права по охрана на държавната граница, каквито имаха до момента, наетите на трудов договор в МВР вече ще имат и задължения да извършват \"дейности по териториално обслужване на населението\", без в закона да е уточнено какво включват те.В новите текстове е уточнено също, че наетите ще могат да заместват полицаи и служители на пожарната () и за това ще получават допълнително възнаграждение.С този текст автоматично се заобикалят нормите и изискванията за назначаване на държавни служители в системата на МВР, като наетите по трудови правоотношения ще придобият всички правомощия на служителите в МВР. Това отваря и възможността при отсъстващ служител, ангажиран с дейности по охраната на председателството, функциите му да бъдат поети от лица без необходимата квалификация, а това от своя страна поставя под сериозен риск работата на МВР. Тази възможност до известна степен конкурира по \"екстравагантност\"  да включи армията в мероприятията по охраната на председателството, за което дори стана ясно, че били подготвяни законови промени.Депутатите приеха и възможността в малките населени места до 5000 души да има двама пожарникари. Идеята беше  от синдикатите в МВР, които определиха подобно решение като \"пробив във вътрешната сигурност\".С новите текстове парламентът одобри идеята МВР да извършва търговска дейност, като сключва договори за охрана и пожарогасене. В тази връзка беше разширен кръгът на \"клиентите\", които ще имат \"право\" на охрана от МВР и съответно ще си плащат за това. Списъкът включва язовирите \"Искър\", „Кърджали“ и „Студена“, ядреното хранилище „Нови хан“, железопътните възли - София, Пловдив, Горна Оряховица, Варна и Русе, летищата - София, Варна, Бургас и Пловдив, сградите и регионалните центрове на БНР и БНТ, президентството, Народното събрание, Министерския съвет, сградите на Комисията по досиетата, паметниците на Шипка и Бузлуджа, историческия музей в София и галерията \"Квадрат 500\".", "date": "2017.11.16", "title": "Без дебати: Парламентът даде полицейски права на цивилни"}
{"url": "https://offnews.bg/obshtestvo/9-miliarda-leva-godishno-sa-zagubite-ot-sivia-sektor-i-nesabranite-pri-669470.html", "text": "По експертни оценки приблизителните суми, които държавата губи всяка година от „сивия сектор“ и несъбрани приходи, са от порядъка на 9 млрд. лв. или 10% от БВП.Около 2 500 млн. лв. са от източване на ДДС, около 2 000 млн.лв. - от непрозрачни обществени поръчки със завишени цени и реализация през „сивия сектор“, около 1 500 млн.лв. - от акцизи на горива, тютюневи изделия и алкохол, обект на контрабанда, около 1 000 млн. лв. - от занижени концесионни такси, около 1 400 млн.лв. - от свръхразходи за „кухи“ инвалидни пенсии, около 500 млн.лв. - от „сивия сектор“ в туризма и т.н.Това се посочва в , изготвен от екип от български учени и интелектуалци по инициатива на бившия председател на БАН акад. Стефан Воденичаров.Изграждането на държавността и ефективен институционален ред задължително предполагат максимално ограничаване и изсветляване на „сивата икономика“. Това ще осигури необходимия допълнителен финансов ресурс за осъществяване на голяма част от националните цели и приоритети, пише още в документа.Условия за високо благосъстояние на българските граждани могат да бъдат създадени само, ако са налице добре функционираща държава и устойчив институционален ред. За съжаление в последните години държавността у нас, най-меко казано, е силно накърнена. Прилагането на законите не е еднакво към всички социални прослойки на българското общество и тяхното спазване в много случаи е съмнително, което формира у гражданите трайно чувство за несправедливост. Правният и административен ред не е на необходимото равнище, не е достатъчно ефективен и това естествено води до неувереност в настоящето и бъдещето, до непредсказуемост, както за обикновения гражданин, така и за инвеститорите – български или чужди, води и до корупция със застрашителни размери, констатират учените.Възстановяването на държавността и институционалния ред, рационализацията и оптимизацията на всички административни процеси и структури е първата неотложна задача, която трябва да се реши в България. Без осигуряване на правов ред и сигурност, които са предпоставки за правилното протичане на всички други дейности, свързани с икономическото и социалното развитие на държавата и обществото, постигането на високо благосъстояние на българските граждани и насочването на усилията им към реализиране на национални цели и приоритети ще бъде много трудно, пише още в документа „Възгледи за национални цели и приоритети за устойчиво развитие на България“.", "date": "2017.11.16", "title": "9 милиарда лева годишно са загубите от сивия сектор и несъбраните приходи у нас"}
{"url": "https://offnews.bg/obshtestvo/naj-mnogo-grazhdani-na-turtcia-rusia-i-ukrajna-iskat-da-zhiveiat-u-na-669473.html", "text": "За миналата година граждани на Турция, Русия и Украйна най-често са подавали молби да се установят в България. Това показват данни на Евростат, представени днес от Европейската комисия.Гражданите на тези три държави са подали близо 70 на сто от заявленията у нас. Статистиката показва, че молбите от турци са били 35,7 на сто, от руснаци - 19 процента, а от украинци - 13,7 на сто. От общия брой на молбите над 40 процента са били свързани с искането за събиране на членовете на едно семейство, с цел образование са били подадени 13,4 на сто от заявленията, за работа - 3,5 на сто, а \"по други причини\" - над 42 процента, съобщава БТА.2016 г. се оказва рекордна по брой молби за установяване за последните 8 години за целия Европейски съюз. Близо 3 400 000 са хората, които са заявили желание да се установят в ЕС. Цифрата сочи 28% увеличение на техния брой в сравнение с 2015 г., когато те са били малко над 2 500 000. Данните показват, че най-често разрешителни за престой са търсили украинци (17,6 на сто), сирийци (10,7 на сто) и граждани на САЩ (7,5 на сто). От тях всеки четвърти е искал да остане по семейни причини или за да работи, всеки пети - за да учи, а всеки трети - \"по други причини\". Най-голям брой разрешения за пребиваване са издадени във Великобритания, Полша и Германия. Оказва се, че всяко четвърто разрешително за установяване на територията на ЕС е издадено в Обединеното кралство, което прави 25,8% от всички документи.Полша води класацията по най-голям брой заявления на хора, които искат да работят там. Общо 494 000 души са показали желание да се влеят в трудовия пазар на страната. Обединеното кралство пък е лидер по молбите с причина образование - 365 000. Германия, Испания, Италия и Франция образуват топ 4 на страните с най-много молби за установяване по семейни причини или общо 58% за целия Съюз.Най-често чужденците от САЩ, Китай и Бразилия искат да останат, за да учат, турците и мароканците - за да се съберат със семействата си, а украинците - за да работят. ", "date": "2017.11.16", "title": "Най-много граждани на Турция, Русия и Украйна искат да живеят у нас"}
{"url": "https://offnews.bg/futbol/matiat-glavata-na-delio-rosi-predi-sblasaka-s-vitosha-bistritca-669453.html", "text": "Информация, че треньорът на Левски Делио Роси е сред вариантите за национален селекционер на Италия гръмна в навечерието на важния мач с Витоша Бистрица от предстоящия 16-и кръг на Първа лига на 19 ноември, неделя.Цитиран е непопулярният сайт пише stadiosport.it, който изброява потенциалните кандидати за поста, след елиминирането на представителния тим на страната в квалификациите за Мондиал 2018.На първо място сайтът посочва отстранения от Байерн (Мюнхен) Карло Анчелоти, а като втори вариант е предложен Винченцо Монтела, чието бъдеще в Милан клони към изхода на \"Сан Сиро\".Трети вариант е Клаудио Раниери, а като четвърти е посочен именно Делио Роси. До назначаването му е малко вероятно да се стигне, отбелязва и самото издание, но информацията определено ще разконцентрира Роси преди мача с бистричани.В момента \"сините\" вървят трети в класирането с 28 точки и изостават на 8 от лидера Лудогорец. Между тях е ЦСКА с 34. Зад гърба на Левски дебне Ботев с 25.", "date": "2017.11.16", "title": "Мътят главата на Делио Роси преди сблъсъка с Витоша Бистрица"}
{"url": "https://offnews.bg/turizam/angelkova-i-dogodina-niama-da-ima-vtori-lift-v-bansko-669434.html", "text": "Втори лифт в зимния курорт Банско няма да има и следващата зима. Това заяви министърът на туризма Николина Ангелкова в сутрешния блок на бТВ.Според нея все още е напълно неясно кога най-накрая ще има ново съоръжение.За втория лифт настояват от години концесионерът на съоръженията в курорта, както и хотелиерите в Банско, но екозащитниците са категорично против.Ангелкова посочи, че ведомството й винаги е подкрепяло изграждането на втори лифт, съобразно всички правила. Тя обясни, че строителството в природния парк е категорично забранено, като се позволява единствено изграждането на спортни и транспортни съоръжения.По повод предстоящия зимен сезон туристическият министър каза, че се очаква ръст в бранша между 5 и 10%.Ангелкова коментира и идеята на вицепремиера Валери Симеонов за тотална забрана и премахване на всички преместваеми обекти от българското Черноморие.Според нея всички подобни промени трябва да се дискутират с обществото преди да се взимат решенията.", "date": "2017.11.16", "title": "Ангелкова: И догодина няма да има втори лифт в Банско"}
{"url": "https://offnews.bg/futbol/stanaha-iasni-urnite-za-zhrebia-na-mondial-2018-669439.html", "text": "Перу стана последният финалист на Мондиал 2018, след като победи Нова Зеландия с 2:0 в среща-реванш от баражите.Първата среща преди седмица завърши 0:0. Джеферсън Фарфан и Кристиан Рамос отбеляза попаденията за \"инките\", но с голове във всяко полувреме в реванша перуанците си осигуриха участие във финалния турнир.С класирането на Перу станаха и окончателно ясни урните за жребия, като отборите са разпределени на база класирането си в световната ранглиста на ФИФА, публикувана преди месец.Русия е в първа урна като домакин на шампионата. Другите водачи на групи са световният шампион Германия (1-о място в ранглистата), Бразилия (2), Португалия (3), Аржентина (4), Белгия (5), Полша (6) и Франция (7).Във втора урна са отборите на Испания (8), Перу (10), Швейцария (11), Англия (12), Колумбия (13), Мексико (16), Уругвай (17) и Хърватия (18).В трета урна са Дания (19), Исландия (21), Коста Рика (22), Швеция (25), Тунис (28), Египет (30), Сенегал (32) и Иран (34).И в последната четвърта урна са съставите Сърбия (38), Нигерия (41), Австралия (43), Япония (44), Мароко (48), Панама (49), Република Корея (62) и Саудитска Арабия (63).Отборите ще бъдат разпределени в осем групи по четири отбора. В една група не може да бъдат повече от два отбора от Европа и повече от един от останалите континенти. Мачовете от шампионата ще се играят от 14 юни до 15 юли 2018 година в 11 града на Русия. Жребият ще се изтегли на 1 декември.", "date": "2017.11.16", "title": "Станаха ясни урните за жребия на Мондиал 2018"}
{"url": "https://offnews.bg/sviat/evridika-bushuva-v-solun-sled-kato-vze-zhertvi-v-atina-669430.html", "text": "Бурята \"Евридика\", която взе жертви и причини истински ад в Атина, върлува тази нощ в Солун. Пътят за Едеса е затворен. Пожарникари са спасявали двама души, блокирани в колата си близо до Катерини. Ветровете са изкоренили дървета в Солун, съобщи \"Български новини\".Лошото време бушува в цялата страна. Тежка нощ на открито изкараха жителите на пострадалите райони Мандра, Неа Перамос и Мегара до Атина. Това е най-тежкото наводнение през последните 20 години в Гърция. Нивото на водата достигна три метра. Стотици тонове кал от придошлите води разрушиха заведения, магазини, домове и земеделски насаждения. В пострадалите райони е обявено „извънредно положение“. Гръцкият премиер Алексис Ципрас в свое обръщение обяви национален траур в страната в памет на жертвите от убийствените наводнения, взели до момент 15 жертви, съобщават медиите.", "date": "2017.11.16", "title": "Евридика бушува в Солун, след като взе жертви в Атина"}
{"url": "https://offnews.bg/politika/prezidentat-za-doklada-na-ek-protivorechiv-i-vitievat-669443.html", "text": "Няма сериозен напредък по препоръките на Европейската комисия до момента, коментарите за него са противоречиви защото самият доклад е наистина витиеват.Така президентът Румен Радев коментира  на Европейската комисия по Механизма за сътрудничество и оценка.\"Мисля, че българите отдавна не разчитат на тези доклади, защото те изместват отговорността – вместо пред българските граждани с тези доклади българските политици все повече се отчитат пред Брюксел. Най-важно е българските граждани да бъдат убедени в ефективността и справедливостта на нашата правосъдна система, да видят, че има реална борба с корупцията и с несправедливостта, която се шири в обществото\", каза Радев пред журналисти преди началото на тържественото събрание във Военна академия „Г.С. Раковски“ по повод празника на Сухопътните войски, съобщава БГНЕС.По темата за ревизията на приватизационните сделки президентът смята, че се говори за две различни неща:„Едното е преглед на миналото, за което партия ГЕРБ настояват и което аз приветствам. Но по-важно е да се фокусираме върху настоящето и бъдещето. Защото, докато гледаме кой какво е правел в миналото, в момента продължават да текат крупни обществени поръчки. Какво правим с тях и с какви механизми ще разкриваме, пресичаме и преследваме корупционните престъпления?“, попита Радев.", "date": "2017.11.16", "title": "Президентът за доклада на ЕК: Противоречив и витиеват"}
{"url": "https://offnews.bg/obshtestvo/volgin-dosadno-e-da-ni-zanimavat-s-grigor-dimitrov-669441.html", "text": "Изключително досадно е постоянно да ни занимават с Григор Димитров. Няма абсолютно никакво значение дали въпросният Гришо е спечелил, загубил или завършил реми.Това написа на страницата си във фейсбук журналистът от БНР Петър Волгин. В поста си той казва още: Дали е увеличил банковата си сметка или не също би трябвало да вълнува единствено самия него. Да превръщаш някакъв спортист в идол, да се възторгваш от победите му или да ревеш при загубите му е признак на много, ама наистина много нисък интелект.", "date": "2017.11.16", "title": "Волгин: Досадно е да ни занимават с Григор Димитров"}
{"url": "https://offnews.bg/futbol/ventura-si-tragva-s-866-000-evro-v-dzhoba-669444.html", "text": "Селекционерът на Италия Джампиеро Вентура ще получи обезщетение в размер на 866 000 евро за предсрочното прекратяване на договора си след провала на \"скуадра адзура\" в квалификациите за Мондиал 2016.Италия не успя да се класира на световни финали за първи път след 1958 година, след като не преодоля Швеция в баражите. Първият мач в Стокхолм завърши със загуба 0:1, а в реванша на \"Сан Сиро\" беше фиксирано 0:0.За виновник номер 1 беше посочен Вентура, който имаше договор до 2020 година и не даваше признаци, че сам ще освободи поста. Действията на 69-годишният специалист могат да се обяснят с пазарлъците по обезщетението, което ще получи.Очаква се и шефът на италианския футбол Карло Тавекио да бъде подложен на натиск да напусне.В Италия припомнят, че след като италианците не прескочиха групите на Мондиал 2018, селекционерът Чезаре Прандели и шефът на федерацията Джанкарло Абате хвърлиха колективно оставките си, но сега това явно не се случва без да е сериозно подплатено със солидни обезщетения.", "date": "2017.11.16", "title": "Вентура си тръгва с 866 000 евро в джоба"}
{"url": "https://offnews.bg/obshtestvo/nov-onlajn-indeks-pokazva-kachestvoto-na-vazduha-v-realno-vreme-669407.html", "text": "Нов онлайн индекс за определяне на качеството на въздуха в реално време може да бъде ползван от днес на следния адрес: Замърсяването на въздуха е най-големият риск за здравето на околната среда в Европа и новият индекс за качеството на въздуха предоставя на европейските граждани начин да научат повече за излагането им на лошото качество на въздуха, както на местно равнище, така и в целия ЕС. на Европейската агенция по околна среда, обявен днес на Парижкия форум за чист въздух, дава възможност на потребителите да разберат повече за качеството на въздуха там, където живеят.Показването на актуални данни за цяла Европа дава на потребителите ново познание за качеството на въздуха в отделните държави, региони или градове.Днес и утре Европейската комисия е домакин на изключително важно събитие, посветено на качеството на въздуха в Европа, което се провежда в Париж. В събитието участва като говорител и Нено Димов, министър на околната среда и водите.Форумът за чист въздух ще постави проблемите със замърсяването на въздуха на международната сцена, събирайки на едно място експерти, заинтересовани лица и лица, отговарящи за взимането на решения, за да споделят знанията си и да обсъдят успешни решения.Научете повече за замърсяването на въздуха и как да се справите с него чрез факти, цифри и видеоклипове в За 59% от българите замърсяването на въздуха е най-големият екологичен проблем, сочат последните данни на Евробарометър.Повече от половината от българи (59%) смятат, че качеството на въздуха в България се е влошило през последните 10 години. Само 5% смятат, че то се е подобрило, а 27% са на мнение, че е останало същото.Данните са от  за отношението на европейските граждани към околната среда, публикуван през ноември 2017 г.44% от българите смятат, че най-ефективният начин за справяне със замърсяването на въздуха е прилагането на по-строг контрол на замърсяването в промишленото и енергийното производство, следвани от 35%, които са на мнение, че въвеждането на по-строго законодателство за качеството на въздуха е по-ефективна мярка.31% заявяват, че осигуряването на по-добро прилагане на съществуващото законодателство за качеството на въздуха е най-ефективно и също 31% посочват, че увеличаването на данъчното облагане на дейностите, които замърсяват въздуха, би било най-ефективният начин за справяне с проблема.Повече информация за новите цели, предложени от Европейската комисия, за средните емисии на CO2 от всички нови леки автомобили и микробуси в ЕС с оглед ускоряване на прехода към превозни средства с ниски и нулеви емисии, ", "date": "2017.11.16", "title": "Нов онлайн индекс показва качеството на въздуха в реално време"}
{"url": "https://offnews.bg/zdrave-i-krasota/opredeliha-5-te-naj-predpochitani-formi-na-vezhdite-snimki-669400.html", "text": "Изследване показа, че жените предпочитат формата на веждите им да е „леко извита“, подобно на тези на Анджелина Джоли. Причината е, че тази форма е най-женствена.Втората най-популярна форма са веждите e на Кейт Мос и Риана, при която има значително разстояние между очите и челото.На трето място са нежните вежди с форма на дъга като на супермодела Жизел Бюндхен, които се възприемат като елегантни и изискани.На четвърто място са изразените с чупка вежди на Бионсе, Тейлър Суифт и Гуен Стефани, които правят лицето по-изразително.На пето място са естествено дебелите вежди на супермодела Кара Делевин и актрисата Кийра Найтли.Най-малко желаната форма са естествено тънките вежди на актрисата Чарлийз Терон, която се върна към тенденцията за почти липсвашите вежди на 90-те години, въведени от Памела Андерсън.Друга нежелана форма са почти плоските вежди на херцогиня на Кеймбридж и Натали Портман. Които изразяват безхарактерност.Перфектно кръглата форма на веждите на Джулия Робъртс и Дженифър Анистън също се възприемат като израз на безхарактерност.Изследването е проведено от специалиста Джулиан Де Силва от Centre For Advanced Facial Cosmetic & Plastic Surgery, като участие са взели 1000 негови клиентки от цяла Великобритания.„Цветът на устните и веждите най-много се влияе от остаряването и това е една от причините жените да се подлагат на различни козметични процедури“, обяснява Де Силва.", "date": "2017.11.16", "title": "Определиха 5-те най-предпочитани форми на веждите (снимки)"}
{"url": "https://offnews.bg/temida/monitoringat-na-ek-ne-triabva-da-spira-smiata-lozan-panov-669440.html", "text": "Докладът на Брюксел не може да промени реалността и правосъдната система в България. Според мен обаче не трябва да бъде свален Механизмът за сътрудничество и оценка.Така председателят на ВКС Лозан Панов коментира  за България по механизма за сътрудничество и оценка.Според Панов докладът е по-скоро политически, но отпадането му би имало обратен ефект за европейските институции. Това би довело до евроскептицизъм сред българите, които вярват повече в европейските, отколкото на българските институции.Според него докладът е стъпка към бъдещо премахване на мониторинга, но не защото са изпълнени дадените препоръки, а защото с този механизъм не могат да бъдат постигнати резултати.Председателят на ВКС коментира още, че в доклада няма дадени препоръки, не защото не са необходими такива, а може би \"никой не си прави илюзията, че те ще бъдат изпълнени\".По думите му докладът е направен по начин, който да постигне спокойствие за европредседателството на България.\"В продължение на 10 години дипломатичният език, с който се казват проблемите, очевидно се разбира погрешно от адресатите. Смятам, че България не е изпълнила препоръките и необходимите критерии за нормална правова среда в нашата страна\", допълни Панов.", "date": "2017.11.16", "title": "Мониторингът на ЕК не трябва да спира, смята Лозан Панов"}
{"url": "https://offnews.bg/112/tramvai-se-udariha-na-pl-makedonia-dvama-leko-postradali-669438.html", "text": "Два трамвая са се ударили тази сутрин в района на площад \"Македония“. Двама пътници са пострадали при инцидента, съобщи БНР. Причината за сблъсъка e неспазване на дистанция. Движението на трамваите в района вече е възстановено. Пострадалите пътници са откарани в болница с леки контузии.", "date": "2017.11.16", "title": "Трамваи се удариха на пл. \"Македония\", двама леко пострадали"}
{"url": "https://offnews.bg/vodni/antani-ivanov-izbra-universiteta-v-alabama-669448.html", "text": "Най-добрият български плувец Антъни Иванов избра да се подготвя и следва в Университета Оубърн, в американския щат Алабама. Иванов пътува до САЩ, за да разговаря с треньорския екип и да види базата.През декември бронзовият медалист от световното за младежи и осми при мъжете на 200 м бътерфлай ще подпише и договор с \"тигрите\" от Оубърн. Той ще учи бизнес, а после и спортен мениджмънт, информира BGswim.com.Подсигурена му е пълна стипендия. Състезателят на Николай Вакареев и Вихрен (Сандански) имаше предложения от няколко американски университета, включително и от Бръшляновата лига – Харвард и Станфорд.До последно Иванов се колебаеше между вузовете на Северна Каролина и Флорида, а на световното първенство в Будапеща пък го посетиха емисари на Питсбърг.Старши треньор на тима в Оубърн е Брет Хоук е, а другият помощник е Тейлър Макгил. На последните олимпийски игри в Рио през 2016 г. университетът имаше единадесет плувци от различни нации.Антъни Иванов, който се прибира днес от САЩ, пропуска турнира “Спринт”в Пловдив този уикенд. Ще участва на държавния шампионат и през декември.", "date": "2017.11.16", "title": "Антъни Иванов избра университета в Алабама"}
{"url": "https://offnews.bg/analizi-i-komentari/psihiatar-80-sa-debili-zashtoto-ne-povtariat-lazhata-na-chuzhda-sil-669433.html", "text": "Когато руснакът Едуард Успенски - авторът на Крокодила Гена и Чебурашка, направи преди време изказване, че 90% от руснаците са идиоти, а останалите 10% са в затвори и лагери, това му донесе доста неприятности. Това припомни психиатърът проф. Георги Ончев по повод скандала с думите на депутата от БСП проф. Иво Христов, че 80% от българите са дебили. На т.нар. елит - 20-те процента, им се вменява всъщност да подкрепят лъжата на една чужда сила, а останалите 80% са дебили, защото не подкрепят тази лъжа. Всъщност твърдението за дебилите е най-безобидното нещо в този текст и е много показателно, че точно в него имаше вторачване. Така е при колективна несигурност и безпомощност, коментира по бТВ проф. Ончев. Той обясни, че дебил е лека степен на умствена изоставеност, но терминът се избягва, както и идиот и олигофрен, заради обидното звучене. Те са заместени с по-приемливи и коректни термини - умствено изостанал или в САЩ например - интелектуален инвалид. Предложението кандидатите за депутати да минават на психотест проф. Ончев определи като „чалга идея“. „Няма психотест, който да предскаже, че можеш да бъдеш адекватен депутат. Какво като си имал депресия в миналото, да не би да ти пречи? Чърчил е имал психична болест, но е спечели войната“, подчерта психиатърът. ", "date": "2017.11.16", "title": "Психиатър: 80% са дебили, защото не повтарят лъжата на чужда сила?"}
{"url": "https://offnews.bg/politika/bsp-kategorichni-niama-da-vlizat-v-zala-do-ostavkata-na-glavchev-669445.html", "text": "БСП са категорични, че няма да участват в пленарните заседания до оставката на председателя на парламента Димитър Главчев.От левицата заявиха, че биха влезли в залата само при гласуването на оставката на Главчев, обсъждането на Бюджет 2018 и вота на недоверие. БСП ще продължи да участва в заседанията на комисиите.Корнелия Нинова обяви, че искането за оставка на Димитър Главчев е подкрепено от 88 подписа - 69 от БСП и 19от ДПС.От БСП ще поискат още днес среща с всички европейски посланици. Тя допълни, че Европейския съюз ще бъде информиран, че грубо се нарушават принципите на правовата държава, погазва се парламентаризмът, налага се цензура върху различни мнения и не се зачитат европейските демократични ценности за плурализъм и свобода на мненията. ", "date": "2017.11.16", "title": "БСП категорични: Няма да влизат в зала до оставката на Главчев"}
{"url": "https://offnews.bg/politika/gerb-bsp-praviat-skandali-za-da-priglushat-dobavkite-za-pensioneri-669449.html", "text": "БСП нарочно правят скандали, за да не се чува нищо добро, което се прави в държавата. С тези думи зам.-председателят на парламента Цвета Караянчева от ГЕРБ обясни поведението на опозицията от БСП, които днес и вчера отказаха да влязат в зала заради скандал с шефа на НС Димитър Главчев.\"Парламентът въпреки тях работи. Искат непрекъснато скандали да предизвикват, както вчера, за да не може да се види добрият доклад, за да не може да се говори за пенсионерите, всичко това добро в държавата\", каза Караянчева.Пред журналисти в парламента тя каза, че очаква още подобни реакции. \"Нека си отиват по градовете, нека обикалят, но как ще обяснят изказването за 80-те процента?\", попита риторично Караянчева.Още един път от ГЕРБ потвърдиха, че застават зад Главчев и той ще бъде подкрепен. Днес в деловодството на парламента беше внесена подписка от БСП и ДПС с искането за оставка на Главчев.\"Вие учудвате ли, се че ДПС и БСП играят заедно - винаги го правят\", завърши Караянчева.\"Обединени патриоти\" оцениха ситуацията в парламента като \"нестандартен случай\", но казаха, че няма да свалят доверието си от Димитър Главчев.", "date": "2017.11.16", "title": "ГЕРБ: БСП правят скандали, за да приглушат добавките за пенсионери"}
{"url": "https://offnews.bg/politika/karakachanov-preskachashtite-ogradata-migranti-shtiah-da-varna-s-dva-669435.html", "text": "Мигратните, които прескачат оградата, аз щях да върна обратно с два шамара. Това  вицепремиерът и министър на отбраната Красимир Каракачанов по повод филма на депутата от БСП Елена Йончева „Граница”, в който  на мигранти, спокойно минаващи оградата на границата. Въпреки че правомощия по границата имат единствено МВР, министърът изрази възмущение от факта, че Йончева и екипът, с който е заснела филма, не са предприели нищо да върнат прескачащите оградата обратно в Турция. \"Само дето с кафе и локум не ги черпят\", каза Каракачанов.По думите му Елена Йончева не се държи като депутат, а като журналист, който търси евтина сензация.Нормално е някъде, някой да успее да прескочи оградата по българо-турската граница, но главната цел на оградата е изпълнена – а именно да спира масовото нахлуване на бежанци в България, смята министърът на отбраната.Той признава, че все пак има проблеми с охраната по границата – липсва видеонаблюдение и достатъчен брой екипи, които да реагират на сигнали за незаконно преминаване. Решението според него е да се изпрати армията по границата.С допълнителните пари за отбрана за следващата година – 100 млн. лв., ще бъдат създадени нови 1300 щата в армията, за да се компенсира частично недостига на 5000 души, каза още Каракачанов.", "date": "2017.11.16", "title": "Каракачанов: Прескачащите оградата мигранти щях да върна с два шамара"}
{"url": "https://offnews.bg/obshtestvo/na-sedem-mesta-v-stolitcata-bez-voda-dnes-669416.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Монтаж на хидрофорна уредба до бл. 228 в жк „Красно село“ налага спиране на водоподаването от 10:00 до 17:00 ч. на бл. 228, бл. 228А, бл. 229, бл. 230, бл. 231.Подмяна на спирателен кран на бул. „Арсеналски“ в жк. „Лозенец“ налага спиране на водоподаването от 10:00 до 20:00 ч. на бул. „Арсеналски“ от ул. „Богатица“ до ул. „Славище“ , ул. „Славище“, ул. „Бяла“, ул. „Димитър Хаджикоцев“ от ул. „Бяла“ до ул. „Димитър Хаджикоцев“ №112.Във връзка с подмяна на сградно водопроводно отклонение на ул. „Мъглен“ в жк. „Лагера“ се налага спиране на водоподаването от 10:00 до 16:00 ч. в района на ул. „Мокренски проход“ от ул. „Мъглен“ до ул. „Смолянска“.Заради подмяна на спирателен кран на бул. „Мадрид“ в кв. „Подуене“ се налага спиране на водоподаването от 9:00 до 19:00 ч. на бул. „Евлоги и Христо Георгиеви“ от ул. „Оборище“ до ул. „Мърфи“, бул. „Мадрид“ от бул. „Евлоги и Христо Георгиеви“ до ул. „Алеко Константинов“.Без вода във връзка с подмяна на спирателен кран на ул. „Братя Миладинови“ ще бъдат от 9:00 до 14:00 ч. на ул. „Братя Миладинови“ от ул. „Св. Св. Кирил и Методий“ до бул. „Сливница“, ул. „Гривица“ от ул. „Братя Миладинови“ до бул. „Христо Ботев“.Няма да има вода във връзка с подмяна на спирателен кран на ул. „Марина поляна“ в с. Бистрица от 9:00 до 17:00 ч. на ул. „Марина поляна“ и ул. „Синчец“.Поради подмяна на спирателен кран на бул. „Илиянци“ в кв. „Военна рампа“ се налага спиране на водоподаването от 9:00 до 21:00 ч. на бул. „Илиянци“ от ул. „Проф. Иван Георгов“ до №43.", "date": "2017.11.16", "title": "На седем места в столицата без вода днес"}
{"url": "https://offnews.bg/obshtestvo/slab-dazhd-shte-vali-dnes-po-varhovete-sniag-669415.html", "text": "Слаб дъжд ще вали днес, остава облачно, сочи прогнозата на НИМХ към БАН.Максималните температури са между 8 и 13 градуса. Над Черноморието също ще е облачно, ще превалява и ще духа североизточен вятър. Сред вълните от 2-3 бала термометрите ще сочат, колкото и на брега - около 14 градуса. Над планините ще има и мъгли. По върховете ще вали слаб сняг. Максимална температура на височина 1200 метра ще е около 7, а на 2000 метра – около 2 градуса. Такова ще е времето и и през следващите два дни. В неделя вятърът ще се усилва и с него ще нахлува студен въздух. ", "date": "2017.11.16", "title": "Слаб дъжд ще вали днес, по върховете - сняг"}
{"url": "https://offnews.bg/ikonomika/restart-na-aetc-belene-ban-shte-ni-kazhe-dnes-kolko-e-hubava-vtorata-669420.html", "text": "Днес учените от БАН ще представят технико-икономическия анализ на проекта за АЕЦ \"Белене\", а предварителните нагласи са, че той ще е категорично в полза на изграждането на Втора атомна.Напоследък определено се наблюдава промяна в начина на говорене на управляващите по темата, а според повечето специалисти проектът със сигурност ще бъде подновен под някаква форма.Учените от БАН получиха поръчка от правителството да направят изключително подробно проучване за това дали е изгодно да построим втора атомна и какви са възможните варианти за реализацията на оборудването.На представянето на резултатите днес ще присъства и министърът на енергетиката Теменужка Петкова.След замразяването на проекта руската компания \"Росатом\" осъди България да заплати вече произведеното оборудване по проекта, което е на стойност от близо 1,2 милиарда лева. Отделно са налени над 1,5 милиарда в площадката на централата, за чието изграждане има разрешителни от ЕК.", "date": "2017.11.16", "title": "Рестарт на АЕЦ Белене? БАН ще ни каже днес колко е хубава Втората атомна"}
{"url": "https://offnews.bg/sviat/rusia-obsazhda-zakon-za-obiaviavane-na-chuzhdite-medii-za-shpioni-669423.html", "text": "Руската Дума ще обсъди закон, с който чуждестранните медии се признават за чужди агенти. Това идва в отговор на санкциите, които американското правителство наложи над руската телевизия RT („Русия днес“), като я принуди да се регистрира като чужд агент, долната камара на руския парламент прие предложение, с което медиите с чуждо финансиране в Русия да се признаят като чужди агенти, съобщава БНТ, позовавайки се на ТАСС.Руският канал RT беше обвинен, че е взел участие в предполагаемата руска намеса в американските избори, напомня BBC.Говорителят на държавната Дума Вячеслав Володин заяви, че предложението е направено изцяло като отговор на американските действия.Обсъждаме симетричен отговор и подчертаваме, че медиите не бива да получават подобно отношение. Ако чужда държава направи нещо подобно, ние ще отговорим и винаги ще го правим, каза той.Законът би засегнал медии с финансиране извън Русия, като ще бъдат подложени на допълнителни изисквания. Ако те не бъдат спазени, дейността на медиите ще бъде замразена, отбелязва BBC. Потенциални медии, които ще попаднат под ударите на закона, са „Гласът на Америка“ и „Радио свободна Европа“, които са с американско финансиране.", "date": "2017.11.16", "title": "Русия обсъжда закон за обявяване на чуждите медии за шпиони"}
{"url": "https://offnews.bg/obshtestvo/padnalata-v-asansiorna-shahta-zhena-ostava-s-opasnost-za-zhivota-669422.html", "text": "Падналата в асансьорна шахта жена е стабилизирана, но остава с опасност за живота, съобщава БНТ.Причината за инцидента от вторник още не е известна.Най-вероятно ще се обвини без вина виновният, коментира пред БНТ главният секретар на Сдружението на производителите и вносителите на асансьори Васил Детелинов. Според него всички асансьори над 30 години са потенциално опасни за живота и здравето на хората.Версията на техника е, че дамата е била предупредена, че асансьорът е ремонтиран и не бива да се ползва, но тя се е опитала да влезе.Държавна агенция за метрологичен и технически надзор, както и собственикът на сградата - Софийския университет, отказаха да дадат мнение по въпроса.", "date": "2017.11.16", "title": "​Падналата в асансьорна шахта жена остава с опасност за живота"}
{"url": "https://offnews.bg/temida/burkani-s-chist-vazduh-pred-sadebnata-palata-utre-669446.html", "text": "Инициативата \"Група за чист въздух\" ще внесе утре документи в Софийския апелативен съд за обжалване на прекратеното дело по заведените три колективни иска срещу Столична община от името на жители на София за замърсения въздух над територията на общината. Пред Съдебната палата в 12 часа инициаторите ще проведат и акция \"Зимнина за софиянци\", като донесат буркани с чист въздух. Делото за мръсния въздух в София по три колективни иска срещу Столична община бе прекратено от Софийския градски съд на 27 октомври. Исковете бяха заведени от няколко неправителствени организации и адвокати, обединени в „Група за чист въздух“.Според СГС представителите на столичани нямат „доказан опит, знания и финансов ресурс“, с които да защитят увредения интерес на обществото.Считаме определението на съда за неправомерно и ще го обжалваме пред Софийския апелативен съд. Този акт е един неоснователен отказ да се предостави достъп до правосъдие и на практика се прегражда възможността да получим съдебна защита на правата на столичани по един толкова наболял въпрос като качеството на въздуха, който ежедневно дишаме, заяви тогава \"Група за чист въздух\" по повод прекратяването на делото.Представили сме достатъчно доказателства, че представителите на колектива са организации с много активна дейност в защита на правата на гражданите в сферата на екологията, градоустройството, здравеопазването и правата на хората с увреждания. Самата Столична община е канила представители на „Спаси София“ и „За Земята“ на обществени обсъждания за Програмата за управление качеството на атмосферния въздух, с което признава тяхната значима роля по темата. Сдруженията „Диабет тип 2“ и „Център за независим живот“ са утвърдени като защитници на едни от най-големите жертви на мръсния въздух – болните от диабет и хората с увреждания, се казваше още в позицията на Група за чист въздух. Меню за акцията \"Зимнина за Софиянци\": 1. „СВЕЖ ВЪЗДУХ ОТ МУСАЛА“2. „БИО ВЪЗДУХ ОТ ЗАПАДНИТЕ СКЛОНОВЕ НА РОДОПИТЕ“3. „ЗЛАТЕН ВЪЗДУХ ОТ ТРЪНСКИЯ БАЛКАН“4. „ЙОНИЗИРАН РАННО СУТРЕШЕН ВЪЗДУХ ОТ ПОМОРИЕ“5. „ГЛЪТКА ВЪЗДУХ ЗА ДЪЛГОЛЕТИЕ, СЪБРАН НА ЕНЬОВДЕН“6. „КРИСТАЛЕН ВЪЗДУХ ОТ ПИРИН ПЛАНИНА“7. „ВЪЗДУХ ОТ ЧУТОВНИЯ ВРЪХ ШИПКА – САМО ЗА ПАТРИОТИ“8. „ВИТОШКИ ВЪЗДУХ С АРОМАТ НА МОРЕНИ“9. „7 ЕКСТРАКТА ВЪЗДУХ ОТ РИЛА“10. „ТРОЙНО ПРЕЧИСТЕН ВЪЗДУХ ОТ ТРИГЛАВ“11. „ВЪЗДУХ С АРОМАТ НА СТРАНДЖАНСКА ЗЕЛЕНИКА“12. „СТАРОСТОЛИЧЕН ВЪЗДУХ ОТ ПРЕСЛАВСКА ПЛАНИНА“13. „ГОРСКИ ВЪЗДУХ ОТ СЪРЦЕТО НА СРЕДНА ГОРА“14. „КРИСТАЛЕН ВЪЗДУХ ОТ ДЖАМДЖИЕВИЯ РЪБ НА ПИРИН“15. „ВЪЗДУХ ОТ СКАКАВИЦА – ПОДХОДЯЩ ЗА СПОРТИСТИ“16. „МИКС МОРСКИ И ПЛАНИСКИ ВЪЗДУХ ОТ КРАНЕВО“17. „ХАЙДУШКИ ВЪЗДУХ ОТ САКАР“18. „СВЕЖ ВЪЗДУХ ОТ 4 БЪЛГАРСКИ ПЛАНИНИ“19. „ОРГАНИЧЕН ВЪЗДУХ ОТ ПЛАНА“20. „ОБОДРЯВАЩ ВЪЗДУХ ОТ ЗЕМЕНСКА ПЛАНИНА“21. „ЕКО ДЪХ ОТ СТАРА ПЛАНИНА“22. „РОСЕН МИКС ОТ ПРОВАДИЙСКОТО ПЛАТО“23. „ЧИСТ ВЪЗДУХ ОТ АЛЕКО – ПОДХОДЯЩ ЗА ПИСАТЕЛИ“24. „БОЖЕСТВЕН ВЪЗДУХ ОТ ВРЪХ БЕЗБОГ“25. „РАЙСКИ ВЪЗДУХ ОТ РАЙСКОТО ПРЪСКАЛО“26. „РЕВОЛЮЦИОНЕН ВЪЗДУХ ОТ ВРЪХ БОТЕВ“27. „ПРОЗРАЧЕН ВЪЗДУХ ОТ ЧЕРНИ ВРЪХ“28. „КОМПОТ ОТ ВЪЗДУХ ОТ ВРЪХ КОМ“29. „РОМАНТИЧЕН ВЪЗДУХ ОТ НОС КАЛИАКРА“ ", "date": "2017.11.16", "title": "Буркани с чист въздух пред Съдебната палата утре"}
{"url": "https://offnews.bg/obshtestvo/protest-pred-sofijskia-zatvor-nadzirateli-iskat-po-dobro-zaplashtane-669418.html", "text": "Синдикатът на служителите в затворите е обяви протест с искания за увеличение на заплатите с 20 %.По този повод до председателя на Народното събрание Димитър Главчев, до парламентарната комисия по бюджет и финанси и до министъра на правосъдието Цецка Цачева е изпратено писмо, в което те излагат своите искания - уеднаквяване на парите им с тези на МВР, което означава 20 % увеличение.Финансово обезпечаване на дейността им, гарантирано финансиране за основното възнаграждение на персонала, придружаващите допълнителни плащания и плащания, равностойни на служителите на МВР.Днес от 10.00 ч. надзиратели, служители в следствения арест и съдебната охрана ще излязат пред столичния затвор като част от щафетната подготовка на синдикатите за по-продължителни протести. Протестът ще бъде мълчалив и служителите ще носят трикольорни лентички между двете четения на бюджета в парламента. Пред Радио \"Фокус\" Ивайло Григоров от Синдиката на служителите в затворите в България обясни, че за следващата година е заложено увеличение с 5%, което се изразявало в 30 лв. Той уточни, че искането за повишаване на заплатите се отнася за служителите на главните дирекции \"Изпълнение на наказанията\" и \"Охрана\" при правосъдното министерство. Служителите в затворите искат и изравняване на сумата за специфичните условия на труд. По думите на Григоров в МВР тя е 190 лева, а в двете дирекции, които се готвят за протест, е 85 лева.", "date": "2017.11.16", "title": "Протест пред Софийския затвор - надзиратели искат по-добро заплащане"}
{"url": "https://offnews.bg/112/v-ispania-razbiha-mezhdunaroden-kanal-za-krazhbi-na-koli-balgarin-v-g-669427.html", "text": "Гражданската гвардия на Испания е разбила международна престъпна групировка, която се е занимавала с кражби на автомобили.Операцията е с участието на полицейските служби на България и Португалия.Арестувани са 19 души. Сред тях има българин, който е съден по-рано за автомобилна кражба, подправяне на документи и препродажба, съобщи БНТ. Предполага се, че групата е откраднала 85 автомобила, а незаконните печалби са в размер на милион и половина евро.", "date": "2017.11.16", "title": "В Испания разбиха международен канал за кражби на коли, българин в групата"}
{"url": "https://offnews.bg/politika/edin-glas-spasi-kvoruma-bsp-otkazvat-da-vliazat-v-zala-669428.html", "text": "Три пъти се преброиха днес депутатите, докато съберат нужния кворум. Началото на заседанието в 9 часа започна с фалстарт, тъй като нямаше нужния брой народни представители в залата. БСП бойкотираха пленарното заседание заради скандала от вчера с Корнелия Нинова и председателя на НС Димитър Главчев.Социалистите заявиха пред журналисти, че няма да влязат в зала, докато Главчев е председател на парламента.В крайна сметка две 15-минутни почивки и три преброявания бяха нужни, за да се събере нужният брой депутати. След като събраха кворум обаче, Данаил Кирилов от ГЕРБ поиска поименна проверка на присъстващите в залата. По този начин през остатъка от заседанието няма да може да има друга поименна проверка.Преди поименната проверка Димитър Главчев отмени наказанието на Антон Кутев за отстраняване от две заседания. Председателят на парламента намали наказанието на червения депутат на едно заседание и го покани да влезе в зала, което Кутев не направи.Скандалите в парламента започнаха вчера, когато Корнелия Нинова поиска да прочете декларация от името на групата. По време на нейната реч Димитър Главчев я прекъсна и ѝ отне думата, а след това я отстрани от заседанието. Причината - според Главчев Нинова обиждала парламента като институция.Наказание отнесе и Антон Кутев заради реакцията си, а след това всички депутати от БСП отказаха да влязат в залата.", "date": "2017.11.16", "title": "Един глас спаси кворума, БСП отказват да влязат в зала"}
{"url": "https://offnews.bg/politika/glavchev-izgonil-ninova-ot-parlamenta-zaradi-predel-na-negovata-nervn-669425.html", "text": "Може би г-н Главчев има някакъв предел и на неговата нервна система. Така председателят на Парламентарната група на ГЕРБ Цветан Цветанов обясни защо се е стигнало до  Корнелия Нинова от парламента. Председателят на парламента Димитър Главчев отстрани Нинова заради обидно отношение към депутатите и премиера. Това, което му се видя обидно, са въпросите към депутатите от ГЕРБ дали не се чувстват унизително от отношението на Борисов към тях, който ги наричал безделници.Цветанов обясни, че изказването на Нинова съдържа обидни квалификации. \"Според вас нормално ли е да се говори за унижени депутати на една парламентарна група от страна на министър-председателя? На никой не му е позволено да има такова отношение като поведение и да обижда министър-председателя. Това, което видяхме -  да ви унижава и оскърбява министър-председателя и парламентарната група, не е нормално поведение в пленарна зала\", коментира Цветанов пред Нова тв.По думите му с действията си Димитър Главчев е \"казал\": \"Не позволявайте на никой да говори по този начин\". Може би г-н Главчев има някакъв предел и на неговата нервна система, каза Цветанов и допълни, че след като Нинова била изгонена, на извънреден председателски съвет и в отсъствието на БСП е постигнат компромис наказанието да бъде отменено. За това обаче е трябвало от БСП да пуснат молба в деловодството, какъвто е редът и председателят на парламента е можел да опрости наказанията, ако от БСП \"не са проявили инат\". По думите на Цветанов, когато изказването на Нинова от трибуната на парламента бъде пуснато извън контекста, може да се направи заключение, че изгонването ѝ не е основателно. Но ситуацията в парламента била провокирана от БСП, които нагнетявали напрежение. Той даде пример с Антон Кутев, който беше гост на сутрешния блок на Нова тв преди него. Според Цветанов той се държал \"агресивно\". \"Представяте ли си да имате цял ден такъв дразнител в парламента?\", попита Цветанов като поясни, че освен с думи, той провокирал и с жестове. Според Цветанов нищо от изказванията на премиера Борисов не е провокирало исканията на БСП за изслушването му в парламента. От левицата поискаха той лично да обясни кои са депутатите, които се . По този повод преди това Антон Кутев отправи задочен въпрос към Цветанов дали той и Борисов ще платят похарчените от държавната хазна пари по  срещу България. Той даде пример с ареста на бившия правосъден министър Николай Цонев, който беше изцяло оправдан, акцията срещу бившия общински съветник от БСП Борислав Гуцанов в операция \"Медузите\" и  за акцията срещу Тодор Тодоров-Чакъра. Според Кутев по същия начин с това изказване Борисов хвърля необосновани твърдения и създава неправилни внушения, за които може да бъде осъден.Конкретно за ареста на Николай Цонев Цветанов прехвърли вината на тогавашния зам. градски прокурор на София Роман Василев. \"За задържането на Николай Цонев, който беше по това време, нямам никакво отношение по начина, по който се провежда операцията. Тя беше по времето на Роман Василев, защо ми вменяват тази вина на мен? А що се отнася до Гуцанов - имаше задържане под стража, произнесена от съда, а не от вътрешния министър\", каза Цветанов и нападна левицата за анонимния сигнал срещу него през 2013 година за т. нар. . Цветанов коментира и евродоклада, който бил вторият най-добър след този от 2012 година. Според него нападките на опозицията били неоснователни. \"Нормално ли е една жена да каже шамар, нормално ли е според вас?\", попита той и припомни, че само преди три дни е \"протегнал ръка\", за да работят с опозицията заедно за приватизацията. \"Вие видяхте ли подаване на ръка? Неподаването на ръка означаваше, че те следва да подадат юмрук\", обясни той. Цветанов обясни, че не се притеснява от исканата оставка на Главчев и дори било добре това искане да мине, колкото се може по-бързо през пленарната зала.", "date": "2017.11.16", "title": "Главчев изгонил Нинова от парламента заради 'предел на неговата нервна система'"}
{"url": "https://offnews.bg/sviat/charlz-mensan-na-kosam-ot-smartta-669432.html", "text": "Серийният убиец Чарлз Менсън, който излежава доживотна присъда в американския щат Калифорния, е прехвърлен от затвора в болница заради значително влошаване на здравето му, съобщава БТА.Според сайта TMZ 83-годишният Менсън е бил хоспитализиран още преди три дни с няколко заболявания, изискващи лекарска намеса. Изданието отбелязва, че той бавно угасва и \"смъртта му е само въпрос на време\".Менсън бе приет в болница през януари тази година заради силен вътрешен кръвоизлив. Тогава лекарите отказали хирургическа намеса, опасявайки се, че той е твърде слаб и няма да издържи операцията.Чарлз Менсън е сред най-прочутите престъпници на 20 век. През лятото на 1969 г. той и трима негови съучастници, част от комуната му \"Семейството\", убиват зверски седем души. Сред жертвите е съпругата на режисьора Роман Полански, актрисата Шарън Тейт, която е бременна в деветия месец. Въпреки че Менсън не е непосредственият извършител на убийствата, той е признат за виновен в организирането им и осъден на смърт. През 1972 година, след като Калифорния въвежда мораториум върху смъртното наказание, присъдата му е заменена с доживотен затвор.", "date": "2017.11.16", "title": "Чарлз Менсън на косъм от смъртта"}
{"url": "https://offnews.bg/medii/digitalnite-medii-udarili-vestnikarskata-imperia-na-mardok-669442.html", "text": "Австралийският медиен магнат Рупърт Мърдок обяви, че няма да разширява вестникарската си империя, признавайки, че дигиталната реклама \"е била неимоверно разрушителна за пазара на печата\" и някои от неговите вестници се борят за оцеляването си, предаде \"Гардиън\", като се позова на Ройтерс и АП.В реч пред годишното общо събрание на компанията News Corp, в която до 2010 г. беше и българската bTV, в Лос Анджелис в сряда той похвали изпълнителния директор Робърт Томсън за начина, по който се справя с предизвикателствата, отправени от гигантите Google и Facebook, като осигурява безплатен достъп до новинарското съдържание на компанията.Мисля, че досега сме се справили много добре в компенсирането на загубените приходи от реклама в големите вестници, но това продължава да бъде сериозен проблем, каза Мърдок.На срещата, продължила 26 минути, Мърдок отговори само на три въпроса. На един от тях - за това дали компанията евентуално би придобила повече вестници, 86-годишният ръководител на News Corp отговори отрицателно и обясни, че той и хората му са ангажирани да поддържат жизнеспособни медиите, които вече притежават.\"Мисля, че трите ни големи успеха са трите национални вестника: \"The Wall Street Journal\", британският \"The Times\" и \"The Australian\". Останалите издания, много от тях все още са жизнеспособни, но се борят за оцеляване\".В Австралия News Corp издава \"Daily Telegraph\", \"Herald Sun\" и \"Courier Mail\", както и \"the New York Post\", а във Великобритания - \"The Sun\".Мърдок, синовете му Лачлан и Джеймс Мърдок и други директори в News Corp, които се стремят към преизбиране, са получили мнозинството от гласовете на акционерите, според предварителните резултати, посочи Мърдок. Предстои публикуването на окончателните резултати.", "date": "2017.11.16", "title": "Дигиталните медии ударили вестникарската империя на Мърдок"}
{"url": "https://offnews.bg/kultura/spasiteliat-na-sveta-na-leonardo-da-vinchi-prodadena-za-rekordnite-669431.html", "text": "Картината \"Спасителят на света\" (Salvator Mundi) на Леонардо да Винчи бе продадена за 450,3 милиона долара от аукционна къща \"Кристис\", съобщи БТА.Това поставя нов рекорд за най-скъпа картина, надминавайки значително предишната най-скъпа творба - \"Les Femmes d'Alger (version 0)\" на Пабло Пикасо, която достигна 179,4 милиона долара през 2015 година.Платното на Да Винчи с размери 64,5 см на 44,7 см дълго време бе считано за загубено. На него е изобразен Христос, облечен в ренесансова одежда, с дясната си ръка той благославя, а в лявата държи кристална сфера.Преди търга, продължил 19 минути, произведението бе оценено на 100 млн. долара.Възможно е картината да е била нарисувана за кралското семейство на Франция и да е попаднала в Англия след женитбата на крал Чарлз Първи с френската принцеса Хенриета Мария през 1625 година, посочва експерт по творчеството на Да Винчи. След 1763 г. следите на картината се губят, докато тя не е открита отново през 1900 г., силно уредена, в частна колекция. Картината била продадена отново през 1958 г. и след това била закупена в лошо състояние от консорциум на търговци на произведения на изкуството, които заплатили за нея по-малко от 10 000 щатски долара през 2005 година. Те възстановили творбата и потвърдили автентичността й като произведение на Леонардо да Винчи.Досегашният собственик на \"Спасителят на света\" бе руският милиардер Дмитрий Риболовлев, който я закупи през 2013 г. за 127,5 милиона щатски долара.", "date": "2017.11.16", "title": "'Спасителят на света' на Леонардо да Винчи продадена за рекордните $450 млн."}
{"url": "https://offnews.bg/sviat/mugabe-pod-domashen-arest-saprugata-mu-izchezna-v-zimbabve-se-zavarn-669437.html", "text": "Зимбабвийците са в очакване на следващите стъпки на армията, която превзе властта в страната в нощта срещу 15 ноември.93-годишният президент Робърт Мугабе - най-възрастният държавен ръководител в света - е под домашен арест, но къде е съпругата му Грейс, която се стремеше да заеме президентския пост след него? Отговорът на този въпрос е неизвестен.Южноафрикански министри са в столицата Хараре за среща с представители на армията и на политически партии.Регионалният блок на Общността за развитие на държавите от Южна Африка (SADC) ще проведе спешни разговори в четвъртък.На фона на политическата криза генералният секретар на ООН Антониу Гутериш призова за \"спокойствие, ненасилие и сдържаност\". Той призова за решаване на проблемите с мирни средства и диалог.Президентът Мугабе е на власт в Зимбабве от обявяването на независимостта на страната от Великобритания през 1980 г. Но монолитната власт на управляващата партия Zanu-PF бе разклатена през последните месеци заради съперничеството между г-жа Мугабе и конкурента ѝ за наследник на президентския пост - бившият вицепрезидент - 75-годишният Емерсън Мнангагуа.В същото време, след превземането на властта от военните, в страната се е върнал един от основните опоненти на Мугабе - Морган Тсвангираи, бивш премиер на Зимбабве, съобщава тв \"Скай нюз\", цитирана от ТАСС и БТА. Кореспондент на медията е бил на борда на самолет за зимбабвийската столица Хараре, в който се оказал и Тсвангираи. Южноафриканската телевизия И Ен Си Ей съобщава, че той е заминал за ЮАР през октомври, където се е лекувал от рак.С полета са се прибирали и двама министри, идващи от Русия.На изборите през 2008 г. Мугабе за първи път не получи мнозинството от гласовете, отстъпвайки на лидера на Движението за демократични промени Тсвангираи. За определяне на победителя бе обявен втори тур. Дни преди провеждането му Тсвангираи оттегли кандидатурата си, позовавайки се на натиск от властите. Мугабе пак стана президент и за преодоляване на политическата криза се съгласи Тсвангираи да бъде назначен за премиер. Той остана на поста от 2009 г. до 2013 г.", "date": "2017.11.16", "title": "Мугабе под домашен арест, съпругата му изчезна. В Зимбабве се завърна основният враг на президента"}
{"url": "https://offnews.bg/obshtestvo/kolite-tragvat-po-todor-kableshkov-ot-dnes-v-sabota-i-po-dondukov-669424.html", "text": "Движението по бул. „Тодор Каблешков“ между бул. „Бъкстон“ и \"Цар Борис III\" се възстановява от днес.Участъкът вече е четирилентов, с нови тротоари, улично осветление, мостово съоръжение и корекция на реката. Довършителните дейности по тротоарите и изграждането на ограда ще бъдат завършени до края на месеца.Разширението в следващия участък – от магазин „Кауфланд“ до бул. „Цар Борис III“ ще бъде завършен догодина, заедно с ремонт на кръстовището на „Цар Борис III“.В събота пък ще бъде пуснато движението по бул. „Дондуков“, като и там довършителните дейности ще продължат до края на месеца.", "date": "2017.11.16", "title": "Колите тръгват по 'Тодор Каблешков' от днес, в събота и по 'Дондуков'"}
{"url": "https://offnews.bg/tenis/evrosport-shte-predava-us-open-do-2022-g-669450.html", "text": "Евроспорт ще продължи да излъчва един от най-интересните и драматични спортни турнири в света, след като сключи нов 5-годишен договор с Американската тенис асоциация.Спортният канал ще предава US Open до 2022 г. на територията на цяла Европа, с изключение на Великобритания и Ирландия, където по традиция използва сублицензни права.Новото споразумение отново осигурява на Евроспорт ексклузивни права върху излъчването на Откритото първенство на САЩ, затвърждавайки позицията на популярната телевизия като Дом на турнирите от Големия шлем и доставчик на най-интригуващото спортно съдържание. Договорът ще даде възможност на феновете да наблюдават на живо в ефира на Евроспорт и на онлайн платформата Eurosport Player изявите на най-големите тенис звезди, сред които Рафаел Надал, Роджър Федерер, Григор Димитров, Симона Халеп, Гарбине Мугуруса и още много други.Евроспорт ще продължи да отразява турнирите от Големия шлем, предоставяйки на феновете единствено по рода си съдържание, както и подробни коментари и анализи от най-компетентните тенис експерти в света. Екипът от експерти на Евроспорт ще включва авторитетни специалисти като Матс Виландер, Крис Евърт, Барбара Шет и Джон Макенроу, както и световноизвестният треньор Патрик Муратоглу. Борис Бекер пък ще се завърне в екипа от експерти, който ще коментира турнирите в ефира на Евроспорт – Германия.„US Open винаги е бил специален турнир. Това е един двуседмичен празник за феновете на тениса, който създава част от историята на Големия шлем. Много сме развълнувани от удължаването на договора ни с Американската тенис асоциация до 2022 г., което затвърждава позицията ни на място, на което феновете в Европа могат да проследят всеки вълнуващ момент от най-големите тенис шампионати в света“, заяви изпълнителният директор на Евроспорт Питър Хътън.„Споразумението изкарва на преден план нашия стремеж да доставяме най-доброто съдържание на любителите на тениса, което ще бъде специализирано за всеки един от нашите пазари.“„Евроспорт е партньор, който ценим наистина високо, тъй като през годините инвестира много в създаването на висококачествена продукция и доказано увеличава телевизионната аудитория на US Open”, каза Лю Шер, директор в Американската тенис асоциация.Наред с US Open, Евроспорт държи правата за излъчването и на „Аустрелиън Оупън“ и „Ролан Гарос“ на територията на 50 европейски страни, както и „Уимбълдън“ за територията на 34 държави в Европа.", "date": "2017.11.16", "title": "Евроспорт ще предава US Open до 2022 г."}
{"url": "https://offnews.bg/politika/bsp-vnasia-iskaneto-za-otstraniavane-na-predsedatelia-na-parlamenta-669421.html", "text": "БСП внасят днес в деловодството на парламента подписката с искане за отстраняване на Димитър Главчев от поста председател на Народното събрание. Повод стана  от пленарната зала във вторник.Отсраняването на Нинова за едно заседание стана след спорове около искане за изслушване на премиера Бойко Борисов заради твърденията му, че в парламента има хора, които се занимават с наркотрафик. В последвалата полемика председателят на парламента отстрани лидера на социалистите и съпартиеца ѝ Антон Кутев.Според Нинова Главчев неправомерно е поискал нейното отсраняване.БСП още вчера събраха необходимите минимум 80 подписа за стартиране на процедурата. Това е втори опит за отстраняване на Главчев от председателското място в Народното събрание. В края на май БСП поиска оставката му за системно превишаване на правата и системно неизпълнение на задълженията, припомня БНР.Очаква се искането на БСП да бъде гласувано по време на утрешното пленарно заседание.За да бъде гласувана оставката на Димитър Главчев, са необходими гласовете на минимум една втора от регистрираните в пленарната зала народни представители.В законодателната програма депутатите продължават с окончателното обсъждане на поправките в Закона за концесиите.В програмата на парламента са и промените в Закона за МВР. Те предвиждат възможност за автоматично спешно повикване от превозно средство към телефон 112 чрез активиране на бордовите сензори на автомобила или чрез ръчно набиране. При регистрация на автомобили в КАТ пък вече ще се прави електронна справка в базата данни на държавата, в която първоначално е регистрирана колата.", "date": "2017.11.16", "title": "БСП внася искането за отстраняване на председателя на парламента"}
