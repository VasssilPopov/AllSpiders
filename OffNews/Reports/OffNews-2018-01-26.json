{"url": "https://offnews.bg/sviat/otkakto-stanah-politik-osaznah-kolko-mrasni-i-falshivi-mogat-da-sa-me-673669.html", "text": "Откакто станах политик, осъзнах колко мръсни и фалшиви могат да бъдат медиите. Това заяви по време на речта си на Световния икономически форум в Давос американският президент Доналд Тръмп.Думите на Тръмп са били посрещнати с неодобрение, съобщи Ройтерс, цитирана от БТА. \"Винаги съм имал едни много добри медии, когато бях бизнесмен\", каза президентът. Речта му до този момент беше в духа на помирението. \"Като президент на САЩ винаги ще поставям Америка на първо място. Също както лидерите на другите страни би трябвало да поставят държавите си на първо място. Америка на първо място обаче не означава Америка сама\", подчерта той.Тръмп използва речта си пред икономическия форум, за да представи работата на администрацията си за реформиране на данъчната система и намаляване на регулациите.Тръмп заяви, че работата му започва да се изплаща, отбелязвайки 2,4-те милиона работни места, създадени от избирането му през 2016 г. и плановете на компании като Епъл (Apple) да инвестират милиарди в САЩ.Президентът отбеляза, че постига напредък в това да даде на американците мечтата за \"страхотна работа, сигурен дом\" и \"по-добър живот\" за техните деца.В същото време той предупреди търговските партньори, че Вашингтон няма да толерира несправедливи търговски практики.Не можем да имаме свободна и отворена търговия, ако някои страни експлоатират системата за сметка на други, заяви той.САЩ са готови да сключат взаимноизгодни търговски споразумения с всички страни в името на създаване на търговска система, която би била от полза не само за САЩ, но и за целия свят. Подкрепяме свободната търговия, но тя трябва да бъде справедлива и взаимна. Несправедливата търговия подрива позициите на всички. САЩ повече няма да си затварят очите за несправедливи търговски практики, включително мащабна кражба на интелектуална собственост, промишлени субсидии и държавно участие в икономическото планиране, подчерта държавният глава.", "date": "2018.01.26", "title": "Откакто станах политик, осъзнах колко мръсни и фалшиви могат да са медиите, обяви Тръмп"}
{"url": "https://offnews.bg/sviat/kisindzhar-svetovniat-red-se-razpada-sasht-da-se-gotviat-za-globalna-673677.html", "text": "Бившият държавен секретар на САЩ Хенри Кисинджър предупреди членовете на американския Сенат, че световният ред се разпада, а САЩ трябва да се подготвят за глобална дестабилизация. \"Международната ситуация, с която САЩ се сблъскват, е без прецедент\", заяви Кисинджър пред \"Старс енд страйпс\".По думите му не става въпрос за случайни и индивидуални кризи на различни места по света, а за системен провал на световния ред.Кисинджър посочи, че САЩ се сблъскват със краткосрочната заплаха от страна на оръжейните програми на Северна Корея и със средносрочните заплахи от разширяващите се конфликти в Близкия изток и засилващи се предизвикателства за настоящия световен ред.В същото време според него САЩ вече изостават по отношение на развитието на „оръжията на бъдещето“ като изкуствения интелект например.„Надвисващото разпадане на световния ред се засилва през последните две десетилетия. Традиционните белези на противопоставянето на великите сили се завръщат. Това, което усложнява тази динамика, е скоростта на развитието на технологиите, чийто необикновен прогрес заплашва да задмине нашето стратегическо и морално въображение. Той създава нов потенциал за действително катастрофални сблъсъци между нациите“, смята Кисинджър.", "date": "2018.01.26", "title": "Кисинджър: Световният ред се разпада, САЩ да се готвят за глобална дестабилизация"}
{"url": "https://offnews.bg/sviat/finlandia-poiska-es-da-se-otkazhe-ot-liatnoto-chasovo-vreme-673674.html", "text": "Финландия призова Европейския съюз да се откаже от лятното часово време и местенето на стрелките на часовника по два пъти в годината.За момента Европейската комисия обаче не дава признаци, че бърза да изпълни това искане. Комисията само потвърди, че продължава дългосрочното преразглеждане на директивата за лятното време от 2001 г. Изследване на ЕК от 2014 г. установи, че преобладаващата част от страните членки са доволни от сегашното положение, припомня Ройтерс, цитирана от БТА.Проблемът на Финландия, е че в края на декември денят в Хелзинки - най-северната от столиците в ЕС - трае по-малко от шест часа. Политиците твърдят, че местенето на стрелките с час напред през март, а после обратно през октомври се отразява отрицателно на съня и работата на хората и може да причини трайни здравни проблеми.Подобно на съседите си в района на Балтийско море Финландия понася неудобства поради различното часово време в сравнение с другите си съседи - Русия, Беларус и Украйна, които се отказаха от лятното време след решението на Москва от 2011 г.Практиката за местене на стрелките като средство за пестене на електроенергия и пари стана популярна в много страни по време на енергийните кризи през 70-те години на миналия век. За да сложи край на вариациите в различните страни, през 90-те години ЕС уеднакви политиката в това отношение. ", "date": "2018.01.26", "title": "Финландия поиска ЕС да се откаже от лятното часово време"}
{"url": "https://offnews.bg/politika/goranov-zasluzhavame-da-sme-v-evrozonata-povecheto-balgari-misliat-t-673678.html", "text": "Заслужаваме да сме част от еврозоната, радвам се, че и това е преобладаващото мнение в българското общество, заяви финансовият министър Владислав Горанов пред БНТ.Той обяви, че се надява по-скоро да влезем в еврозоната, а на въпроса кога ще се случи това, Горанов посочи, че стандартният отговор е - когато сме готови, но трябва да настояваме да ни допуснат или да искаме ясни аргументи защо не е дошло времето. Министърът обясни, че вече е информирал европейските ни партньори за желанието да влезем в чакалнята на еврозоната до средата на годината, след което ще имаме две години за цялостното приключване на процеса. Категорично съм сигурен, че цените няма да се повишат, това показва и предишният опит на други държави, заяви финансовият министър.Той даде пример с Балтийските държави, където оскъпяването е било под 1%.Ако цената е 1% инфлация, аз съм готов да отстоявам това, категоричен беше Горанов.Според него в България отдавна търпим негативите от членството в еврозоната, без да ползваме позитивите и да сме сме част от една модерна и интегрирана Европа.Зависими сме най-вече от Европейската централна банка, процесът е отчасти политически, не сме чули рационален аргумент против това да сме част от това пространство, допълни той.", "date": "2018.01.26", "title": "Горанов: Заслужаваме да сме в еврозоната, повечето българи мислят така"}
{"url": "https://offnews.bg/112/mikrobus-ubi-na-miasto-mazh-na-peshehodna-pateka-v-sofia-673657.html", "text": "Микробус блъсна и уби на място пешеходец на кръстовището на столичните булеварди \"Сливница\" и \"Опълченска\".Инцидентът е станал на пешеходна пътека. На място се извършва оглед от полицията. Шофьорът на микробуса все още е на мястото и се разпитва от полицията.Инцидентът е станал около 14.40 часа близо до пешеходна пътека.Шофьорът на буса е останал на мястото. Към момента обаче не се знае дали причината за случая е неправилно пресичане от страна на пешеходеца.", "date": "2018.01.26", "title": "​Микробус уби на място мъж на пешеходна пътека в София"}
{"url": "https://offnews.bg/sviat/madrid-osporva-v-sada-nominatciata-na-puchdemon-za-lider-na-katalunia-673673.html", "text": "Испанското правителство реши да оспори пред Конституционния съд решението на председателя на парламента на автономната област Каталуния да номинира бившия регионален лидер Карлес Пучдемон за лидер на Каталуния. Вчера Държавният съвет на Испания - висшият консултативен орган на правителството - не намери основания да оспори в съда издигането на кандидатурата на Пучдемон, но правителството все пак реши да се обърне към Конституционния съд по въпроса въпреки липсата на поддръжка от страна на Държавния съвет.Пучдемон замина за Белгия малко след провъзгласяването на независимостта на Каталуния и отнемането на автономността на областта от страна на испанската власт. С това Пучдемон беше уволнен и бяха назначени нови избори, а бившият лидер беше обвинен в предизвикване на бунт и противодържавна дейност. Дебатите за кандидатурата на Пучдемон са на 30 януари в каталунския парламент. Ако конституционният съд приеме за допустим иска на правителството, той може да забрани провеждането на тези дебати.Днес испанският заместник-премиер Сорая Саенс де Сантамария, цитирана от Асошиейтед прес и БТА, каза, че като беглец от страната Пучдемон не може да бъде избран.", "date": "2018.01.26", "title": "Мадрид оспорва в съда номинацията на Пучдемон за лидер на Каталуния"}
{"url": "https://offnews.bg/tenis/grigor-dimitrov-pristigna-v-balgaria-673658.html", "text": "Най-добрият ни тенисист Григор Димитров вече е в България. Малко преди 15 часа родния талант кацна на летище \"София\".\"Вкъщи винаги е чудесно!\", сподели Григор на аерогарата при пристигането на родна земя.Утре от 11 часа Гришо ще даде пресконференция в хотел \"Хилтън\" преди очаквания с голям интерес турнир \"София Оупън\", който ще се проведе в \"Арена Армеец\" от 4 до 11 февруари.Българинът вече направи отстъпление от завюваните позиции, след като отпадна на полуфинал в Бризбейн, където също взе трофея преди година, а след това стигна до 1/4-финал на Откритото на Австралия.", "date": "2018.01.26", "title": "Григор Димитров пристигна в България"}
{"url": "https://offnews.bg/zimni/krasi-anev-s-bronz-na-sprinta-v-ridnaun-673661.html", "text": "Звездата ни в биатлона Красимир Анев спечели бронзов медал в спринта на 10 километра на Европейското първенство в италианския зимен център Риднаун-Вал Ридана.Българинът повали всичките 10 мишени и остана на 24.5 секунди зад победителя Андрей Расторгуев от Латвия.30-годишният биатлонист завоюва седми медал от европейско първенство в кариерата си и втори в спринта след бронза в Душники-Здрой 2017.Анев излезе четвърти след последната стрелба и успя да се стигне до бронза след отлично бягане по последната обиколка.Защитаващият титлата си Владимир Илиев остана на 31-о място, след като пропусна две мишени и завърши с пасив от 1:38.3 минута. Антон Синапов остана 55-ти с три наказателни обиколки и на 2:81.0 минути зад победителя.", "date": "2018.01.26", "title": "Краси Анев с бронз на спринта в Риднаун"}
{"url": "https://offnews.bg/kultura/grami-2018-beli-rozi-sreshtu-seksualnia-tormoz-shouto-izvan-el-ej-za-673656.html", "text": "Музиканти, продуценти и звезди, които ще бъдат гости на наградите Грами на 28 януари, ще се появят с бяла роза на своите тоалети в знак на съпричастност към движението \"Тime's up\" и каузата #metoo.След черните тоалети на церемонията по раздаване на наградите \"Златен глобус\", сега музикалният елит ще се обяви срещу сексуалния тормоз с бели рози. Организаторите на инициативата са изпратили имейл до всички гости на събитието с молба да дойдат закичени с бели рози. Според тях цветето е символ на надежда, мир, съчувствие и съпротива.Тази година престижните статуетки ще бъдат връчени за 60-ти път. За първи път от 15 г. насам церемонията ще се състои извън Лос Анджелис. На 28 януари Ню Йорк и \"Медисън скуеър гардън\" ще бъдат домакини на шоуто, чийто водещ ще бъде Джеймс Кордън, водещият на \"Carpool karaoke\".На живо пред многохилядната публика ще пеят Бруно Марс, Пинк и Кендрик Ламар, Рияна, Лейди Гага и още много от най-нашумелите звезди, а шоуто и преките включвания могат от червения килим да се гледат по телевизия CBS, както и на страницата на телевизията във Facebook, в официалния сайт на наградите, както и на платформата за видео на Facebook - Facebook watch. ", "date": "2018.01.26", "title": "Грами 2018: Бели рози срещу сексуалния тормоз, шоуто извън Ел Ей за първи път от 15 г."}
{"url": "https://offnews.bg/ikonomika/telenor-prizna-ofitcialno-che-prodava-biznesa-si-u-nas-673663.html", "text": "Теленор Груп е получила заявление за интерес към покупка на компаниите на групата в Централна и Източна Европа, които се състоят от мобилните оператори в Унгария, България, Черна гора и Сърбия, обявиха от централата на компанията в Осло.Само преди седмица норвежците отказваха какъвто и да е коментар на спекулации за евентуална сделка.Четирите компании на Теленор в България, Унгария, Черна гора и Сърбия осигуряват 9% от приходите на скандинавската група и около 8% от печалбата ѝ преди данъци, лихви и амортизации (EBITDA).От Теленор изрично посочват, че повече няма да правят изявления и няма да коментират подготвяната сделка до приключване на процеса по оценката на заявлението.У нас компанията има над 3,2 милиона активни потребители. Към края на септември 2017 г., услугите на компанията са достъпни за 99,64% от населението и на 89,80% от територията на страната, a 4G мрежата на Теленор покрива 90,81% от населението на страната.Теленор България е част от международната Теленор Груп, която оперира в 12 държави в Европа и Азия и има 176 милиона абонати.", "date": "2018.01.26", "title": "Теленор призна официално, че продава бизнеса си у нас"}
{"url": "https://offnews.bg/obshtestvo/donchev-za-doma-v-gabrovo-ako-choveshtinata-e-svedena-do-protcedura-673664.html", "text": "Ако човещината е сведена до процедура, сме обречени и като човеци, и като народ.Случилото се в дом \"Хризантема\" безспорно е непростимо, но то е проявление преди всичко на човешки липси, а след това на институционален проблем.Някой удря болно дете-сираче с парцал. Друг наблюдава, снима и мълчи с месеци. Трети и четвърти спорят дали са знаели навреме (а не дали е редно и нормално). Пети, разбрал последен, отговаря за поведението на всички.От ТВ студия търсим отговорни, четем правилници и наредби, а не си задаваме въпроса защо и как се стига до тук.Хуманността не може да е административна услуга.Първо и преди всичко сме хора, после сме „служители“. Първо съм баща, после съм министър.Говорим за деца, после за потребители. За жени, навярно майки, а не просто за доставчици.Една седмица говорим за административни процедури, конфликти в екипа на дома, кой на кого от кого се е оплакал или не е. Защо не говорим за децата?Говорим как служителите там трябва да бъдат уволнени и това е така - поведението им е недопустимо. Но защо не говорим за децата? Домът трябва да бъде преоснован, което е тежка задача в комбинация с условието там да работят хора, които не си мразят работата.Как разбрахме за случая в Габрово? От скандал между две жени.Колко души и институции, агенции и териториални подразделения са ангажирани с правата и социалните условия за тези деца? Колко от тях чуваме днес? Отворен въпрос, който също, за съжаление, не е от институционален, дори не само граждански, а от човешки характер.Чуват се много хора, които, потресени от кадрите в „Хризантема“, поставят под въпрос целия процес за деинституционализация.Какво се знае за деинституционализацията?Дали темата е избягвана само заради сложното й име и трудното й произнасяне в ефир?Аз не съм социален министър, нито съм бил. Но съм в основата на нейното създаване като визия, концепция и провеждане от 2010 г. насам.Мога да отговоря на всеки въпрос за извеждането на децата, защото темата беше не просто моя задача по линия на европейското финансиране, а защото в годините я приех като лична човешка кауза. Говорим за закриване на институциите и домовете от казармен тип, за които повечето хора се сещат със свиване в стомаха, а по Коледа и Великден с дарение или ръчно изработена картичка.Ако случаят на \"Хризантема\" се беше случил в някой от старите домове, никой нямаше да научи за него. Проблемът не е в деинституционализацията, а в навиците от преди нея, навиците от големите скрити домове, където деца гладуваха, бяха бити, връзвани. Забравихме ли Могилино?Безспорно става дума за промяна на условията на живот, но наред с това, ако не и преди това - за нагласата на хората. Преди 5 години лично се срещах с жители на благоевградско село, за да ги убеждавам да се съгласят да бъде построено защитено жилище за деца с увреждания в селото им. Искаха да ме бият. И до днес такова там няма. Другаде казаха, че не искат \"деца идиотчета за съседи\". Случаят \"Хризантема\" е възможен и заради същото това мислене.И последно, опитите от тази грозна история да се прави политика е не по-малко грозен. Имаме политика ЗА децата с увреждания. Политика ОТ децата с увреждания не трябва да се прави. А който опитва, е за сметка на собствената му съвест или това, което е останало от нея.", "date": "2018.01.26", "title": "Дончев за дома в Габрово: Ако човещината е сведена до процедура, сме обречени"}
{"url": "https://offnews.bg/kultura/havier-bardem-i-penelope-krus-vav-film-s-balgarsko-uchastie-za-pablo-e-673665.html", "text": "„Да обичаш Пабло“ пресъздава вълнуващата история и бурната любовна афера между прочутия колумбийски наркобарон Пабло Ескобар (в ролята Хавиер Бардем) и амбициозната телевизионна водеща Вирхиния Валехо (в ролята Пенелопе Крус). Филмът ще може да бъде видян на специална гала прожекция по време на 22-рото издание на София филм фест.Разказът е предаден през погледа на журналистката Вирхиния Валехо, по чийто роман „Да обичаш Пабло, да мразиш Ескобар“ е направен филма. Българска компания, част от \"Ню Бояна филм студиос\", е копродуцент на проекта, а режисьор и сценарист на филма е Фернандо Леон де Араноа.Самото присъствие на актьорския тандем Бардем-Крус (двойка и в реалния живот) гарантира на публиката среща с качествено европейско кино, а познатото и очаквано синхронно взаимодействие между двете звезди на световното кино със сигурност действа като допълнителна притегателна сила за зрителско внимание.Създаден в игрално-документален стил, филмовият портрет на Пабло Ескобар разкрива не само най-жестоките черти на характера на този човек, но и детайли от историята на живота му, свързани с благотворителни каузи, като строеж на училища и болници например, като с помощта на подобни „жестове“ печели почитатели.Постпродукцията на „Да обичаш Пабло“, както и част от снимките са осъществени в България. Една изключително сложна за заснемане сцена е заснета именно у нас - приземяване на истински самолет, като част от каскада във филма.", "date": "2018.01.26", "title": "Хавиер Бардем и Пенелопе Крус във филм с българско участие за Пабло Ескобар"}
{"url": "https://offnews.bg/zimni/biorndalen-zaminava-za-piongchang-2018-kato-trenior-na-belarus-673667.html", "text": "Легендата в биатлона Оле Ейнар Бьорндален ще бъде включен в треньорския щаб на Беларус за олимпийските игри в Пьонгчанг.Норвежецът не можа да получи квота като състезател, заради слабото си представяне в последните стартове за Световната купа.Той вече обяви, че иска да присъства на олимпиадата, за да подкрепя съпругата си - беларуската биатлонистка Даря Домрачова.\"Инициативата и решението за включването на Бьорндален в треньорския щаб на Беларус идва единствено от нашата федерация.Заявката за акредитация вече е подадена, но все още няма решение на Международния олимпийски комитет\", каза пресаташето на беларуската федерация Виктория Тарасевич.", "date": "2018.01.26", "title": "Бьорндален заминава за ПьонгЧанг 2018 като треньор на Беларус"}
{"url": "https://offnews.bg/politika/gallup-international-balgarite-predpochitat-v-pati-poveche-putin-otk-673651.html", "text": "На въпроса \"Ако трябва да изберете кой от президентите Доналд Тръмп и Владимир Путин да управлява Вашата страна, кого бихте избрали – Тръмп или Путин?\" българите отговарят така: 26% - Путин, 6% - Тръмп, 42% - нито един от двамата.Данните са от глобалното изследване „Край на годината“ на Gallup International Association (която няма нищо общо с Gallup и Gallup Poll).29% от населението по света декларира, че между президента Тръмп и президента Путин хипотетично би предпочело руския президент да оглавява неговата страна. Доналд Тръмп е предпочетен от 17%.В 9 от изследваните 55 страни американският президент бележи превес над руския си колега, като сред тези страни са Косово, Албания, Филипините и САЩ.Владимир Путин пък печели потенциалния вот за лидерство в 25 страни. Сред тях има и много страни, които обичайно показват симпатия към Путин, но тук са също и Германия, Франция и Ирландия.В 20 страни по света се наблюдава отхвърляне и на двамата кандидати - или сред около 45% от всички изследвани лица.В Русия потенциално съвместно световно лидерство, упражнявано заедно с САЩ, се подкрепя от 40% от населението.\"Точно една година след като Доналд Тръмп встъпи в длъжност, международните отношения вече не са същите. Докато в американската икономика има прогрес, а армията на САЩ става по-силна, Тръмп не успява да привлече симпатиите на хората по света, а САЩ вече не са възприети като абсолютния световен лидер в по-голямата част от света. От биполярен свят през Студената война през доминиращи САЩ след 1989 г., днес света изглежда, че се трансформира в по-цветно място. Различни констелации на нациите (или „констенации“) се появяват пред очите ни като израз на нова регионализация на света - не на географски принципи, а на споделена гледна точка за бъдещето.\" - коментира Кънчо Стойчев, президент на световната асоциация „Галъп интернешънъл“.Общо 53 769 души са интервюирани в световен мащаб за целите на глобалното изследване „Край на годината“.Във всяка страна е реализирана представителна извадка от около 1000 мъже и жени: лице в лице (23 страни; 24235 души), по телефон (13 страни; 11656 души) или онлайн (19 страни; 17878 души). Теренната работа в различните страни е проведена от октомври 2017 г. до декември 2017 г. Статистическата грешка в изследването е в диапазон +/-3-5% при доверителен интервал - 95%.", "date": "2018.01.26", "title": "Gallup International: Българите предпочитат в пъти повече Путин, отколкото Тръмп"}
{"url": "https://offnews.bg/futbol/levski-privleche-brazilsko-krilo-video-673668.html", "text": "Левски се подсили с бразилско крило. Става въпрос за Пауло Виктор де Менезеш Мело - Паулиньо, който е на 24 години и за последно е играл в Зоря Луганск.Това ще е трето зимно попълнение за \"сините\", след като до сега на \"Герена\" пристигнаха Аймен Белаид и Станислав Костов.Паулиньо е юноша на Коринтианс, а освен това е играл за още три бразилски отбора – Америка де Натал, Рио Кларо и Португеза.В началото на 2016 година Зоря купува Паулиньо от Коринтианс. За украинския тим записва 48 мача, в които бележи 4 гола и прави 5 асистенции.В Украйна стига финал за Купата на страната, а също така играе в груповата фаза на Лига Европа срещу Манчестър Юнайтед, Фейенорд и Фенербахче.Паулиньо ще се присъедини към лагера на Левски утре.", "date": "2018.01.26", "title": "Левски привлече бразилско крило (видео)"}
{"url": "https://offnews.bg/sviat/moskva-fobiite-na-britanskia-voenen-ministar-sa-dostojni-za-monti-pa-673659.html", "text": "Британският министър на отбраната Гавин Уилямсън обвини Русия, че шпионира стратегически инфраструктури на страната му, като целта е да предизвика хаос във Великобритания.В интервю за британския в. \"Дейли телеграф\" Уилямсън заяви, че Русия е извършила проучвания на мрежите за доставка на електричество, свързващи Великобритания и Европа. Това навеждало на мисълта, че Москва се опитвала да разбере как може да предизвика паника или да атакува страната, смята министърът.Той твърди, че Русия обмисляла как може да причини възможно най-голяма вреда на Великобритания, разрушавайки нейната икономика, нейните инфраструктури, предизвиквайки хиляди и хиляди смърти и намирайки елемент, който да провокира тотален хаос в страната.Лондон на няколко пъти вече разкритикува предполагаемата руска намеса. Британският премиер Тереза Мей спомена през ноември за враждебни действия от страна на Русия. Кийрън Мартин, шефът на Националния център за киберсигурност пък каза, че руската намеса се е изразила миналата година в атаки срещу британски медии, телекомуникациите и сектора на енергетиката, съобщи Франс прес, цитирана от БТА.Руският отговор не закъсня. Министерството на отбраната обяви, че изказването на британския министър е опит за привличане на вниманието и печелене на политически дивиденти. \"В борбата си за парични знаци за военния бюджет шефът на британското отбранително ведомство изглежда е изгубил представа за границите на разумното. Фобиите на министъра, че Русия снима електроцентрали или изучава на маршрутите на британските газопроводи са достойни за детски комикси или за сериала \"Летящият цирк на Монти Пайтън\", заяви говорителят на руското министерство ген.-майор Игор Конашенков.Всяка информация за местоположението на британските електроцентрали и тръбопроводи е точно толкова \"секретна\", колкото и снимките и местонахождението на Уестминстърското абатство или Биг Бен например, подчерта той.\"Пълни фантазии. Казвайки подобно нещо, министър Уилямсън изглежда е бил под впечатлението на романа на Хърбърт Уелс \"Война на световете\", който току-що е прочел и който се описва марсианско нашествие в Англия. Правилно твърдят, че такива книги човек трябва да е прочел в детството си\", коментира и председателят на комисията за отбрана и сигурност в Съвета на Федерацията Франц Клинцевич. ", "date": "2018.01.26", "title": "Москва: Фобиите на британския военен министър са достойни за 'Монти Пайтън'"}
{"url": "https://offnews.bg/obshtestvo/lavchetata-terez-i-masud-otivat-v-pazardzhik-reshiha-obshtinarite-v-r-673670.html", "text": "Лъвчетата Масуд и Терез няма да отидат в център за отглеждане в Холандия, а ще бъдат изпратени в зоокъта в Пазарджик, реши Общинският съвет в Разград. След като областният управител на Разград върна решението на общинските съветници лъвчетата да заминат за Пазарджик, заради липсата на документи за собственост, кметството се сдоби с нужните свидетелства и решението бе прегласувано с 21 гласа \"за\", съобщи bTV.От Общинския съвет предлагат трите по-възрастни лъва от местния зоопарк да бъдат предоставени на фондация \"4 лапи\" за прехвърляне в защитения център в Холандия.„Ако тя не ги желае може би трябва да се посочат причините защо, защо се желаят само малките лъвчета”, коментира кметът на Разград Валентин Василев.През декември Василев внесе в Общинския съвет в града докладна за дарение на община Пазарджик на двете лъвчета, които бяха родени при ужасяващи условия в местния зоопарка и едва оцеляха.Решението на кмета да дари лъвчетата на зоокъта в Пазарджик беше последвано от протест на природозащитници пред Министерския съвет. След среща на протестиращи с екоминистъра Нено Димов беше взето решение лъвчетата Терез и Масуд да бъдат изпратени в спасителен център в Холандия.Животните продължават да са собственост на Община Разград, въпреки че грижите за тях още се полагат от доброволци. Те не могат да се върнат обратно в Зоопарка в Разград, тъй като разрешението за развъждане на големи котки в него беше забранено.След решението на Общинския съвет е организиран и нов протест пред Министерския съвет - на 30 януари. ", "date": "2018.01.26", "title": "Лъвчетата Терез и Масуд отиват в Пазарджик, решиха общинарите в Разград"}
{"url": "https://offnews.bg/112/petoklasnik-i-brat-mu-biha-uchitelka-i-ohranitel-v-tcarevo-673655.html", "text": "12-годишно момче, петокласник в СУ „Н. Й. Вапцаров” в Царево, удари учител в час по български език и литература, а ден по-късно брат му нападна охраната на учебното заведение, .Проявите на агресия са се случили преди обявяването на грипната ваканция, уточнили пред радиото от регионалния инспекторат на образователното министерство.Ученикът е от ромски произход. В досието си имал най-малко три наказания за различни провинения. След серия от нарушения, педагогическият съвет насрочил извънредно заседание с основна точка преместването му в друго училище.В деня, в който трябвало да се проведе съвещанието, ученикът нахлул в клас по средата на шестия час и пред очите на останалите деца зашлевил учителката. По-късно по-големият му брат, възпитаник на същото училище, пък нахълтал в школото и посегнал на охраната.Двамата ще бъдат изключени.„Преподавателката не е със сериозни физически, а емоционални и психически травми. Заявих на ръководството на училището и на преподавателите, че оттук нататък, аз ще съм гарант да има дисциплина в училищата в община Царево. Казах им да не се страхуват, да бъдат по-строги и да не се притесняват ,че ще останат без деца заради делегираните бюджети. Ако е необходимо, общината ще ги дофинансира”, коментира пред журналисти кметът на Царево Георги Лапчев. Полицията е информирана за инцидента и вече е започнала проверка. Случаят се следи и от Регионалния инспекторат на МОН. И двамата братя са от уязвими социални групи. Именно към тях е фокусирана и кампанията на МОН за връщането на децата в училищата.", "date": "2018.01.26", "title": "Петокласник и брат му биха учителка и охранител в Царево"}
{"url": "https://offnews.bg/temida/evrokomisariat-po-pravosadie-otnovo-nastoia-za-po-efektivna-borba-s-ko-673630.html", "text": "Искаме да видим съдебната система на България по-ефикасна в борбата с корупцията и организираната престъпност. Искаме да видим осезаеми резултати от българските реформи.Затова призова еврокомисарят по правосъдие Вера Йоурова, която е в София, за да вземе участие в неформалния Съвет \"Правосъдие и вътрешни работи\" в София, провеждащ се в рамките на Българското председателство на Съвета на ЕС.Темата за обвързаност между европейските фондове и върховенството на закона ще продължи да се обсъжда и по време на австрийското председателство, каза Йоурова. Днес тя ще представи и позицията си за върховенството на закона в онлайн сферата, за езика на омразата и незаконнното съдържание онлайн.ЕК следи отблизо ситуацията в Румъния, където гражданите протестират срещу новата реформа в съдебната система и корупцията, посочи еврокомисарят.", "date": "2018.01.26", "title": "Еврокомисарят по правосъдие отново настоя за по-ефективна борба с корупцията в съдебна система"}
{"url": "https://offnews.bg/temida/bivshiat-rektor-na-mu-rakovodil-grupa-za-nezakonen-priem-na-chuzhdentc-673632.html", "text": "Бившият ректор на  проф. Ваньо Митев е бил ръководител на група за незаконен прием на чужденци. Това стана ясно от брифинг на прокуратурата. Това ще бъде второ обвинение за проф. Митев, свързано с работата му в учебното заведение, след като през 2016 г. се сдоби с  за сключване на неизгодни сделки.Миналата седмица служители на ГДБОП и ДАНС  в рамките на специализирана операция, а по-късно от държавното обвинение съобщиха, че разследват криминален прием на студенти.Обвинения по разследването са получили шестима души, като само двама от тях са служители на университета. Другите четирима са били посредници. Единият от тях - британски гражданин чрез фирма свързвал чужденците, предимно граждани на Иран, Ирак, Египет и Ливан. Допреди две години фирмата е била официален легален посредник към Медицинския университет.Британецът е набирал хора, желаещи да бъдат студенти в България. Фирмата свързвала чужденците с шефовете на университета и с фалшиви документи ги приемат.Целта е била получаване на диплома и възможност да имат статута на постоянно пребиваващи у нас.Според прокурорите на практика „елитът на България е търгувал дори с националната ни сигурност”.Има данни за 20 души, които са приети по този нерегламентиран начин.", "date": "2018.01.26", "title": "Бившият ректор на МУ ръководил група за незаконен прием на чужденци"}
{"url": "https://offnews.bg/sviat/boj-za-techen-shokolad-na-promotcia-vav-frantcia-video-673649.html", "text": "Промоция на течен шоколад доведе до бой в редица супермаркети във Франция. Магазините \"Интермарше\" пуснаха течния шоколад \"Нутела\" със 70% отстъпка вчера - от 4.50 евро на 1.40 евро, съобщи Би Би Си. Стигнало се обаче до бой за течния шоколад. Хората започнали да се блъскат и удрят и се наложило да извикат полиция. \"Бяха като животни. Една жена я оскубаха, възрастна жена беше ударена с кутия по главата, друг пък имаше кръв по ръката\", разказа очевидец пред френска медия. \"Хората се блъскаха, бутаха всичко, чупеха друга стока, беше нещо страшно и се наложи да извикаме полиция\", разказаха служители в магазините.Подобни сцени е имало в супермаркетите от веригата в цялата страна. Над 365 милиона килограма “Нутела“ се консумира всяка година в на 160 страни по света. Сладкото изкушение е създадено от семейство „Фереро“ през 1940 г. в Италия.", "date": "2018.01.26", "title": "Бой за течен шоколад на промоция във Франция (видео)"}
{"url": "https://offnews.bg/kultura/obviniha-v-plagiatstvo-formata-na-vodata-koiato-sabra-13-nominatcii-673635.html", "text": "Създателите на филма \"Формата на водата\", който събра 13 номинации за Оскар, бяха обвинени в плагиатство.Според семейството на починалия писател и сценарист Пол Зиндел създателите на филма \"Фокс\" са използвали неговата пиеса от 1969 г. - \"Let me hear your whisper\". Синът на писателя Дейвид Зиндел твърди, че сюжетът на филма е изцяло взет от постановката на неговия баща. По думите му \"Фокс\" не са се обърнали към семейството за авторските права. От компанията обаче отричат да са плагиатствали - нито те, нито режисьорът Гийлермо Дел Торо. В свой отговор на обвиненията те заявяват, че Дел Торо никога не е чел произведенията на Зиндел. В свои интервюта режисьорът на \"Формата на водата\" разказва, че се е вдъхновил за лентата от филм та ужасите от 1954 г. - \"Creature from the Black Lagoon\", предава британският \"Гардиън\".Въпреки това вестникът отбелязва, че има сходства между постановката на Зиндел и лентата, превърнала се във фаворит на Оскарите. И в двете произведения главната героиня работи в секретна военна лаборатория и се влюбва в морско същество. Отново в двете пиеси учените правят експерименти със съществото, което хигиенистката спасява.Това не е първо обвинение в плагиатство за \"Формата на водата\". По-рано Дел Торо бе обвинен, че е заимствал идеята за филма от студент от Холандската филмова академия - Марк Нолкемер. В късометражния му филм \"Тhe space between us\" се разказва за работничка в лаборатория, която се влюбва в човекоподобно морско същество, пленено от учените, което освобождава. ", "date": "2018.01.26", "title": "Обвиниха в плагиатство 'Формата на водата', която събра 13 номинации за Оскар"}
{"url": "https://offnews.bg/kultura/pokazvame-tvorbi-na-zlatiu-boiadzhiev-vav-viena-673642.html", "text": "Творби на Златю Бояджиев ще бъдат изложени във Виена на временна изложба.Проектът „Златю Бояджиев - живописец на традиционния български бит. Гостуване във Виена по повод Българското председателство на Европейския съюз - 2018“ ще бъде открит на 08 февруапи и ще продължи до 30 март в залите на Българския културен институт „Дом Витгенщайн“.Тя ще покаже някои от най-известните картини на големия художник.  Успоредно с откриването на експозицията на Златю Бояджиев в „Дом Витгенщайн“ ще гостува и съвременният пловдивски творец Стоян Куцев.", "date": "2018.01.26", "title": "Показваме творби на Златю Бояджиев във Виена"}
{"url": "https://offnews.bg/112/mazh-i-zhena-biha-politcai-s-darveni-kolove-673640.html", "text": "В плевенското село Дисевица мъж и жена са нанесли удари с дървени колове на полицаи, съобщи Областната дирекция на МВР в Плевен.Нарушителите са задържани за 24 часа.Инцидентът е станал на 25 януари около 7.00 часа, когато в селото полицаи от Първо и Второ полицейски управления в Плевен са извършвали процесуално-следствени действия.27-годишна жена и 24-годишен мъж от селото с колове са нанесли на служителите на реда средни телесни повреди. Пострадалите полицаи са освидетелствани в КСМД в Плевен.За случая е уведомен прокурор от Районната прокуратура, образувано е досъдебно производство.", "date": "2018.01.26", "title": "Мъж и жена биха полицаи с дървени колове"}
{"url": "https://offnews.bg/obshtestvo/gripna-vakantcia-v-sofia-ot-29-ianuari-do-2-fevruari-673637.html", "text": "Софийските училища затварят от 29 януари до 2 февруари включително заради грипна ваканция, съобщи МОН. От 3 февруари пък започва междусрочната ваканция, която продължава до 6 февруари. Учениците ще се върнат в клас чак на 7 февруари, сряда.Днес 459 училища в страната останаха затворени днес заради високата заболеваемост от грип и други вирусни заболявания.Днес не се учи в:- 121 училища в област Стара Загора;- 138 училища в област Бургас, където грипната ваканция продължава до 29 януари;- 98 училища в София - област;- 17 училища в област Видин;- 44 училища в област Ямбол;-19 училища в област Габрово;- 14 училища в област Хасково (ОУ „Христо Ботев“ - с. Крепост, ОУ „Васил Левски“ - с. Ябълково, ОУ „Д. Матевски“ - град Меричлери, ОУ „Христо Смирненски“ в село Радиево и 10 училища в Димитровград);- 7 училища в област Кюстендил (ОУ “Н. Вапцаров“, СУ „Хр. Ботев“ и ПГ в гр. Бобов дол, ОУ „Хр. Ботев“ - село Невестино, НУ „Св. Св. Кирил и Методий“ в Раждавица, ОУ „Хр. Павлович“ и СУ „Св. Климент Охридски“ в град Дупница);- едно училище в област Враца - СУ „Св. св. Кирил и Методий“ в град Криводол.", "date": "2018.01.26", "title": "Грипна ваканция в София от 29 януари до 2 февруари"}
{"url": "https://offnews.bg/ikonomika/rekorden-broj-kandidati-za-programata-vivacom-regionalen-grant-673644.html", "text": "329 проекта бяха подадени за одобрение в конкурса за финансиране по програмата VIVACOM Регионален грант, чието трето издание ще бъде тази година. Общият брой на организациите, подали документи за финансиране са 249, тъй като условията на програмата позволяват да се кандидатства с повече от един проект. За стойност на програмата се приема и фактът, че условията й не предвиждат ограничения в темата и областите на финансиране. Така VIVACOM Регионален грант може да адресира най-актуалните и наболели проблеми, различни за отделните региони.Целта на програмата е да подпомага регионалното развитие и да подкрепя местните инициативи и в най-малките и отдалечени кътчета в страната. Като телеком VIVACOM се стреми да достигне и до най-отдалечените и трудно достъпни населени места в България в името на тяхната свързаност със света, а като компания VIVACOM подкрепя иницативността и усилията и в най-малките градове и села за по-добро образование, обучение и развитие в името на бъдещето на цялата страна. Това е и един от основните мотиви за създаването на VIVACOM Регионален грант. С безвъзмездна помощ от общо 60 000 лв, компанията подкрепя проекти и местни инициативи, които водят до устойчива промяна в региона. Програмата се осъществява от VIVACOM в партньорство с Център за нестопанско право.Проекти от 27 области в страната имат шанса да бъдат финансирани безвъзмездно, ако отговарят на критериите и бъдат одобрени от журито по програмата. Грантовата програма на VIVACOM все по-точно постига целта си – да достигне до малките населени места. Над ¼ от подадените проекти са от села и малки градчета - 59 проекта предвиждат активности в различни села от страната, докато миналата година кандидатстващите от селата проекти са били 43. 25 са проектите, подадени от малки градове с население под 10 000 души. За финанисране през тази година отново най-много проекти са подадени от НПО - 218. В същото време се наблюдава завишен интерес към програмата от страна на читалищата – общо 80 проекта са подадени от тях. Настоятелствата на детски градини и училища също са проявили по-активен интерес – за третото издание на програмата са подадени повече проекти от училища и детски градини в сравнение с миналата година – 21 срещу 11 проекта за 2017 г.Получените проекти ще бъдат оценени от 5 членно жури от обществени личности: Любен Панов – член на Настоятелството на БЦНП, Жаклин Вагенщайн – съдружник и директор на издателство Колибри и създател на кино-литературния фестивал Синелибри, Ива Дойчинова – журналист, Иван Кънчев – основател на сдружение Българска история и Мария Чернева от БНТ. Одобрените за финансова подкрепа проекти ще бъдат представени на www.vivacomfund.bg и www.ngobg.info.Право на участие в програмата имат читалища, юридически лица с нестопанска цел, регистрирани в обществена полза, училищни настоятелства и настоятелства към детски градини в партньорство с училища и детски градини.", "date": "2018.01.26", "title": "Рекорден брой кандидати за програмата  VIVACOM Регионален грант"}
{"url": "https://offnews.bg/obshtestvo/tconkov-ministarat-na-obrazovanieto-da-dade-ostavka-zaradi-uchebnata-673660.html", "text": "Министърът на образованието трябва да подаде оставка, защото е виновен за скандала с учебната програма по история за Х клас. Това заяви народният представител от \"БСП за България\" Николай Цонков при участието си в предаването \"Делници\" по телевизия \"Евроком\". Ние ще направим необходимото, ще предприемем всички позволени от закона мерки и действия във и извън парламента, за да се противопоставим на въвеждането на тази програма. Ще настояваме тя да бъде върната обратно за обсъждане, коментира Николай Цонков. - Освен това ще държим да бъде възложено на историци, доказани авторитети в тази област, които да изработят програмата, тя да бъде исторически обективна и да осигурява на учениците необходимите им знания\".Според Николай Цонков, скандалът с учебната програма по история за Х клас тепърва ще набира скорост. \"Още миналия петък на парламентарния контрол остро изразихме нашето несъгласие в декларация. В началото на тази седмица на заседание Градският съвет на БСП - София прие позиция, в която остро разкрикитува утвърдената програма. Аз, като депутат от София, напълно подкрепям тази позиция и се присъединявам към искането на оставката на министъра. Не сме съгласни с начина, по който е утвърдена тази програма. Манипулативно са подбрани факти и исторически данни, което е недопустимо!\".Николай Цонков заяви, че е напълно съгласен с тезата на президента Румен Радев за атрофирането на българския парламент. \"Какво по-голямо доказателство за верността на тази оценка от начина, по който протече вотът на недоверие, коментира народният представител от \"БСП за България\". - Липсата на премиера по време на дебатите показа отношението му към българския парламент. Ясно си пролича как се погазват законите и конституцията на България и по този начин се принизява работата на основния орган на Републиката\".", "date": "2018.01.26", "title": "Цонков: Министърът на образованието да даде оставка заради учебната програма за Х клас"}
{"url": "https://offnews.bg/obshtestvo/100-balgarski-ucheni-v-podkrepa-na-istanbulskata-konventcia-673666.html", "text": "Над 100 български учени излязоха с позиция в подкрепа на Истанбулската конвенция. Те настояват Народното събрание без отлагане да ратифицира Конвенцията на Съвета на Европа за превенция и борба с насилието над жени и домашното насилие, която страната ни вече е подписала.Събирането на подкрепа за позицията продължава, в понеделник тя ще бъде изпратена до българския парламент.Уважаеми народни представители,Настояваме Народното събрание на Република България без отлагане да ратифицира , която страната ни вече е подписала.Конвенцията задава правната рамка за- устойчив ангажимент на публичните институции с подкрепата и защитата „на правото на всеки човек и особено на жените да живеят без насилие в публичната и частната сфера“;- за провеждането на политики за подкрепа на жертвите и превенция на насилие, основано на пол;- за провеждане на обучение в ненасилническо поведение в междуличностните отношения;- за преодоляване на стереотипни разбирания за половите роли, които блокират социални шансове на индивидите.Ние като университетски преподаватели и преподавателки настояваме решението за Конвенцията да не бъде основано върху страхове и неразбиране, а върху рационални аргументи. Именно за да помогнем на обществото ни в изясняването на базовите понятия и смисъл на Конвенцията, като основа за провеждане на конструктивна и разумна дискусия, заявяваме следното:Понятието gender, преведено като „социален пол“, следва да бъде интерпретирано единствено и само така, както то е дефинирано в текста на самата Конвенция (чл. 3, в), а именно “социално изградени роли, поведения, дейности и характеристики, които определено общество смята за подходящи за жените и за мъжете“. Тази дефиниция за социално изградените роли на пола не отрича, нито заплашва съществуването на биологичните полове. „Социалният пол“ не е въпрос на свободен избор, напротив, той е зададен от наложени обществени норми. Конвенцията настоява за промяна на тези норми, които нарушават равнопоставеността на половете и допускат злоупотреба с правата на жените.Бихме искали да подчертаем, че понятието „социална роля на пола“ (gender) е част от българското законодателство от 2016 г., използвано в Допълнителните разпоредби на Закона за равнопоставеност на жените и мъжете. Накратко, с Конвенцията не се въвежда ново за законодателството ни понятие, следователно няма как да очакваме нито правен хаос, нито промяна на Конституцията. Конвенцията създава единствено правна рамка за по-ефективна защита на съществуващи вече права с редица законодателни мерки и конкретни политики.Неоснователни са и внушенията, че  задължава ратифициралите я държави да въведат „трети пол“ и да узаконят брака между еднополови двойки. Понятие “трети пол” в Конвенцията не съществува, нито може да бъде изведено от нея. Чл. 4 т. 3, който се посочва като признаващ “трети пол”, няма връзка с подобно понятие. С него се въвежда задължение за недискриминация при прилагане разпоредбите на Конвенцията на база редица признаци, включително сексуална ориентация и полова идентичност. Този текст отново не внася нищо ново в нашето законодателство - Законът за защита от дискриминация не позволява подобна дискриминация. От недопускането на дискриминация срещу хора с нетрадиционна полова идентичност или сексуална ориентация, обаче, не следва ангажимент за правно признаване на „трети пол“, нито за узаконяване на еднополови бракове. Това са теми, които не са предмет на тази Конвенция.Разтревожилото обществото ни „полово образование“ предполага обучение в разбирането за социалните роли на пола като утвърждаващи равнопоставеността, взаимното уважение, правото на лична неприкосновеност и възпитание в ненасилственото разрешаване на конфликти в междуличностните отношения между жените и мъжете. Такъв тип образование би имало за цел да преодолее онези стереотипни роли, които унижават достойнството и принизяват равната ценност на жените, и като такива са сред основните системни източници на насилието над жени.Ние, като университетски преподаватели и преподавателки, няма как да не подкрепим ратифицирането на тази конвенция, защото тя е насочена към преодоляването на структурното неравенство, основано на пола.Ние, изхождайки от разбирането си за обществен дълг, настояваме българското общество да приема правни рамки, които разширяват социалните шансове на индивидите и овластяват потиснати социални групи, а Конвенцията цели именно това.Ние, като ангажирани граждани, настояваме да изграждаме заедно общество, основано на взаимно разбиране и толерантност, на солидарност с по-слабите, на уважение към равните права на всички хора, независимо от техния пол, възраст, етническа принадлежност и социално положение.Бихме искали да подчертаем, че отлагането на ратификацията би ни направило отговорни за всяка жертва на насилие, основано на пола, защото сме го позволили с бездействието си.С уважение:1. Албена Хранова, професор, доктор на философските науки2. Александър Кънев, професор, доктор на философските науки3. Александър Кьосев, професор, доктор4. Александър Шурбанов, професор, доктор5. Амелия Личева, професор, доктор6. Ангел Игов, главен асистент, доктор7. Андрей Бунджалов, доцент, доктор8. Анета Димитрова, доцент, доктор9. Анна Бешкова, доцент, доктор10. Анна Кръстева, професор, доктор11. Антоан Божинов, доктор12. Ася Накова, доктор13. Атанас Славов, главен асистент, доктор14. Атанас Стаматов, професор, доктор на философските науки15. Бойко Пенчев, доцент, доктор16. Боряна Мусева, доцент, доктор17. Боян Знеполски, професор, доктор18. Валентина Георгиева, доцент, доктор19. Веселина Вълканова, професор, доктор20. Велислава Петрова, главен асистент, доктор21. Владимир Раденков, главен асистент, доктор22. Галина Гончарова, главен асистент, доктор23. Георги Каприев, професор, доктор на философските науки24. Гергана Герова, доцент, доктор25. Гергана Динева, главен асистент, доктор26. Гергина Кръстева, главен асистент, доктор27. Даниела Колева, доцент, доктор28. Даниел Смилов, доцент, доктор29. Десислава Лилова, доцент, доктор30. Диана Върголомова, главен асистент, доктор31. Димитър Атанасов, главен асистент, доктор32. Димитър Божков, главен асистент, доктор33. Димитър Вацов, професор, доктор34. Димитър Димитров, главен асистент35. Димитър Стоименов, хоноруван асистент36. Дияна Николова, главен асистент, доктор37. Добрин Тодоров, професор, доктор на философските науки.38. Добринка Парушева, доцент, доктор39. Евгений Дайнов, професор, доктор40. Екатерина Търпоманова, доцент, доктор41. Елена Стойкова, главен асистент, доктор42. Елена Тарашева, доцент, доктор43. Емануела Свиларова, асистент, доктор44. Емилия Славова, главен асистент, доктор45. Жана Попова, доцент, доктор46. Жюстин Томс, хоноруван асистент47. Ивайло Дичев, професор, доктор на социологическите науки48. Идилия Бачкова, професор, доктор49. Илдико Отова, главен асистент, доктор50. Илиана Мирчева, професор, доктор51. Искрен Иванов, главен асистент, доктор52. Калин Янакиев, професор, доктор на философските науки53. Катя Михайлова, доцент, доктор54. Кольо Коев, професор, доктор на социологическите науки55. Красимир Стоянов, професор, доктор56. Красимира Даскалова, професор, доктор57. Красен Станчев, доцент, доктор58. Леа Вайсова, асистент59. Лилия Димова, доцент, доктор60. Лиляна Деянова, професор, доктор61. Мария Нейкова, професор, доктор62. Мария Огойска, главен асистент, доктор63. Мария Соскова, доцент, доктор64. Мартин Осиковски, главен асистент, доктор65. Миглена Николчина, професор, доктор66. Мила Минева, главен асистент, доктор67. Милена Кацарска, асистент68. Милена Стефанова, доцент, доктор69. Милена Якимова, доцент, доктор на социологическите науки70. Михаил Неделчев, професор, доктор71. Момчил Баджаков, доцент, доктор72. Момчил Христов, главен асистент, доктор73. Недялка Видева, професор, доктор74. Нели Огнянова, професор, доктор на политическите науки75. Николай Аретов, професор, доктор76. Николай Чкорев, доцент, доктор77. Огнян Касабов, доцент, доктор78. Орлин Спасов, доцент, доктор79. Пепка Бояджиева, професор, доктор на социологическите науки80. Петя Георгиева, доктор81. Петя Илиева, главен асистент, доктор82. Петя Кабакчиева, професор, доктор83. Пламен Ралчев, доцент, доктор84. Радка Влахова-Руйкова, професор, доктор85. Райна Гаврилова, професор, доктор86. Райчо Пожарлиев, професор, доктор87. Росица Генчева, главен асистент, доктор88. Ружа Смилова, главен асистент, доктор89. Румен Петров, главен асистент, доктор90. Румяна Коларова, доцент, доктор91. Румяна Стоилова, професор, доктор на социологическите науки92. Румяна Чолакова, асистент, доктор93. Светла Маринова, доцент, доктор94. Светлана Божилова, доцент, доктор95. Силвия Петрова, главен асистент, доктор96. Слава Янакиева, хоноруван асистент, доктор97. Стилиян Йотов, професор, доктор на философските науки98. Стоян Асенов, доцент, доктор99. Татяна Буруджиева, доцент, доктор100. Татяна Дронзина, професор, доктор на политическите науки101. Теодора Карамелска, главен асистент, доктор102. Теодора Цанкова, главен асистент, доктор103. Тодор Тодоров, доцент, доктор 104. Христо Христев, главен асистент, доктор105. Христо Тодоров, професор, доктор106. Цветозар Томов, доцент, доктор107. Цветомира Пашова, доцент, доктор", "date": "2018.01.26", "title": "100 български учени в подкрепа на Истанбулската конвенция"}
{"url": "https://offnews.bg/kultura/liudmil-angelov-i-vesko-eshkenazi-kaniat-na-tango-v-ndk-673643.html", "text": "Поради изключителния интерес на публиката към вече популярния музикалния проект „Танго“ на двамата виртуози на пианото и цигулката – Людмил Ангелов и Веско Ешкенази, НДК кани техните почитатели на концерт на 11 април от 19:00 часа в зала 11 /кино „Люмиер“/. Програмата е от последния им съвместен компактдиск, която бе представена концертно за първи път през 2016 година в зала „България“, след което последва национално турне.За албума „Танго“ Веско Ешкенази разказва, че е създаден с много любов, работа и вдъхновение, а публиката го приема наистина топло. Повод за създаването на проекта става 20-годишното сценично партньорство на двамата музиканти.Изборът на пиесите е най-вече дело на Людмил Ангелов. В него са включени гениални произведения на майсторите на аржентинското танго Астор Пиацола и Карлос Гардел. Подборът е направен така, че да разказва история и да държи вниманието на слушателите от първия до последни тон. Включени са творби и на Ариел Рамирес и Хулио Сандерс. В аранжиментите на творбите пианистът обединява звученето на различните инструменти, а цигуларят се грижи за мелодичната линия. Пътят към тангото се превръща в пътешествие на приятелството и споделянето.Билетите вече са в продажба на касите на Билетен център – НДК на цените от 40 лв., а за ученици, студенти, пенсионери и хора в неравностойно положение – 30 лв. Резервации могат да бъдат правени през онлайн платформата на НДК.", "date": "2018.01.26", "title": "Людмил Ангелов и Веско Ешкенази канят на 'Танго' в НДК"}
{"url": "https://offnews.bg/medii/komarnitcki-nezhelan-za-gost-i-v-deniat-zapochva-s-kultura-673626.html", "text": "Известният карикатурист Христо Комарницки се оказа нежелан за гост и в единственото всекидневно предаване на културна тематика \"Денят започва с култура\" по БНТ.Това става ясно от пост на твореца във фейсбук по повод откриването на изложбата на невъзпитаните карикатуристи по повод родното европредседателство.Около предаването \"Денят започва с култура\" наскоро се развихри скандал с новоназначения програмен директор на БНТ Емил Кошлуков. Журналистите от екипа обвиниха началника си в цензура заради негова намеса след гостуване на учителя Емил Джасим и бяха подкрепени от колегите си от дирекция \"Информация\" в обществената телевизия.Ето какво написа Комарницки.Всъщност това не е първият подобен случай с Комарницки. Преди време той потърси като последна инстанция съдействие от предаването \"Съдебен спор\" по Нова телевизия, в което искаше да разкаже как разпространителските фирми на ДПС депутата Делян Пеевски бойкотират изданието ПРАС-ПРЕС. От предаването обаче така и не поканиха известния карикатурист да постави проблема в национален ефир, въпреки заявената от него готовност да им гостува.", "date": "2018.01.26", "title": "Комарницки нежелан за гост и в Денят започва с култура"}
{"url": "https://offnews.bg/obshtestvo/promeniat-softuera-na-sistemata-za-detskite-gradini-svobodnite-mesta-673647.html", "text": "Свободните места за прием на деца в общинските детски заведения в София ще бъдат обявени месец по-късно от предвиденото. Вместо на 19 февруари свободните места за набори 2015, 2016 и 2017 ще бъдат публикувани на 19 март, става ясно от съобщение на сайта на ИСОДЗ. Причината е, че ще се променя софтуерът на информационната система, което изисква техническо време. Целта е да се осигури пълна достъпност и функционалност на ИСОДЗ.От общината обясняват необходимостта от промени с проекта за Наредба за прием на деца в общинските детските градини и в подготвителните групи в общинските училища и получените предложения, мнения и становища от граждани, неправителствени организации и институции. ", "date": "2018.01.26", "title": "Променят софтуера на системата за детските градини, свободните места закъсняват с месец"}
{"url": "https://offnews.bg/obshtestvo/tcgm-otpechata-zelenite-bileti-po-lev-na-den-i-shofiorite-shte-gi-pro-673646.html", "text": "Водачите на обществените превозни средства ще продават „зелен билет“ в дните, в които стойностите за замърсяване на въздуха в столицата са завишени. Центърът за градска мобилност вече поръча и разполага с картите за преференциално пътуване из цялата градска мрежа. Те ще се разпространяват и в Пунктовете за продажба на превозни документи на ЦГМ и „Метрополитен“. На билета е изписана цената от 1 лева, както и че важи за един ден и за цялата мрежа на градския транспорт.Пътуването със „зелен билет“ е извънредна мярка, която цели да стимулира хората да оставят автомобилите си и да използват градския транспорт в дните с висока концентрация на фини прахови частици. Решението за това беше взето от Столичния общински съвет на 25 януари т.г.ЦГМ има готовност да пусне допълнителни коли по линиите на обществения транспорт в периодите със силно замърсяване на въздуха.", "date": "2018.01.26", "title": "ЦГМ отпечата зелените билети по лев на ден, и шофьорите ще ги продават"}
{"url": "https://offnews.bg/temida/obviniha-bivsh-zam-ministar-oshtetil-biudzheta-s-blizo-13-mln-lv-673645.html", "text": "Софийска градска прокуратура привлече като обвиняем заместник-министъра на здравеопазването д-р Михаил Зортев в първия кабинет на ГЕРБ за това, че ощетил бюджета с 12 881 505 лева.От прокуратурата съобщиха, че в периода 30.12.2010 – 18.05.2011 г. в София той е нарушил служебните си задължения, като е издал разрешения на частното лечебно заведение „Вива Медика“ ООД – гр. Враца да извършва медицински дейности на територията на държавната болница „Христо Ботев“ АД – гр. Враца.С това действие обвиняемият е нарушил Закона за лечебните заведения (чл. 9, ал. 6). „Вива Медика“ ООД е получила правото да осъществява медицински дейности по анестезиология и интензивно лечение, вътрешни болести, хирургия, ортопедия и травматология, въпреки че същите дейности се извършват и от държавното лечебно заведение. Настъпилата вреда от действията на М.З. е в размер на 12 881 505 лева – сумата, платена от НЗОК на частното дружество за извършваните дублетни медицински дейности. От деянието са настъпили значителни вредни последици за държавното лечебно заведение МБАЛ „Христо Ботев“ АД гр. Враца в размер на неполучените от НЗОК 12 881 505 лева.Извършителят е лице, което заема отговорно служебно положение и случаят е особено тежък.Зортев е обвинен по текстовете на чл. 282, ал.3, вр.ал.2, вр.ал.1, вр.чл.26, ал.1 от НК и му е наложена мярка за неотклонение „парична гаранция“ в размер на 5000 лв.", "date": "2018.01.26", "title": "Обвиниха бивш зам.-министър, ощетил бюджета с близо 13 млн. лв."}
{"url": "https://offnews.bg/razsledvane/sistemata-bdzh-edni-shte-unishtozhim-drugi-shte-pozlatim-673610.html", "text": "Българските държавни железници (БДЖ) са сред най-големите възложители на обществени поръчки. Стотици милиони се отделят всяка година за ремонти на влакове и инфраструктура. Когато държавните регулатори обаче се намесят пряко в интерес на един от играчите и поставят другите в невъзможност да кандидатстват на търговете, то те пряко ощетяват интереса на данъкоплатците – и заради цените, и заради качеството. Следващият случай е точно такъв – кара ни да си зададем въпроса не само за какво се използват държавните институции, но и на кого служат онези, чиито заплати плащаме.Това е една история за това, как държавната администрация се опитва с помощта на регулаторни функции да съсипе два работещи завода за ремонт на локомотиви, разчиствайки пътя на „правилната фирма“. На мушката са две компании, които нямат нищо общо помежду си – русенската „Експрес Сервиз“ и софийската „БДЖ-Кончар“. Всъщност единственото общо е, че и двете ремонтират локомотиви.Къде тук е интересът на данъкоплатеца ли? Той е съвсем директен, защото в крайна сметка става въпрос за нашите пари, от които 230 милиона всяка година отиват за издръжката на държавните БДЖ. А през следващите месеци предстои националният превозвач да похарчи огромни средства за модернизацията на влаковете. В момента на трупчета е търг за ремонт на мотрисите „Сименс“ с бюджет от 136 милиона лева, а отделно се подготвя и обществена поръчка за 41 нови влака за около 380 милиона лева.Азбучна истина е, че когато отстраниш конкуренцията и проправиш път на един-единствен кандидат, то той може да повишава цените, а и няма стимул да поддържа високо качество. Защото просто няма други. Затова тази история не е само война между различни бизнеси.КАКВО Е ИАЖА?Компаниите „Експрес Сервиз“ и „БДЖ-Кончар“ твърдят, че правилата на честната конкуренция в сектора не се спазват и се оплакват от регулаторен терор от страна на ИАЖА. Разшифровката зад четирите букви е Изпълнителна агенция „Железопътна администрация“ – това е структура към Министерството на транспорта, информационните технологии и съобщенията. За разлика от други регулатори като КЗК, СЕМ, КЕВР, КФН, буквите ИАЖА звучат някак си по-малко познати. Този орган ос- тава извън светлината на прожекторите, защото ролята му е строго специализирана. Това по закон е независимият регулатор в жп транспорта, който трябва да е еднакво от- далечен от всички играчи на пазара на железопътни бизнеси.Секторният регулатор е на подчинение на транспортното министерство, което пък е принципал на двете най-големи компании в сектора – националния превозвач БДЖ и релсовата Национална компания „Железопътна инфраструктура“. ИАЖА дава и отнема лицензи за превозвачи и жп заводи. Т.е. държи и ножа, и хляба, а също така разследва и железопътните инциденти. Още преди година еврокомисарят по транспорта Виолета Булц изпрати писмо до властите в София, че в българското законодателство има много сериозен проблем с независимостта на звеното, което разследва транспортните инциденти у нас.НЕУДОБНАТА ФИРМА № 1Но да се върнем към ремонта на локомотивите. Едната фирма от тази история е русенската „Експрес Сервиз“ – единственият работещ локомотивен завод в България. В него се ремонтира железопътен подвижен състав на всички частни жп превозвачи у нас и на румънски такива. От списъка с клиенти от българските предприятия в сектора липсват само БДЖ.Освен че произвежда и ремонтира локомотиви, „Експрес Сервиз“ има и лиценз за частен жп превозвач, който използва, за да извършва маневрена дейност само на една гара.Компанията произвежда маневрени локомотиви и успява да ги продава успешно в Китай, Бразилия, Швейцария, Германия, Австралия и Великобритания.През 2016 г. „Експрес Сервиз“ упорито кандидатства във всички търгове за ремонт на локомотиви на БДЖ и във всичките случаи компанията е… отстранявана.ВИЖ КОЙ ПЕЧЕЛИ?БДЖ в продължение на години е отлагала ремонти на дизеловите и електрическите си локомотиви и в един момент става ясно, че скоро просто няма да има какво да тегли вагоните. Затова спешно се подготвят обществени поръчки за ремонтите, които стартират в края на 2015 г., а в началото на 2016 година БДЖ сключва серия от договори с фирма, наречена „ЖП Тракция“. Те са на обща стойност 2.526 милиона лева. Поръчките са за компания, която едва няколко месеца по-рано получава сертификат за извършване на ремонти на релсов подвижен състав.НЯКОИ ЛЮБОПИТНИ СЪВПАДЕНИЯПредисторията ни връща до „царско“ време. На 29 януари 2004 г., с решение на транспортния министър Николай Василев, БДЖ образува смесено дружество с компанията „Трансимпекс“ на известния бизнесмен Васил Божков. В новото дружество „БДЖ-Трансимпекс“ АД, БДЖ е миноритарен акционер с дял от 35%.В края на същата година акционерите взимат решение за увеличение на капитала. БДЖ участват в увеличението с непарична вноска под формата на жп завода в София. Вноската е оценена само на 1 846 667 лева, а става дума за стотици декари площи в центъра на София, десетки сгради и хиляди машини и съоръжения.Новото дружество не развива никаква дейност. По време на тези събития изпълнителен директор на „БДЖ-Трансимпекс“ е Веселин Василев, който в момента е… изпълнителен директор на Изпълнителна агенция „Железопътна администрация“, за която вече стана дума.Именно Василев връчва сертификат за функция по под- държане на жп превозни средства (електрически и дизелови локомотиви) по изискванията на Наредба №59 на но- вата фирма „ЖП Тракция“ ЕООД. Това се случва на 8 април 2015 г. Дружеството е създадено от Николай Росенов Кръстев, който през 2010 г. наследява на шефското място в „БДЖ-Трансимпекс“ споменатия вече Василев, когато той отива в ИАЖА. Името му фигурира и в други фирми, свързвани с Васил Божков.„ЖП Тракция“ излиза на сцената, след като са направени промени в Наредба № 59 за управление на безопасността в железопътния транспорт, с които ремонтът на локомотиви става лицензионна дейност под контрола на ведомството му. Новото дружество веднага получава лиценз за ремонт на електрически и дизелови локомотиви, въпреки че към този момент фирмата няма назначени специалисти, машини и инструменти. Всички други кандидати в търговете на държавните железници са отстранени и спечелването на милионните поръчки е осигурено.ОТСТРЕЛВАНЕТОНа 17 януари в русенския завод „Експрес Сервиз“ получават писмо, с което ИАЖА ограничава лиценза на завода за извършване на ремонти на железопътен подвижен състав – може да ремонтира само своите локомотиви, но не и такива на други превозвачи. Веднага след ограничаването на лиценза на русенското предприятие ИАЖА разпраща писма до клиентите на завода, в които любезно ги уведомява, че „Експрес Сервиз“ са с ограничен сертификат и ги приканва да си изберат друго предприятие за ремонт на локомотиви, което е директен удар срещу бизнеса и приходите на фирмата. Клиентите, естествено, изпълняват разпореждането на секторния регулатор и развалят договорите си с „Експрес Сервиз“, но го правят по уличаващ ИАЖА начин – посочват, че причината за скъсването на контрактите са получени писма от държавното ведомство.Операцията по отстраняването на конкурента върви с пълна сила, нищо че Административен съд София-град издава определение на 22 март 2017 г., в което се казва, че писмото от ИАЖА за ограничаване на лиценза на русенската фирма се явява административен акт, който подлежи на обжалване и който все още не е влязъл в сила. „Всичко това означава, че ИАЖА незаконно е разпращала писма до наши клиенти, моделирала е пазара, отнемала ни е пазарен дял и позиции, уронвала е доброто ни име“, казва Цветелин Колев, мениджър в „Експрес Сервиз“.Според него клиентите на завода знаят, че става дума за преднамерени действия, но няма как да не спазят указания на ИАЖА.Но историята не спира дотук. ИАЖА спира от движение два от общо трите локомотива на компанията заради формален пропуск в документацията – непопълнен протокол за ултразвукова дефектоскопия на едно от приспособленията. Спирането на двата локомотива е случка без аналог в родната жп практика и реално блокира превозваческата дейност на фирмата в продължение на месеци.ДА ИЗГОНИМ И ФИРМА № 2Паралелно с отстраняването на „Експрес Сервиз“ същата схема се прилага и към друга фирма за ремонти, чиито клиенти са частните жп превозвачи. Става дума за компанията „БДЖ-Кончар“, в която националният жп превозвач държи 49%. Партньор на държавната ни фирма е чужд инвеститор – хърватската компания „Кончар“. Въпреки че от смесеното дружество са подадени всички необходими документи, ИАЖА им отказва лиценз и така е осигурен допълнителен бизнес по поддръжката на локомотиви за познатата вече „ЖП Тракция“.Смесеното дружество „БДЖ-Кончар“ е основано през 2001 г. До 2008 г. отношенията между българските железници и хърватския им партньор са перфектни, но след това започват спорове. БДЖ настоява да получава наеми за халето, а „Кончар“ вади насреща фактури за извършени инвестиции. Започват дългогодишни дела, които в крайна сметка тази година приключват със съдебно решение в полза на дъщерното дружество.Държавните железници обаче започват серия от действия, с които да затворят собствената си фирма. Първо се правят опити да бъдат спрени токът и водата на „БДЖ-Кончар“. Те се провалят и следва още по-радикално решение – фирмата се поставя под обсада, като се прекъсват трите жп линии, които водят до халето. Предлогът е, че релсите, които водят до помещението, са стари и че се нуждаят от спешен ремонт. Такъв обаче няма, „БДЖ-Кончар“ не работи, няма как да влязат локомотиви за ремонт, няма приходи, не може да плаща заплати – задълженията към Националната агенция по приходите наближават 100 хиляди лева.Любопитното в случая е, че до халето на българо-хърватското дружество е долепено производственото помещение, в което е настанена познатата вече фирма „Жп Тракция“. Релсите, които водят до халето на правилната фирма са абсолютно същите като тези на „Кончар“, но те не са затворени за спешен ремонт.„Единствената причина да ни се създават проблеми е, че искат да ни фалират и да напуснем помещението, което заемаме, за да настанят там конкурентната компания „Жп Тракция“, казва икономическият директор на българо-хърватското дружество Стоян Павлов. Той директно обвинява ръководството на държавните железници, че играе в комбина с частното предприятие, за да фалира дружеството, в което държавата има дял от 49%.Случаите с „Експрес Сервиз“ и „БДЖ-Кончар“ са пример за това, как държавни институции се използват за прокарване на интересите на частен икономически играч. Така администрацията проправя пътя на един конкретен участник към серия от победни търгове, защото конкуренцията е елиминирана. Това отнема по условие възможността за постигане на конкурентни, т.е. по-ниски цени. И поставя въпроса на кого плащат заплати данъкоплатците и дали техните служители защитават точно техния интерес.Б. ред. - ", "date": "2018.01.26", "title": "Системата БДЖ - едни ще унищожим, други ще позлатим"}
{"url": "https://offnews.bg/tenis/federer-chilich-e-finalat-pri-mazhete-v-melbarn-673634.html", "text": "Швейцарската легенда Роджър Федерер се класира за седми път в кариерата си за финала на Откритото първенство на Австралия, след като срази корееца Хьон Чун с 6:1, 5:2 и отказване на младия талант.Маестрото започна с обичайния си агресивен стил и проби съперника си още на старта, след което взе подаването му още веднъж, за да вземе първия сет с 6:1.Швейцарецът проби рано и във втората част, след което Чун поиска медицински тайм аут за проблем със стъпалото. В следващите минути кореецът трудно се движеше по корта и в крайна сметка реши да се откаже при 5:2 за Федерер.Така Федерер ще защитава титлата си в неделя срещу шестия в схемата Марин Чилич, който вчера елиминира в три сета британеца Кайл Едмънд в първия полуфинал.Маестрото и хърватската звезда играха финал на Уимбълдън миналата година, когато швейцарецът нямаше проблеми да спечели в три сета.", "date": "2018.01.26", "title": "Федерер - Чилич е финалът при мъжете в Мелбърн"}
{"url": "https://offnews.bg/obshtestvo/obiaviha-gripna-epidemia-v-iambol-i-gabrovo-673609.html", "text": "РЗИ – Ямбол обяви грипна епидемия на територията на област Ямбол от днес, с всички произтичащи от това противоепидемични мерки, и преустановяване на учебните занятия за шест календарни дни – до 31 януари включително, съобщават от пресцентъра на Министерството на здравеопазването.От днес грипна епидемия е обявена и на територията на община Габрово. Учебните занятия се преустановяват до 29 януари, включително. До второ нареждане се преустановяват детските и женските консултации, свижданията в лечебните заведения за болнична помощ и провеждането на профилактични имунизации. Регионалните здравни инспекции следят епидемичните показатели и предприемат незабавни мерки, тъй като картината на заболяваемостта е динамична.", "date": "2018.01.26", "title": "Обявиха грипна епидемия в Ямбол и Габрово"}
{"url": "https://offnews.bg/politika/protestite-za-pirin-sa-politicheski-smiata-ekoministarat-673616.html", "text": "Протестите за Пирин са политически, смята министърът на околната среда и водите Нено Димов. „Този протест много ясно виждаме, че е политически. От самото начало беше политически”, заяви министърът в интервю за Нова тв.„Голяма част от хората, които протестират, вероятно не си дават сметка за какво точно протестират. Не става дума за 48% строителство, а за 2%, на които и в момента може да се прави спортна инфраструктура. Лифтът ще бъде нищожен процент от тези 2%”, поясни министърът.И коментира, че „лидерите на тези протести са политически партии, които не можаха да влязат в парламента”.„През всичките години са се опитвали по друг начин, избягвайки демократичното представителство, да прокарват решения, които да спират развитието на България. На практика зимният туризъм в България е блокиран от десетилетия”, коментира Димов.„Политически протести е имало навсякъде в демократичния свят, нормално е да ги има и в България”, коментира още министърът.Нено Димов заяви още, че в глобалния индекс за екологична ефективност България е на 30 място в света, като през 2017 г. се е качила с 3 места. А по отношение на биоразнообразието и хабитатите от 64-то място се е качила на 23-о място.„Много добре си гледаме околната среда”, заяви министърът.", "date": "2018.01.26", "title": "Протестите за Пирин са политически, смята екоминистърът"}
{"url": "https://offnews.bg/obshtestvo/rekorden-broj-rusnatci-sred-tiah-i-oligarh-poluchili-balgarsko-grazh-673614.html", "text": "Рекорден брой руснаци са получили българско гражданство по заслуги, в сравнение с граждани от други националности. Това показва проучване на правния екип на \"Антикорупционен фонд\". Възможността за получаване на гражданство по заслуги е предвидена в чл. 16 на Закона за българското гражданство. По този текст за последните 10 години българско гражданство са получили 125 руски граждани срещу 100 граждани на Армения, Сърбия, САЩ и Израел взети заедно.Всички останали националности са едноцифрено число в статистиката, уточняват от фонда.Тази статистика провокира сериозни въпроси относно приоритета на гражданите на Руската Федерация (повече от една трета от всички). На какви критерии се дължи очевидния превес на руските граждани, пред гражданите на съюзни държави, наши партньори в ЕС и НАТО, търсят отговор от правния екип в “Антикорупционен фонд”.Проявена ли е достатъчно бдителност от българските служби за сигурност, най-вече от ДАНС да се гарантира, че лицата с руско гражданство не представляват риск за националната сигурност, при условие че според всички международни стандарти за демокрация и права на човека Русия е завършен авторитарен режим, който се опитва да ерозира демократичните процеси в други страни.В списъка се открояват примери, които пораждат съмнения за драстични пропуски в това отношение, надхвърлящи формалните административни нарушения, често срещани в процедурата.От фонда посочват, че съмнение поражда процедурата, по която гражданство е получил \"руски олигарх\", роден през 1961 година и получил гражданство с Указ №56 от 23 май 2008 г., който е съден за измама в САЩ. За същия се установява нарушаване на нормативното изискване за нотариална заверка на подписа по чл. 7, т. 2 от Наредба № 1 от 19 февруари 1999 г., уточняват от фонда.В този случай основанието, посочено от министъра на транспорта Петър Мутафчиев, е изразено намерение за осъществяване на мащабни инвестиции, но налична информация за реално осъществени инвестиции липсва:Към настоящия момент същото лице има бизнес интереси в сферата на телекомуникациите, както и в добива на полезни изкопаеми - в Русия – въглища, в Уганда – нефт. Използва в своята дейност офшорни дружества (Telconet Capital Limited Partnership, регистрирано на Каймановите острови), които го превръщат в рисков фактор от гледна точка на превенцията срещу прането на пари и избягване на данъчното облагане. В същото време участва в съдружия с руски компании, контролирани от държавата и част от руския военно-промишлен комплекс (Ростех) и е представител на едрия олигархичен бизнес в Русия.От фонда смятат, че институциите не са извършили нужните проверка, които да защитят националната сигурност на страната:От фонда цитират и друг случай за предоставяне на българско гражданство на бивш заместник генерален директор в „Лукойл България“ ЕООД - роден през 1967 г. в Русия, получил гражданство с Указ №29 от 23.03.2007 г., който към момента на подаването на предложението от министъра на икономиката и енергетиката Румен Овчаров, е първи заместник-генерален директор на „Лукойл България“ ЕООД.\"Напълно основателен е въпросът чии интереси са защитени в този случай – на българската държава и Европейския съюз като общо пространство на свобода, сигурност и правосъдие или на представител на руския олигархичен елит. От 2008 г. същото лице е генерален директор на „Лукойл Хърватия“ ООД, т.е. след получаване на българско (европейско) гражданство лицето напуска страната\", посочват от фонда.Подобен е и случаят с бивш посланик на Руската Федерация в България, който е награждаван с медал „За заслуги“ на Службата за външно разузнаване на РФ, с медал на Федералната служба за безопасност, както и с медали на Министерството на вътрешните работи и Министерството на отбраната на РФ, (р. 1942 г. в Русия, български гражданин с Указ №9 от 23.01.2009 г.).От фонда настояват президентът Румен Радев, министърът на правосъдието Цецка Цачева и председателят на ДАНС Димитър Георгиев за ревизия на процедурата по Закона за българското гражданство, като се създадат обективни стандарти и критерии за преценка на особените заслуги на лицата и интереса на страната от тяхната натурализация. От фонда настояват също да се усъвършенстват процедурите по предварително проучване на лицата от ДАНС, за да не се компрометира националната сигурност и сигурността на съюзите, в които участваме. С особено внимание и адекватна оценка на риска да се проучват лица, които са граждани на страни с авторитарно/ недемократично управление, които съставляват риск или заплаха за националната сигурност.Липсата на конкретни стъпки в такава насока ще остави предвидената в чл. 16 от Закона за българското гражданство възможност за придобиване на гражданство в сериозен риск от трайно опорочаване, престъпен интерес и възможност за корупционни практики. Специалната клауза, която законодателството ни предлага, следва да се прилага по изключение и само след получаване и проучване на достатъчно данни и информация от институциите по отношение на лицето, а особените заслуги да са действителни, а не мними или единствено обещани, се посочва в становището на фонда.", "date": "2018.01.26", "title": "Рекорден брой руснаци, сред тях и олигарх, получили българско гражданство по заслуги"}
{"url": "https://offnews.bg/turizam/aeroflot-puska-linia-moskva-burgas-673611.html", "text": "Пътническата авиационна компания „Аерофлот“ пусна своя авиолиния от Москва до българския град Бургас, съобщава tourprom.ru.Туроператорът рекламира Бургас като град, който е \"само на 40 минути от Слънчев бряг и Несебър\".Полети по линията ще бъдат извършвани всекидневно, като самолетът ще излита от московското летище Шереметиево в 15:55 местно време и ще пристига в Бургас в 19:20 часа българско време.", "date": "2018.01.26", "title": "'Аерофлот' пуска линия Москва-Бургас"}
{"url": "https://offnews.bg/tenis/chakat-grigor-v-balgaria-dnes-673615.html", "text": "Най-добрият ни тенисист Григор Димитров е очакван още днес в България за участието си в турнира \"София Оупън\".Българинът беше заснет да си тръгва от Мелбърн в компанията на Рафаел Надал, с когото са близки приятели и тренират заедно в академията му в Майорка. Турнирът от сериите АТР 250 в \"Арена Армеец\" е между 4 и 11 февруари, а Григор спечели титлата.Българинът вече направи отстъпление от завюваните позиции, след като отпадна на полуфинал в Бризбейн, където също взе трофея преди година, а след това стигна до 1/4-финал на Откритото на Австралия.Там преди година той игра полуфинал. В резултат на това той загуби третото си място в ранглистата, която ще бъде обновена в понеделник.Междувременно сърбинът Виктор Троицки стана поредният тенисист, който записа видеообръщение към публиката в София.\"Здравей, България! Ще се видим на Sofia Open. Нямам търпение\", заявява финалистът на сингъл през 2016 г. и шампион на двойки през 2017 г.Видео послания към българската публика вече отправиха голямата ни звезда Григор Димитров и правещият фурор на Australian Open Хьон Чун.", "date": "2018.01.26", "title": "Чакат Григор в България днес"}
{"url": "https://offnews.bg/ikonomika/svetovnata-iadrena-asotciatcia-balgaria-triabva-da-ima-vtora-aetc-673636.html", "text": "България трябва да ускори изграждането на нова ядрена мощност, за да посрещне нарастващата нужда от надеждна, нисоквъглеродна електроенергия, каза Агнета Ризинг, генерален директор на Световната ядрена асоциация (World Nuclear Association) пред българския парламент. България има дългогодишен положителен опит в областта на ядрената енергетика, познава предимствата, които тя има за хората и за околната среда, сподели тя, като отбеляза, че за нейното развитие има силна институционална и обществена подкрепа. Ризинг призова българското правителство да придаде нова сила на изграждането на нова ядрена мощност в страната. Увеличаването на ядреното производство в България ще бъде от полза за икономиката на страната, за екологията и за общината, на чиято територия би била изградена новата мощност. След въвеждане в експлоатация, тя ще осигурява надеждна, нисоквъглеродна енергия денонощно и ще осигури високоспециализирани работни места.", "date": "2018.01.26", "title": "Световната ядрена асоциация: България трябва да има втора АЕЦ"}
{"url": "https://offnews.bg/112/signal-za-izostaven-bagazh-na-metrostantcia-mladost-3-673617.html", "text": "Влаковете на метрото няма да спират временно на станция \"Младост 3\".  Подаден е сигнал за изоставен багаж, съобщиха за \"Фокус\" от пресцентъра на Столична община. Багажът се проверява от екип на Специализирания отряд за борба с тероризма (СОБТ).", "date": "2018.01.26", "title": "Сигнал за изоставен багаж на метростанция Младост 3"}
{"url": "https://offnews.bg/obshtestvo/slanchevo-vreme-ochakvame-dnes-673606.html", "text": "Днес ще е предимно слънчево, преди обяд на отделни места в низините ще има мъгла или инверсионна облачност. Ще е почти тихо.Максималните температури ще са предимно между 1° и 6°, за София - около 4° - такава е прогнозата за времето на Националния институт по метеорология и хидрология (НИМХ) при БАН.По Черноморието ще има инверсионна облачност, която ще се разкъсва и намалява в следобедните часове. Ще духа слаб до умерен североизточен вятър. Максималните температури на въздуха ще са 3°-4°. Температурата на морската вода е 6-7°. Вълнението на морето ще е 2-3 бала.В планините ще бъде слънчево. Ще духа до умерен, по билата и силен вятър от север-североизток. Температурите ще се повишат още и максималната на височина 1200 метра ще е около 4°, на 2000 метра – около минус 1°.", "date": "2018.01.26", "title": "Слънчево време очакваме днес"}
{"url": "https://offnews.bg/obshtestvo/zashto-se-uvelichava-priemat-v-profesionalnite-uchilishta-vazpitanitc-673639.html", "text": "Приемът на ученици в професионалните училища ще бъде увеличаван през годините. Това е наша политика от началото на мандата - да стимулираме обучението там - както чрез финансовия инструмент, така и с минимално административно увеличаване на приема в професионалните паралелки. Защо? Бизнесът все по-често и по-остро ни напомня за необходимостта от това. А и вече има завършили професионално образование, които получават по-високи заплати от висшистите в някои сектори. През следващите години ще има все по-голяма нужда от квалификация, отколкото от диплома за определена степен.Така министърът на образованието и науката Красимир Вълчев обясни защо се планира увеличение на бройките за прием в професионални паралелки и защо в някои области това ще бъде направено дори за сметка на местата за прием в останалите общообразователни училища. План-приемът се подготвя на областно ниво и промяната вече е планирана например във Враца. Родители там обаче се притесняват, че тя би ограничила децата им.Трябва да осъзнаем и подкрепим нуждата от ученици, които да се включват в професионално обучение. Във Враца са проведени достатъчно обществени консултации и мисля, че е намерен правилният баланс на областно ниво, коментира министърът.\"През следващите години във все по-голяма степен ще има нужда от квалификация, отколкото от диплома за определена степен. При променящия се пазар на труда и недостига на работна сила, който се очаква да се задълбочи в България, ние имаме нужда от увеличаване броя на учениците с професионално образование\", увери Вълчев.Такъв процес на промени в приема тече не само във Враца, а във всички области. И все пак ще има области, в които общообразователните училища няма да загубят бройки - там, където и общият брой на учениците се е увеличил.През последните две десетилетия професионалното образование загуби репутацията си, призна министърът, но подчерта, че \"позициите, за които се изисква средно професионално образование, са с по-високо заплащане от позиции, за които се иска висше образование по някои направления\".Може да го видите в отделни предприятия, особено в тези региони, в които има концентрация на технологични предприятия, в които има и най-голям недостиг на работна сила, посочи той.\"Надявам се да променим нагласите на родителите, които смятат, че ощетяваме децата им. След професионалното образование те могат да се включат във висшето образование, а допълнителната квалификация ще им е полезна. При един динамичен пазар на труда, какъвто очакваме следващите десетилетия, е много вероятно един млад човек да се реализира точно благодарение на тези си умения и квалификации\", каза Вълчев.", "date": "2018.01.26", "title": "Защо се увеличава приемът в професионалните училища? Възпитаниците им вече взимат повече от висшисти"}
{"url": "https://offnews.bg/analizi-i-komentari/trend-55-ot-balgarite-ne-iskat-predsrochen-vot-673618.html", "text": "ГЕРБ запазва мястото си на първа политическа сила с преднина от 3,5% пред основния си опонент БСП. Това показват данните от проучването на изследователски център „Тренд“ по поръчка на вестник „24 часа“ относно нагласите на българите спрямо основните партии и институции. Изследването е представително за пълнолетното население на страната и е проведено сред 1002 пълнолетни български граждани по метода „лице в лице“. Теренът на проучването е осъществен между 10 и 18 януари 2018 г. Данните са на база всички запитани.ДПС и Обединени патриоти се ползват със сходна подкрепа, като разликата между двете формации е по-малко от 1%. Трудно може да се дават категорични оценки в реална изборна ситуация коя от двете политически сили ще заеме трета позиция.Реформаторският блок продължава да поддържа инерцията си, набиращ 1,9%. При запазване на тези нива на обществена подкрепа, за „Воля“ (1,6%) ще бъде предизвикателство попадането в ново Народно събрание. Не се отчита съществена динамика и при извънпарламентарните партии „Да, България“ (1,6%) и ДСБ (1%).37% пък декларират, че няма да упражнят правото си на глас.Парламентът остава с най-ниска положителна оценка за работата си (24%), докато 63% дават отрицателна оценка. 35% от пълнолетните български граждани дават положителна оценка на работата на правителството. Основната част от положително настроените са привържениците на ГЕРБ, които са почти единодушни в добрите си оценки за кабинета. Симпатизантите на Обединени патриоти са по-разколебани в мнението си, но въпреки това почти две трети от тях поддържат подкрепата си за правителството.Не се отчита и динамика в оценките за работата на президента в последните три месеца, като през януари 65% дават положителна оценка за нея, а една пета - отрицателна. Мнозинството (55%) от българите смятат, че предсрочен вот не е необходим, а под една четвърт (23%) са на обратното мнение. Основната част от смятащите, че са необходими предсрочни парламентарни избори, идват от редиците на симпатизантите на БСП, но дори и те не са категорични в мнението си – само половината от тях изразяват позиция за нови предсрочни парламентарни избори. ", "date": "2018.01.26", "title": "Тренд: 55% от българите не искат предсрочен вот"}
{"url": "https://offnews.bg/temida/sadat-reshava-dali-da-varne-uvolnen-direktor-nachelo-na-smg-673428.html", "text": "Да се върне ли Антони Стоянов като директор на Софийската математическа гимназия? Отговорът на този въпрос зависи от Софийския районен съд, който днес заседава по делото му срещу заповедта за уволнението му. Съдът ще заседава от 9:30 ч. при открити врата., дни преди началото на учебната година и непосредствено след скандала с дисциплинарното .Тя пък бе отстранена дисциплинарно през юли с мотив, че като член на националната комисия на математическото състезание \"Европейско кенгуру\" е ощетила именно учениците от СМГ. Тогава заради спор между съорганизаторите - Съюзът на математиците в България и сдружението \"Европейско кенгуру\", явилите се при СМБ не бяха допуснати до националния кръг независимо от резултатите си. Тодорова заяви пред OFFNews, че не е можела да повлияе на това решение, но Стоянов не бе съгласен - тя е подписала протокола, защо, недоумяваше той. Скандалът се разви в още една посока, след като срещу учителката бе подаден и сигнал от членове на Училищното настоятелство към СМГ за финансови злоупотреби.", "date": "2018.01.26", "title": "Съдът решава дали да върне уволнен директор начело на СМГ"}
{"url": "https://offnews.bg/politika/promenite-v-zakona-za-avtorskoto-pravo-minaha-na-parvo-chetene-673620.html", "text": "Със 116 гласа \"за\" и 31 \"въздържал се\" народните представители приеха на първо четене промените в Закона за авторското право и сродните му права. Законът бе вкаран в парламента, а целта му е да бъде приет възможно най-бързо, за да избегнем продължителното плащане на санкции,  С промените се създава нормативна уредба за колективно управление на авторските права с цел по-добро управление, прозрачност и отчетност.Определят се и изискванията за получаване на многотериториално разрешение за използване на музикални произведения онлайн.Регламентират се правомощията на министъра на културата при осъществяването на контрола върху дейността по колективно управление, свързана с регистрацията на организациите и дружествата и контрол върху дейността им.Организациите за колективно управление на права обаче не са съгласни с новите промени и твърдят, че държавата готви закон, с който \"рискува да се въведат порочни и абсурдни практики, които могат да доведат до разпад колективното управление на права в България\". По време на заседанието на правната комисия, която е водеща по този закон, позиция \"против\" изразиха организациите Музикаутор, Профон, Филмаутор и Артистаутор. Председателят на правната комисия в парламента Данаил Кирилов обеща създаването на работна група, в която, между 1-во и 2-ро четене, да се изгладят неяснотите и да се тушира недоволството. ", "date": "2018.01.26", "title": "Промените в закона за авторското право минаха на първо четене"}
{"url": "https://offnews.bg/politika/nikolaj-nikolov-samo-0-2-ot-biudzheta-na-sofia-za-sport-e-sramno-mal-673621.html", "text": "Само 0,2% за спорт от рекордния бюджет на София е срам за управляващите в Столична община. Това коментира членът на Комисията за децата, младежта и спорта от БСП Николай Николов по време на първата за годината сесия на СОС. На нея беше гласуван Бюджет 2018 на Столична община.\"През 2018 година София е европейска столица на спорта, а управляващите в СО отделят малко над 3 милиона лева от рекордния бюджет от над 1,5 милиарда за спорт. Много се надявах, че след като бюджетът е рекорден, и средствата за спорт ще бъдат рекордни, но останах крайно разочарован, коментира той.Предложението на групата на БСП в СОС, което направих и в зала, беше бюджетът за спорт да бъде увеличен с 5 милиона лева, за да стигнем поне до половин процент от общия бюджет. За сравнение само ще дам бюджета за спорт на градове като Варна, Бургас и Пловдив. Във Варна отделят 1,3 милиона или 0,3% от общ бюджет 385 милиона, което е 4 пъти по-малко от този на Столична община. В Бургас отделят 1,150 милиона или 0,5% за спорт от общ бюджет 221 милиона или 7 пъти по-малък от този на СО. Рекордьорът е Пловдив, където средствата за спорт са 2,8 милиона или 0,8% от общия бюджет на общината, който е 369 милиона или 4 пъти по-малък бюджет от този на СО\".Николай Николов добави, че увеличените двойно средства по програмата за детско-юношески спорт - от 400 000 на 800 000 лева - също са крайно недостатъчни. \"В последните две години съм оценител на клубове, които кандидатстват по тази програма, обясни той. За да бъдат задоволени нуждите им са нужни 1,435 милиона лева\".Общинският съветник от групата на БСП предложи през топлите месеци на 2018 година спортните съоръжения в София да провеждат политика на отворени врати. \"Идеята е те да бъдат използвани безплатно от хората в града ни. Кметът Йорданка Фандъкова обеща да направи среща със спортния министър Красен Кралев и да обсъди подобна възможност, както и изграждането на две многофункционални спортни зали в най-населените райони \"Младост\" и \"Люлин\", коментира Николай Николов. А аз ще проследя дали обещанието ще бъде изпълнено, допълни той. ", "date": "2018.01.26", "title": "Николай Николов: Само 0,2% от бюджета на София за спорт е срамно малка сума"}
{"url": "https://offnews.bg/izvan-terena/razsledvat-za-verbalen-seksualen-tormoz-kanadskia-ministar-na-sporta-673628.html", "text": "Властите започнаха да разследват канадския министър на спорта и на хората с увреждания Кент Хейр. Управникът е обвинен във вербален тормоз от сексуално естество. Според медиите в Канада, министърът е подал оставка заради неуместно поведение.По времето, когато той бил депутат в парламента на провинция Алберта, жените избягвали да пътуват в асансьор с него, защото им подхвърлял коментари от сексуално естество, което ги карало да се чувстват застрашени.Във връзка с обвиненията срещу Хейр, канадският премиер Джъстин Трюдо каза, че ги приема много сериозно и припомни, че всяка форма на тормоз е неприемлива и канадците имат правото да живеят и работят в свободна от тормоз среда.", "date": "2018.01.26", "title": "Разследват за вербален сексуален тормоз канадския министър на спорта"}
{"url": "https://offnews.bg/sviat/tragedia-v-iuzhna-koreia-pozhar-v-bolnitca-otne-zhivota-na-desetki-673608.html", "text": "41 души загинаха, близо 80 са ранените при пожар в болница в южнокорейския град Мирян, предаде Франс прес, цитиран от БТА.Пожарът е започнал в 7,30 местно време в спешното отделение на първия етаж на основната сграда на болницата. Около 200 души е имало в пететажната сградата, когато пламъците са се разгорели. Петдесет и двама пациенти са били прехвърлени в четири съседни болници. Около 93 обитатели на старчески дом, намиращ се в сградата на болницата, са евакуирани.Причините за пожара са неизвестни. Трагедията става месец след пожар във фитнес клуб в град Чечхон, в който загинаха 29 души. Тогава причините за големия брой жертви бяха липсата на аварийни изходи, неправилното париране на автомобили, блокиращи достъпа на пожарникарските коли до горящата сграда и наличието на запалими материали в конструкцията на сградата.", "date": "2018.01.26", "title": "Трагедия в Южна Корея: Пожар в болница отне живота на десетки"}
{"url": "https://offnews.bg/na-tozi-den/dnes-imen-den-praznuvat-zhivko-zhivka-i-zoia-660987.html", "text": "На 26 януари имен ден празнуват всички, които носят имената Живко, Живка и Зоя.Името Живко има славянски произход и означава „жизнен\". То е израз на родителското желание детето да е живо и здраво.Освен през януари именният ден на Живко, Живка и производните им се чества и в първия петък след Великден.Денят се нарича Живоприемни петък, Животворни петък или Светъл петък.", "date": "2018.01.26", "title": "Днес имен ден празнуват Живко, Живка и Зоя"}
{"url": "https://offnews.bg/obshtestvo/opasno-mrasen-vazduh-v-sofia-i-dnes-673607.html", "text": "Превишени са нивата на фини прахови частици във въздуха в столицата, съобщиха от пресцентъра на Столична община. За намаляване на замърсяването Столична община призовава жителите и гостите на София при възможност да ограничат движението на личните си автомобили и да използват градски транспорт, както и домакинствата, които се отопляват на дърва и въглища, при възможност да използват електрически уреди за отопление или друго екологично отопление. Възложено е на Столичен инспекторат, съвместно с РИОСВ, да направи извънредни проверки на пунктове за вторични суровини и автосервизи за нерегламентирано изгаряне на отпадъци, а на „Пътна полиция“ при СДВР да извърши извънредни проверки на автомобилите за нивата на вредните газове и техническата изправност на системите им за преработка. Съветите на лекарите са гражданите с респираторни заболявания, както и малките деца, и възрастните хора, да избягват продължителен престой на открито. При ходене пеша гражданите да изберат маршрут, който не е покрай големите градски булеварди.", "date": "2018.01.26", "title": "Опасно мръсен въздух в София и днес"}
{"url": "https://offnews.bg/sviat/realni-li-sa-strahovete-za-priak-sblasak-na-turtcia-i-sasht-v-siria-673622.html", "text": "Нарастват опасенията за военен сблъсък между турски и американски части в Сирия, коментира катарската телевизия \"Ал джазира\".Напрежението в кюрдските погранични райони на Сирия ескалира, след като Турция започна там военна операция под името \"Маслинова клонка\" срещу кюрдските бойци от Сили за защита на народа (YPG). Операцията създаде напрежението между Турция и САЩ, които са партньори в НАТО.Подкрепяни от САЩ кюрдски части разположиха бойци на фронтовата линия в град Манбидж, за да противодействат на турската армия. Това се случи, че като по думите на президента Ердоган Манбидж ще е следващата цел на операция \"Маслинова клонка\" след град Африн, предаде \"Ал джазира\".Манбидж е на около 100 км източно от Африн, където има американски армейски части, разположени там да воюват срещу \"Ислямска държава\", което означава, че военни части на две страни членки на НАТО може да се срещнат на бойната линия.Генералният секретар на НАТО Йенс Столтенберг призовава САЩ и Турция да започнат преки преговори за решаване на проблема с турската операция срещу кюрдски сили в Сирия, а представител на американското министерство на отбраната каза, че двете страни преговарят за създаване на зона за сигурност в Северозападна Сирия.Генерал-лейтенант Кенет Маккензи, високопоставен представител на Пентагона, каза, че турската военна операция срещу кюрдите в анклава Африн не е от полза. Тя вреди на задачата, заради която сме в Сирия - да се борим срещу джихадистката групировка \"Ислямска държава\", предупреди той, цитиран БТА.На същия брифинг говорителката на Пентагона Дана Уайт каза, че се е запознала с медийните твърдения, че Турция иска Съединените щати да изтеглят войниците си от района на северния сирийски град Манбидж, предаде още Ройтерс. Не зная да има такова предислоциране, коментира лаконично тя.\"Турция не окупира Африн, а се бори срещу терористите там\", коментира днес президентът Реджеп Тайип Ердоган.Кюрдите призоваха сирийския режим да се намеси в битката за Африн, съобщава \"Гардиън\", цитиран от БТА. Изданието отбелязва, че от сирийския президент Башар Асад е било поискано да защити от атаката държавната граница с Турция. Това ново развитие, близо седмица след началото на турската операция, може да подкопае кюрдските стремежи за самоуправление и ако искането бъде изпълнено, то може да създаде условия за пряка военна конфронтация между Анкара и Дамаск.Може също така и да се стигне до създаването на открит съюз между кюрдските сили, които са подкрепяни от САЩ, и правителство, което от години Вашингтон се опитва да свали от власт.Американско-турските отношения се влошиха още повече след възникналите разногласия по съдържанието на телефонен разговор за офанзивата в Сирия, коментира \"Дейли телеграф\". Изданието отбелязва, че Турция е в конфликт със своите съюзници от НАТО САЩ и Германия заради военната операция срещу кюрдските бойци в Сирия. Вестникът посочва, че Вашингтон и Анкара спорят за това какво в действителност са си казали по време на своя телефонен разговор в сряда президентите Доналд Тръмп и Реджеп Тайип Ердоган.Според Белия дом Тръмп \"е изразил безпокойство, че ескалиращото насилие в Африн може да подкопае общите цели в Сирия\" и е \"призовал Турция да деескалира и ограничи военните си действия и да избягва цивилни жертви и увеличаване броя на разселените лица и бежанците\".Турската страна обаче отрече да е получавала подобно мъмрене, коментира \"Дейли телеграф\".Изданието отбелязва също, че операцията в Африн е накарала Германия да втвърди позицията си по отношение на Турция и да заплаши да замрази доставките на оръжие за Анкара.Турските сили искат да отворят нов фронт в битката за кюрдската територия, пише британският вестник \"Таймс\".Изданието отбелязва, че подкрепяните от Анкара арабски сили, които водят боеве с кюрдските милиции в Северна Сирия, подготвят нов фронт, след като са признали, че първоначалните атаки през границата са забуксували.Цитиран от вестника командир от силите на Свободната сирийска армия заявява, че хората му планират ново настъпление, което този път ще бъде предприето от територията на самата Сирия. Цели на операцията по думите му ще бъдат селищата около Тел Рифаат, град с преобладаващо арабско население.Подозренията на Турция към кюрдите, най-близките американски партньори в Близкия изток, са дълбоки, пишат авторите на коментарна статия в \"Ню Йорк таймс\" Ан Барнард и Бен Хъбард.САЩ ги наричат съюзници. Турците ги наричат терористи. Сега пред американската политика се появяват усложнения заради турската офанзива срещу тях в Сирия, отбелязват авторите.В статията се посочва също, че Вашингтон е опитал да направи разграничение между кюрдите, които подкрепя, и тези в Африн, които не подкрепя, но самите кюрди не признавали подобна разлика.", "date": "2018.01.26", "title": "Реални ли са страховете за пряк сблъсък на Турция и САЩ в Сирия?"}
{"url": "https://offnews.bg/zdrave/obiaviavat-gripna-epidemia-i-v-sofia-673624.html", "text": "Със заповед на директора на Столична регионална здравна инспекция от 27 януари - събота, на територията на област София-град се обявява грипна епидемия.Това съобщиха от пресцентъра на Министерството на здравеопазването.Ограничават се провеждането на профилактичните и планови действия в лечебните заведения, детските и женските консултации, ваксинациите и свижданията в болниците.СРЗИ е предписало на Регионалното управление по образованието София-град да се преустановят учебните занятия от 29 януари, понеделник, до края на учебната седмица - 2 февруари.РЗИ-Хасково е издало предписание за преустановяване на учебната дейност на територията на общините Хасково, Любимец, Симеоновград, Харманли и Стамболово, считано от 29.01.2018 г. до 31.01.2018 г., включително.", "date": "2018.01.26", "title": "Обявяват грипна епидемия и в София"}
{"url": "https://offnews.bg/112/zhena-pochina-sled-kato-se-samozapali-po-vreme-na-skandal-s-mazha-si-673619.html", "text": "Жена се самозапали след скандал с мъжа си. Това съобщават от Областната дирекция на МВР във Враца.Инцидентът е станал на 25 януари в с. Бъркачево. Сигналът за него е получен в Районното управление на Бяла Слатина около 13.20 часа.Изпратеният на мястото полицейски екип е установил, че 57-годишна жена се е самозапалила с бензин след скандал  мъжа си.  Пострадалата е транспортирана за лечение в Клиника по изгаряния – София, като около 21.00 часа, жената е починала.56-годишният ѝ съпруг е задържан в РУ-Бяла Слатина за изясняване на случая, като са му взети обтривки за наличие на петролни продукти.Образувано е досъдебно производство.", "date": "2018.01.26", "title": "Жена почина, след като се самозапали по време на скандал с мъжа си"}
{"url": "https://offnews.bg/kultura/vecher-na-hari-potar-ni-ochakva-i-tazi-godina-v-peroto-673650.html", "text": "Ежегодното събитие, посветено на героя от фантастичните романи на Джоан Роулинг – Хари Потър, ще събере отново всички негови почитатели на едно място в „Нощ на книгите за Хари Потър“. На 3 февруари от 11:00 до 19:00 часа в литературен клуб „Перото” младите магьосници, вещици и мъгъли ще имат възможност да вземат участие във вечер, изпълнена със състезания, магии, отвари и фантастични животни.За най-добрите ще има награди и специални изненади и награди.Участието в събитието е безплатно.Записванията продължават до 29 януари /включително/, а пълните условия за участие може да видите .", "date": "2018.01.26", "title": "Вечер на Хари Потър ни очаква и тази година в 'Перото'"}
{"url": "https://offnews.bg/zvezdi/raparat-50-cent-zabravil-che-ima-bitkojni-sega-e-s-8-mln-dolara-nap-673625.html", "text": "Рапърът 50 cent е станал биткойн милионер по неволя, пише Би Би Си. През 2014-та година, когато пусна албума си Animal Ambition, изпълнителят стана един от първите артисти, които приемат биткойни като заплащане. Днес това действие му се отблагодарява многократно.През 2014-та година за албума си е получил над 700 биткойна, но неволно или не, 50 cent забравил за това.Преди 4 години биткойнът е бил оценяван на 662 долара, днес - 11,200 долара. Курсът му се променя ежедневно.Новината потвърди самият Къртис Джаксън (истинското име на 50 cent) в Инстаграм. \"Не е зле за хлапето от Саут Сайд. Горд съм със себе си\", написа той в социалната мрежа.", "date": "2018.01.26", "title": "Рапърът 50 cent забравил, че има биткойни, сега е с 8 млн. долара напред"}
{"url": "https://offnews.bg/zimni/kamen-zlatkov-s-kvota-za-piongchang-2018-673631.html", "text": "Един от най-добрите ни скиори алпийци в последните години Камен Златков също се класира за ПьонгЧанг 2018, като това е 21-ата квота за България.Международният олимпийски комитет е известил БОК, българинът също получава право да се състезава в Пьонгчанг. Така броят на българските участници нарасна на 21.Това е втората най-многолюдна наша делегация в последния четвърт век след тази в Солт Лейк Сити през 2002 г., където имахме 22-ма състезатели.Припомняме, че в началото на тази седмица БОК утвърди списък с 19 спортисти, спечелили квоти за игрите в Южна Корея, които започват на 9 февруари. Впоследствие виза за паралелния гиганстки слалом при жените получи Теодора Пенчева.Допълнително в състава ни могат да бъдат включени и други спортисти, които спечелят квоти до края на месеца, когато изтича крайният срок.", "date": "2018.01.26", "title": "Камен Златков с квота за ПьонгЧанг 2018"}
{"url": "https://offnews.bg/obshtestvo/kak-tcarkvata-vizhdashe-istanbulskata-konventcia-predi-2-godini-673648.html", "text": "Един от най-големите противници на Истанбулската конвенция, Българската православна църква, преди две години изглежда е била доста по-благосклонна към нея.За това свидетелства  от ноември 2015 г., когато представители на БПЦ са участвали в обсъждане на Истанбулската конвенция. Конференцията е била организирана от Асоциация на жените-адвокати и участие взима омбудсманът Мая Манолова.От името на БПЦ представител е бил Западно- и Средноевропейският митрополит Антоний, който през 2015-та изчита декларация в подкрепа на документа.В своя доклад митрополит Антоний подчертава, че Църквата не може да остане безразлична към проблема с насилието срещу жени, защото е призвана да дава закрила и утеха на страдащите и уязвими членове на обществото. От репортажа на \"Двери\" става ясно, че макар и със същия текст като днес, Истанбулската конвенция преди две години се е радвала на одобрението на БПЦ, а критики тогава не са отправени.Две години по-късно представители на БПЦ яростно заклеймиха Конвенцията.OFFNews попита говорителя на БПЦ защо Църквата междувременно е променил толкова рязко оценката си за документа. Ето какво гласи отговорът:", "date": "2018.01.26", "title": "Как Църквата виждаше Истанбулската конвенция преди 2 години"}
{"url": "https://offnews.bg/sviat/kola-ot-kortezha-na-tramp-udari-politcaj-v-davos-673623.html", "text": "Автомобил от кортежа на американския президент Доналд Тръмп удари полицай в Давос, съобщава БГНЕС като се позовава на в. „Блик“.Инцидентът е станал в четвъртък вечерта, когато служителят се опитал да спре бял автомобил с швейцарска регистрация, който бил част от кортежа на Тръмп. В момента, в който полицаят се опитал да спре джипа, шофьорът увеличил скоростта и ударил полицая с десния калник.Инцидентът е бил заснет от една от разположените в обекта камери за наблюдение.Полицаят не е получил сериозни наранявания при удара поради бързата си реакция и отскочил встрани от пътя на автомобила.До момента няма официална реакция за случилото се нито от швейцарска, нито от американска страна.", "date": "2018.01.26", "title": "Кола от кортежа на Тръмп удари полицай в Давос"}
{"url": "https://offnews.bg/politika/dobrev-gerb-natiskat-za-istanbulskata-konventcia-a-si-zatvariat-ochi-673653.html", "text": "Докато ГЕРБ се бият в гърдите какви европейци са, опитвайки се да притискат политическите си опоненти, в Габрово се случва точно това, срещу което УЖ се борят - насилие върху деца. Насилие върху деца и то в неравностойно положение. Това коментира във Фейсбук зам.-председателят на БСП Кирил Добрев.Нали Габрово е емблемата на ГЕРБ, нали Габрово е огледалото на ГЕРБ. В тази община няма назначение, което да не е с протекции на управляващите. Въпросът е, докато прокламират, че Истанбулската конвенция е от изключителна важност и всички, които са против нейната ратификация, значи са за насилието - кметът на Габрово (забележете жена!) си затваря очите от миналата година за случващото се насилие в Дом “Хризантема” - пише още Добрев.Той коментира и изявленията на Десислава Атанасова, базирани на публикации във вестници и социалните мрежи. “Тежката артилерия”, “леката кавалерия”, всички са се заровили дълбоко в архивите на вестник Дума, решенията на ръководните органи на БСП и ги цитират както дяволът чете Евангелието\" - подчертава Кирил Добрев.Той припомня, че ГЕРБ имат мнозинство в парламента, което им е напълно достатъчно: “да приемат какъвто и да било документ, независимо колко глупости са написани в него - антикорупционният закон е пример за това. Могат с това мнозинство да отхвърлят и вето на президента - пример е мораториумът за лекарствата.”Ето и оригиналният коментар във Фейсбук-страницата на Кирил ДобревВече 24 часа ГЕРБ се “упражняват” върху гърба на БСП по повод Истанбулската конвенция. “Тежката артилерия”, “леката кавалерия”, всички са се заровила дълбоко в архивите на вестник ДУМА, решенията на ръководните органи на БСП и ги цитират както дяволът чете Евангелието. Ако ГЕРБ са забравили, да им припомня, че имат мнозинство в парламента, което им е напълно достатъчно да приемат какъвто и да било документ, независимо колко глупости са написани в него - антикорупционният закон е пример за това. Могат с това мнозинство да отхвърлят и вето на президента - пример е мораториумът за лекарствата.#БСП е най-голямата опозиционна партия и преди да бъде “натискана” да приема решения на управляващите, е хубаво ГЕРБ да се огледат и да проведат разговори първо с коалиционните им партньори от Обединените патриоти. Ако коалиционните им партньори, с които управляват, не ги послушат - то да се обърнат към ДПС. Те винаги са отворени за разговор, а и вече са показвали подкрепа при гласувания с ГЕРБ. При положение, че и там ГЕРБ не срещнат “разбиране”, най-лесно е да говорят с Веселин Марешки и неговата скромна група, както знаем “приятел в нужда се познава” и след това с единствения независим депутат в парламента.Явно ГЕРБ са в проблем и всячески се опитват да огъват и натискат БСП с всевъзможни изрезки от вестници и публикации от Фейсбук.Е, на “тежката артилерия” или на “леката кавалерия” на ГЕРБ мога да й кажа да не се тормози да търси из архивите, а да дойде на Позитано - ще я заведа лично в деловодството да си чете на спокойствие жената.Само да им кажа, че докато се бият в гърдите какви европейци са, опитвайки се да притискат политическите си опоненти, в Габрово се случва точно това, срещу което УЖ се борят - насилие върху деца. Насилие върху деца и то в неравностойно положение.Ама нали Габрово е емблемата на ГЕРБ , нали Габрово е огледалото на ГЕРБ. В тази община няма назначение, което да не е с протекции на управляващите. Въпросът е, докато прокламират, че Истанбулската конвенция е от изключителна важност и всички, които са против нейната ратификация, значи са за насилието - кметът на Габрово (забележете жена!) си затваря очите от миналата година за случващото се насилие в Дом “Хризантема”.Принципност? Едва ли, просто цинизъм.", "date": "2018.01.26", "title": "Добрев: ГЕРБ натискат за Истанбулската конвенция, а си затварят очите за бити деца"}
{"url": "https://offnews.bg/ikonomika/zashto-uvolniavat-choveka-kojto-razkri-koruptciata-v-dai-pozitciata-673613.html", "text": "По повод статията ни  получихме уточнения от директора на Изпълнителна агенция „Автомобилна администрация“ (ИААА) Красимир Сребров.Ето какво твърди той:Посоченият в статията служител е началник на Областния отдел „Автомобилна администрация“ – София и е назначен от изпълнителния директор на агенцията. Изпълнителният директор има правомощията да освобождава назначените от него служители, при установяване на пропуски в работата и несправяне с възложените задачи и отговорности. Тъй като в статията се твърди, че служителят е съдействал за разкриване на нерегламентирани действия от подчинените му в областния отдел, заявяваме най-отговорно, че въпросният началник на отдел не е подавал сигнал за злоупотреби към ръководството на Изпълнителна агенция „Автомобилна администрация“ и Министерството на транспорта, информационните технологии и съобщенията. Също така, той като ръководител е имал пълните законови правомощия да санкционира неговите подчинени, както и да създаде необходимата организация и контрол в отдела, за да не се допускат злоупотреби и нарушения.Припомняме Ви, че миналата година беше проведена специализирана акция от компетентните институции, като ръководството на министерството и агенцията им оказаха пълно съдействие. В следствие на действията на компетентните служби беше разпоредена цялостна проверка на дейността на областния отдел и работещите там служители. Установени бяха пропуски от началника на отдела, които основно се свеждат до неосъществен контрол от негова страна и неизпълнение на служебни задължения. В следствие на тези констатации изпълнителния директор на ИА „Автомобилна администрация“ е издал заповед за налагане на дисциплинарно наказание „уволнение“.Преди налагане на дисциплинарното наказание, служителят е поканен да представи своите писмени обяснения, като и да бъде изслушан или да изпрати писмените си обяснения. Въпреки направените многократни опити да бъде връчено уведомлението той не е бил открит, не се е явил на изслушване и не е дал писмено обяснение. За последните осем месеца той представя болнични листове, които са обжалвани от агенцията. По единия от болничните листове производството по административен ред е приключило и той е обявен за фалшив.На 11 януари 2018 г. изпълнителната агенция успява да връчи на служителя поканата за даване на писмени обяснения и за изслушване. Той не е поискал да даде своите обяснения, по този начин дисциплинарният орган е изчерпал всички законови възможности и е приел, че обясненията на държавния служител не са изслушани и не са дадени в определения срок по негова вина.", "date": "2018.01.26", "title": "Защо уволняват човека, който разкри корупцията в ДАИ? Позицията на ведомството"}
{"url": "https://offnews.bg/obshtestvo/kandidatite-za-ubezhishte-v-es-ne-mogat-da-badat-podlagani-na-testove-673627.html", "text": "Кандидатите за убежище в Европейския съюз не могат да бъдат подлагани на психологически тестове за определяне на тяхната сексуалност, постанови днес Съдът на ЕС по случай с нигериец, потърсил убежище в Унгария въз основа на своята хомосексуалност, предаде БТА.Нигериецът, чието име не се разкрива, подал молба за убежище в унгарския град Сегед през април 2015 г. По това време Унгария започвала да се сблъсква с наплив на мигранти от Африка и Близкия изток.Мъжът основал молбата си на твърдението, че е хомосексуалист и се страхува от преследване в родината си.Унгарските власти отхвърлили неговата молба за убежище, след като направените психологически тестове не потвърдили сексуалната му ориентация.Нигериецът обжалвал решението и случаят бил отнесен до Съда на ЕС, който постанови, че мъжът не е трябвало да бъде подлаган от унгарските власти на психологически тестове, които да установят дали той наистина е хомосексуалист.Според съда психологическите тестове за определяне на сексуалната ориентация на даден кандидат за убежище представляват \"намеса в правото на този човек на уважаване на личния му живот\".При липсата на документални доказателства националните власти могат да разчитат на \"съгласуваността и правдоподобността\" на заявленията на кандидата за убежище, постанови съдът. Според него е допустимо да се търси експертно мнение, но то трябва да бъде получено по начини, които са в съответствие с правата на човека, и не би трябвало да бъде единствено основание за постановяване на решение.Окончателното решение по случая трябва да бъде взето от унгарските съдилища.Унгарското правителство е в предните редици на усилията за затягане на границите на ЕС срещу търсещите убежище хора. Унгария беше една от първите страни, засегнати от миграционната вълна, заляла Европа през 2015 г. Кризата разклати единството на ЕС, а между страните членки има дълбоки разногласия за приемането на бежанци.", "date": "2018.01.26", "title": "Кандидатите за убежище в ЕС не могат да бъдат подлагани на тестове за определяне на сексуалността"}
