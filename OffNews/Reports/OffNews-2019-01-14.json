{"url": "https://offnews.bg/sviat/othvarliane-na-sdelkata-za-brekzit-mozhe-da-dovede-do-razpadane-na-obe-695508.html", "text": "Британският премиер Тереза Мей призова днес депутатите да погледнат отново договореното от нея с Европейския съюз споразумение за излизането на страната от ЕС.\"Казвам на членовете на (Камарата на общините) от всички (политически партии), до каквото и заключение да сте стигнали преди, погледнете отново тази сделка през следващите 24 часа\", каза Мей пред долната камара на британския парламент.Утре Камарата на общините ще се произнесе по споразумението с ЕС за Брекзит. Гласуването, което първоначално бе насрочено за миналия месец, бе отложено, тъй като тогава бе сигурно, че сделката ще бъде отхвърлена.Ако отхвърлите споразумението, това може да открие пътя към разпадане на Обединеното кралство, предупреди Тереза Мей.Британският премиер потвърди позицията си, че Брекзит не бива да бъде отлаган и трябва да стане факт на 29 март, както е предвидено.\"Има хора в парламента, които биха искали да забавят или дори да спрат Брекзит и ще използват всички възможни средства на тяхно разположение да постигнат това\", каза Мей, цитирана от Ройтерс и БТА.Тя заяви, че блокирането на Брекзит сега е по-вероятен вариант от напускането на ЕС без споразумение.В реч по-рано днес в завод за керамика в централния английски град Стоук он Трент Мей заяви, че ако нейното споразумение с ЕС бъде отхвърлено утре и Брекзит бъде изоставен, \"вярата на хората в демократичния процес и в техните политици ще пострада катастрофално\".Ако Великобритания напусне ЕС без споразумение, \"това ще причини смущения в икономиката, ще издигне бариери пред сътрудничеството в сигурността и ще наруши ежедневния живот на хората\", каза тя.В публикувано днес писмо до Мей председателите на Европейския съвет и Европейската комисия, Доналд Туск и Жан-Клод Юнкер, дадоха уверения, че най-спорната за британските депутати точка от споразумението - предпазната мярка, която ще държи Великобритания в митническия съюз на ЕС за запазване на отворена граница между двете Ирландии след Брекзита - ще бъде в сила само \"колкото е абсолютно необходимо\".Те обещават, че ЕС ще работи бързо по сключване на ново постоянно търговско споразумение с Великобритания, което ще направи предпазната мярка излишна.Тереза Мей също така се опита да спечели подкрепата на опозиционните депутати лейбъристи за своето споразумение за Брекзит, като обеща, че консервативното й правителство няма да се опитва да понижава нормите за опазване на околната среда или да променя трудовото законодателство в ущърб на работниците след излизането на Великобритания от ЕС.Някои опозиционни депутати подозират, че правителството планира подобни промени в опит да съживи икономиката след излизането от ЕС, отбелязва Асошиейтед прес.Ако споразумението на Мей бъде отхвърлено утре от депутатите, тя ще има срок до 21 януари да внесе ново предложение. До момента Мей отказва публично да обсъжда възможен \"план Б\".В парламента обаче няма ясно мнозинство за конкретен алтернативен курс, което увеличава вероятността Великобритания да поиска да се отложи датата на излизането си от съюза, докато политиците изготвят нов план, отбелязва АП.Самата Мей призна, че нейното споразумение не е идеално и отразява направени компромиси, но отхвърли призивите на някои депутати да се отложи датата на излизането от ЕС, което е планирано за 29 март, за да има повече време за постигане на консенсус или организиране на втори референдум за Брекзита, предаде ДПА.\"Ще напуснем ЕС на 29 март. Смятам, че за нашата демокрация е важно да се съобразим с резултата от референдума от 2016 г.\", заяви Мей.", "date": "2019.01.14", "title": "Отхвърляне на сделката за Брекзит може да доведе до разпадане на Обединеното кралство, предупреди Мей"}
{"url": "https://offnews.bg/obshtestvo/vazstanoveno-e-izdavaneto-na-lichni-dokumenti-695495.html", "text": "Информационната система за издаване на документи за самоличност отново работи, съобщиха от МВР. Ръководството на Дирекция „Български документи за самоличност\" е предприело допълнителна организация и съгласно предварително изготвен график служителите на звената в районните полицейски управления в София и на бул. „Мария Луиза\" №48 ще работят в днешния ден с удължено работно време.Поводът за създадената организация е причиненото неудобство за хората, свързано с технически проблем с обработката на информацията при подаване и издаване на нови документи.Гишетата ще бъдат отворени, докато има граждани, желаещи да бъдат обслужени.", "date": "2019.01.14", "title": "Възстановено е издаването на лични документи"}
{"url": "https://offnews.bg/obshtestvo/gripna-epidemia-e-obiavena-ot-utre-v-oblastite-silistra-stara-zagora-695487.html", "text": "Грипна епидемия е обявена от утре в областите Силистра, Стара Загора, Шумен и Бургас, съобщи главният държавен здравен инспектор д-р Ангел Кунчев пред БНТ. Заболеваемостта в област Силистра за миналата седмица е 328,74 на 10 000 души, в област Стара Загора - 264,84 на 10 000, в област Бургас - 222,51 на 10 000 души, а в област Шумен - 244,53 на 10 000 души.До второ нареждане в област Стара Загора, област Силистра и област Бургас се преустановяват детските и женските консултации, свижданията в лечебните заведения за болнична помощ и провеждането на профилактични имунизации.Общата заболеваемост в страната е 147,57 на 10 000 души. В Стара Загора е обявена грипна ваканция. Децата няма да учат от 16 до 18 януари. В Силистра за момента няма да бъде обявявана грипна ваканция. От утре е обявена грипна епидемия и на територията на област Бургас. Учебните занятия в областта се преустановяват до 18 януари включително.Здравните власти са дали препоръка за преустановяване на учебните занятия в област Шумен за периода 16.01.2019 г. – 18.01.2019 г. включително.", "date": "2019.01.14", "title": "Грипна епидемия е обявена от утре в областите Силистра, Стара Загора, Шумен и Бургас (обновена)"}
{"url": "https://offnews.bg/obshtestvo/biznesmenat-razoral-diunite-kupil-terena-za-5000-leva-695488.html", "text": "45-годишният бизнесмен Иван Нончев от Бургас, който поръчал да се разкопаят дюните в комплекс \"Смокиня\", си купил апетитния парцел за 5000 лв., показва разследване на сайта \"Биволъ\".Теренът, до който бяха разположени дюните, вече изорани, е с площ 683 кв. м. Той е продаден миналата година от друго физическо лице на бизнесмена Нончев за 5000 лева.По-рано днес говорителят на главния прокурор Румяна Арнаудова съобщи, че са задържани двамата багеристи, които са изравнили терена и на практика са унищожили дюните. Задържан е бил и поръчителят.Багеристите твърдят, че са били ангажирани срещу 1000 лв. Багерът е открит скрит близо до местопрестъплението. Заподозреният извършител пък е категоричен, че не му е известно как точно в неговия имот двама багеристи са изравнили терена.45-годишният Иван Нончев е собственикът на внушителната каравана, която е била паркирана в началото на лятото пред разораните дюни. Според къмпингари, Нончев многократно се оплаквал, че дюните му скривали морската панорама.", "date": "2019.01.14", "title": "Бизнесменът, разорал дюните, купил терена за 5000 лева"}
{"url": "https://offnews.bg/futbol/tituliaren-vratar-prepodpisa-s-tcska-695496.html", "text": "Вратарят на ЦСКА Витаутас Черниаускас парафира нов контракт с клуба. Литовецът се разбра с ръководството да продължи договора си за още 2 години.С идването си през лятото на 2017-та Черниаускас се утвърди като основна фигура под рамката на вратата и досега изигра 62 двубоя за ЦСКА във всички турнири.През есенния полусезон той и отбранителният вал на \"червените\" допуснаха само 8 гола в 19 мача в Първа лига.По-рано днес друг основен играч Тиаго Родригес също преподписа с \"армейците\". Футболистът удължи своя договор с клуба, който ще го задържи на стадион \"Българска армия\" през следващите три години.", "date": "2019.01.14", "title": "Титулярен вратар преподписа с ЦСКА"}
{"url": "https://offnews.bg/leka-atletika/krasen-kralev-dade-nachalo-na-remonta-na-lekoatleticheskata-zala-v-dob-695494.html", "text": "Министърът на младежта и спорта Красен Кралев присъства на официалното стартиране на ремонтните дейности на лекоатлетическата зала в Добрич.След проведена обществена поръчка от Министерството на младежта и спорта, на стойност 369 762,36 лв., през м. г. беше определен изпълнителя на ремонтните дейности на залата от фирма Арете строй ЕООД.\"Българският спорт дължи много на тази зала, тъй като години наред тя обезпечаваше всички нужди на лекоатлетите за зимната подготовка. След като през миналата година приключи ремонтът на \"Асикс Арена\", сега вече може да започнем да реконструираме и тази зала. Аз имам много сантименти тук, защото тук съм се състезавал и съм тренирал\", каза Кралев.В залата за лека атлетика присъстваха кметът на Община Добрич Йордан Йорданов, Областният управител Красимир Кирилов, Пламен Трифонов – управител на фирмата, която е изпълнител на бъдещите ремонтни дейности, както и младежи и деца, които провеждат тренировките си там.Основната цел на проекта е подобряване на материално-техническото състояние на спортната база в гр. Добрич като предпоставка за развитието на спорта, както за професионални спортисти, така и спорта за всички, включително и за хора с увреждания.Ремонтът се предвижда да бъде започнат в началото на април, като е съобразен с тренировъчната програма на спортистите, които тренират в залата.\"Срокът, който ние сме поели за изпълнение на ремонта, е 40 дни. Вече 10 години се занимаваме с ремонти на спортни обекти. Нескромно мога да кажа, че сме една от водещите фирми на пазара, що се касае до спортни съоръжения\", посочи Пламен Трифонов.Лекоатлетическата зала \"Добротица\" ще се осъвремени и модернизира, с цел създаване на условия за интегриране на групите в неравностойно положение, както и за провеждане на национални и международни състезания.\"Благодаря на екипа на министър Кралев за цялото съдействие около залата. Аз съм тренирал тук. Моите деца също ще тренират тук. Така че, това е атестат, че трябва да продължим да поддържаме залата в едно добро и професионално състояние. С тези поетапни проекти, колкото и да са лесни или трудни, ние доказваме, че грижата за спортистите на Добрич и на областта, и на България са едно от най-важните неща, които трябва да плануваме за години напред\", коментира кметът на Добрич Йордан Йорданов.Това е единствената кръгова писта в Източна България за лекоатлетически спортове на закрито. Строителните работи обхващат лекоатлетическата зала на площ от 3700 квадратни метра от общо застроените близо 10 000 квадратни метра в целия комплекс.На пистата, която е силно амортизирана, ще бъде положена нова настилка от полиуретан. Пистата и секторите ще бъдат оразмерени и разчертани със специална машина и боя според изискванията на Международната федерация по лека атлетика. В залата ще бъдат монтирани нови съоръжения за дълъг, троен и овчарски скок със сертификат от федерацията. Поетапно ще бъдат ремонтирани и съблекалните. Спортистите ще разполагат и с ново оборудване за тласкане на гюле. Зала \"Добротица\" е център на редица спортни състезания, между които и на държавния шампионат по лека атлетика на закрито, на републиканско първенство за слепи, на международния турнир \"Академика\" и други.Пистата събира и спортисти на подготвителни лагери, както и кандидати за работа в полицията, пожарната и армията. С модернизирането залата ще може да кандидатства за домакинство на Балканиадата по лека атлетика.През изминалата година бе направено и отопление на закритата писта в Сливен, изцяло ремонтирана беше зала \"Асикс арена\", която също е с 200-метров атлетически овал. Реконструкцията на съоръжението продължи около 1 година и струва над 7 милиона лева.Предстои ремонт на стадион \"Академик\" в София, който заедно с \"Асикс арена\" ще се превърне в център на леката атлетика.  През декември бяха открити и двете обновени закрити лекоатлетически писти в Пловдив на обща стойност 664 000 лева.  В Кюстендил в момента също се ремонтира закритата писта по лека атлетика.", "date": "2019.01.14", "title": "Красен Кралев даде начало на ремонта на лекоатлетическата зала в Добрич"}
{"url": "https://offnews.bg/obshtestvo/slavi-s-razkritie-naeh-sashtata-stcena-koiato-beshe-v-plovdiv-za-3-695491.html", "text": "Телевизионният водещ Слави Трифонов коментира откриването на “Пловдив - европейска столица на културата”. Според него общината е платила близо 3 пъти повече за сцената, отколкото струва.Трифонов пише в личния си Фейсбук профил, че за концерта на стадион \"Васил Левски\" през 2016 г. той е наел същата сцена, използвана за церемонията по откриването на “Пловдив - европейска столица на културата”.\"Правихме го на същата тази сцена. Верно, беше построена хоризонтално, но това са плоскости, които могат да бъдат наредени нагоре или настрани. Затова се изненадах, когато в БТВ Новините съобщиха, че сцената за откриването струва 2 милиона лева. 2 милиона лева. А аз наех същата тази сцена, от същата немска фирма и тя, заедно с осветлението, видеостените, озвучаването и електрогенераторите, струваше 681 хиляди лева. Същата сцена, от същите хора, аз я взех за 681 хиляди лева\", разкрива телевизионният водещ.Слави Трифонов е категоричен, че за доказателство може да представи фактури, с които е платил сцената. \"Искам и европейските културни общинари от Пловдив да извадят фактурите и да покажат за какво точно са платили 2 милиона наши пари\", добавя той.Ето какво написа Слави Трифонов във Фейсбук. Публикуваме коментара му без редакторска намеса:", "date": "2019.01.14", "title": "Слави с разкритие: Наех същата сцена, която беше в Пловдив, за 3 пъти по-малко пари"}
{"url": "https://offnews.bg/temida/povdignaha-obvinenia-na-dvama-dushi-za-unishtozhenite-diuni-na-smokini-695498.html", "text": "Прокуратурата повдигна обвинения на двама от задържаните за унищожаването на дюните до къмпинг „Смокиня”. Обвинения са повдигнати на сочения за поръчител на разораването и на багериста, заравнил терена.На 46-годишния Иван Нончев от Бургас е повдигнато обвинение за подбудителство и помагачество. Обвинен е и багеристът Манол Пазвантов, който твърди, че е бил нает от Нончев, който му платил 1000 лева и му показал какво да изравни, като му обяснил, че това е негов частен имот.На багериста е повдигнато обвинение като извършител, обясни апелативният прокурор на Бургас Любомир Петров. Нончев отказва да има нещо общо с изравняването на дюните. Той е признал само, че е собственик на имота, върху който са част от дюните.Третият задържан във връзка със случая е 18-годишен ученик, който се е намирал в багера. Той не е подведен под отговорност. Двамата обвинени ще бъдат пуснати под гаранция. За багериста е определена парична гаранция от 2000 лева, а за поръчителя - 10 000 лева. Наказанието за унищожаване на дюни е до 3 години затвор и глоба.", "date": "2019.01.14", "title": "Повдигнаха обвинения на двама души за унищожените дюни на Смокиня"}
{"url": "https://offnews.bg/sviat/namushkaha-s-nozh-kmeta-na-gdansk-toj-pochina-ot-ranite-si-video-695493.html", "text": "Намушкаха с нож кмета на полския град Гданск Павел Адамович на сцената на благотворително събитие. Адамович беше приет в болница в тежко състояние. Той е получил травми на сърцето, диафрагмата и органите в коремната област. По-късно кметът почина в болницата. Пред лечебното заведение, където беше приет след нападението, се е извила опашка от доброволци да дарят кръв. Смята се, че нападателят е успял да стигне до сцената на събитието с помощта на журналистическа карта. Той е 27-годишен, криминално проявен, неотдавна излязъл от затвора, където е излежал 5-годишна присъда за банков обир. Мъжът беше задържан от охраната веднага след престъплението, което стана пред очите на стотици хора, и след това предаден на полицията.Самият той обяви след нападението, че действията му са били отмъщение за бившата управляваща партия \"Гражданска платформа\", защото според него по време на управлението ѝ е бил несправедливо обвинен и осъден.Павел Адамович беше кмет на Гданск над 20 години. Той беше член на \"Гражданска платформа\" до 2015 г.Днес полската полиция задържа и 41-годишен мъж, който разпространил в Туитър заплахи към кметовете на още два полски града - Познан и Вроцлав. ", "date": "2019.01.14", "title": "Намушкаха с нож кмета на Гданск, той почина от раните си (видео)"}
{"url": "https://offnews.bg/protesti/romi-protestiraha-v-tcentara-na-sofia-s-iskane-za-ostavka-na-karakacha-695490.html", "text": "Роми протестираха пред сградата на Министерския съвет с искане за оставката на вицепремиера Красимир Каракачанов. Недоволството им е заради изказването на Каракачанов след нападението над военнослужещ от двама роми в пловдивското село Войводиново. „Парадоксалното е, че циганите в България станаха изключително нагли вече. Преди няколко дни набиха полицай, преди два дни бият военен. Това не може да продължава повече и търпимостта на българското общество се изчерпа”, каза той. Заради изказването си той бе даден на Комисията по дискриминация.След инцидента във Войводиново бяха съборени и няколко незаконни ромски къщи, което също е предизвикало недоволството на общността. Протестиращите носиха плакати с надписи \"Войводите не събарят къщи\", \"България казва не на нацизма\" \"Каракачанов, върви си\" и др.Днес сме 1000, другият път - 100 000, обявиха демонстрантите. В протеста се включи и бившият депутат от ДПС Александър Методиев - Бат Сали. Започнала е и петиция с искане за оставка на Каракачанов, която до момента е подкрепена от над 1100 души. По-рано днес вицепремиерът обяви по повод недоволството, че всеки има право да протестира. Той допълни, че е добре всички организации, усвоявали огромни пари за ромска интеграция е добре да отчетат колко пари са получили и за какво са ги изразходвали.", "date": "2019.01.14", "title": "Роми протестираха в центъра на София с искане за оставка на Каракачанов"}
{"url": "https://offnews.bg/112/pusnat-predsrochno-ot-zatvora-podpali-i-ubi-72-godishna-zhena-695492.html", "text": "Мъж подпали и уби 72-годишна жена в Плевен.За престъплението, извършено в края на ноември 2018 г., съобщи днес Прокуратурата.Жената живеела сама. Познавала убиеца си - мъж на 49 г., осъждан и затварян, включително за друго убийство, за което бил пуснат предсрочно от затвора през 2017 г. Двамата се срещнали на чашка във вилата ѝ. Напили се. Скарали се. Избухнал скандал и двамата се сбили. След удар жената паднала на земята и изгубила съзнание. Мъжът я пренесъл в избата и я запалил. Жената починала от изгарянията си.Тялото ѝ е намерено на 6 декември във вилната зона.Извършен е оглед. Образувано е досъдебно производство. На 10 януари е установен извършителят - 49-годишният мъж е направил пълни самопризнания. Той е арестуван. Окръжната прокуратура в Плевен го е привлякла като обвиняем за убийство, извършено при условията на опасен рецидив.", "date": "2019.01.14", "title": "Пуснат предсрочно от затвора подпали и уби 72-годишна жена"}
{"url": "https://offnews.bg/politika/intcidenti-stavat-politicheska-tema-a-na-izbori-se-kupuvat-romski-gla-695504.html", "text": "Темата за ромите се употребява преди всеки изборен цикъл и „избухва”, когато наближи вот. Това заяви пред bTV Радан Кънев от \"Демократична България\" по повод случая с пребития от двама роми военен във Войводиново и последвалото събаряне на незаконни къщи и коментари от страна на вицепремиера Красимир Каракачанов. „Криминални инциденти се превръщат в политическа тема, излизат на преден план различни видове националисти, издигат се лозунги, събарят се къщи, след което идва изборният ден – купуват се няколко десетки или няколкостотин хиляди ромски гласа”, подчерта Кънев.Той подчерта, че проблемът не се обсъжда в дълбочина и вместо да се решава, той става все по-тежък. „Не можем да допускаме да има демонстрация на един етнос в рамките на българската нация срещу друг и да очакваме да има и обратното. Рано или късно това ще се превърне в много по-голяма драма, отколкото виждаме в момента”, коментира Радан Кънев и допълни, че насажданата двустранна агресия е опасна и трябва да бъде спряна.Според него законите ни са достатъчно строги, но не се прилагат ефективно, Когато говорим за тази системна престъпност, за незаконни постройки и отношения между малолетни, то във всички тези случай се говори за едно и също – продължаващо беззаконие, което се шири в нашата държава, каза той.", "date": "2019.01.14", "title": "Инциденти стават политическа тема, а на избори се купуват ромски гласове, обяви Радан Кънев"}
{"url": "https://offnews.bg/lajfstajl/snimka-na-iajtce-stana-naj-haresvaniat-post-v-instagram-695505.html", "text": "Снимка на яйце стана най-харесваният пост в Инстаграм. Снимката, публикувана от неизвестен потребител, беше харесана над 25 млн. пъти само за 10 дни, като успя да размине снимка, с която Кайли Дженър - малката дъщеря на семейство Кардашиан-Дженър, обяви, че е родила дъщеря си Сторми. Тя е на второ място с 18 млн. харесвания.  Снимката е публикувана на 4 януари, а текстът към нея призовава за харесвания, за да бъде поставен световен рекорд и да бъде изместена Кайли Дженър от първото място. В отговор на поставения рекорд Дженър пусна видео как чупи яйце на улицата.Въпреки популярността на снимката с яйцето, много малко се знае за потребителя, който я е споделил. Истинското му име е неизвестно.\"Аз съм човек, живеещ в Лондон\", обясни потребителят пред Independent. Той използва псевдонима Eugene the egg.Потребителят посочил, че не знае как е успял да набере толкова харесвания, особено като се има предвид, че профилът му има само 400 последователи. Кайли Дженър например има над 110 млн. последователи в Инстаграм.Идеята дошла, след като прочел статия за 20-те най-харесвани снимки в Инстаграм. \"Помислих си, че ще е интересен експеримент да опитам да подобря рекорда с нещо възможно най-обикновено. Това ме доведе до решението да използвам яйце. Предполагам, че това говори за културата, свързана със звездите, и колко крехка е тя. Но всъщност си помислих колко забавно ще е, ако нещо обикновено като яйце вземе короната\", обяснява Eugene the egg.Наскоро японският милиардер Юсако Маезава стана автор на най-споделяния туит в историята на социалната мрежа, след като обеща да раздели 100 млн. йени (около 925 хил. долара) на 100 случайни хора, споделили поста му.Маезава стана известен на Запад, след като се оказа първият частен пътник, който ще бъде разходен около Луната от компанията на Илън Мъск SpaceX.", "date": "2019.01.14", "title": "Снимка на яйце стана най-харесваният пост в Инстаграм"}
{"url": "https://offnews.bg/ikonomika/zheliazkov-sled-sreshtata-si-s-taiani-ima-tri-stcenaria-za-paket-mak-695499.html", "text": "Има три сценария за развитието на пакет \"Мобилност 1\", но единственият правилен път е внасянето му да бъде отложено до след европейските избори. Това съобщи транспортният министър Росен Желязков след срещата си с председателя на Европейския парламент Антонио Таяни. Бъдещето на пакета за мобилност, известен още като пакет \"Макрон\", е неясно след като миналата седмица два от трите доклада по него  при обсъждането му в комисията по транспорта в Европейския парламент. Единната позиция на българските евродепутати е, че внасянето му трябва да бъде отложено за след изборите за Европейски парламент. За това настояха пред Таяни и  и .След срещата си с Таяни министър Желязков заяви, че има три сценария за развитието на пакета: внасянето за гласуване само на единствения доклад, който беше приет; внасянето на целия пакет \"Мобилност 1\" от политическа група, независимо от неприетите досиета в комисията по транспорт; отлагането му за след европейските избори. По първия вариант министър Желязков заяви, че законодателната инициатива по принцип е неделима и не би трябвало докладът да може да влезе в пленарна зала сам. Дори да бъде гласуван обаче, Желязков очаква голяма част от предложенията, включени в него, да не бъдат реализирани по време на диалозите, защото така би имало противоречие между общия подход на Съвета и приетото в транспортна комисия.Докладът например изисква превозното средство да се връща в страната на произход на 4 седмици, но това решение е в противоречие с постигания компромис на последния Съвет на Европейския съюз, когато беше взето решение в страната, в която е регистрирана фирмата, да се връща само водачът, но не и тирът.Росен Желязков оцени втория възможен сценарий като голям риск за самия Европейски парламент. Според него внасянето и налагането на пакета със силата на мнозинството на последното заседание на ЕП на 31-ви януари, когато ще могат да се разглеждат такива доклади, би било лош сигнал, който ще увеличи евроскептицизма в Европа и засили националистическите настроения на континента. Неприемането му обаче също не би било в интерес на ЕС, допълни той. \"Представете си само да влезе целият пакет в парламента и както миналата година не бъде приет - какво ще е усещането за работата на ЕП? Две години да се занимава със законодателни решения, които разделят Европа, и в крайна сметка да не може да ги приеме\", заяви Желязков.В резултат на това транспортният министър разчита на реализирането на третия вариант. \"Ние считаме, че има само един верен и правилен път за България - това е отлагането до следващия парламент с други доклади\", заяви той. Желязков допълни, че всички тези съображения са били обяснени на Таяни и очаква, че той ще ги обсъди с лидерите на политическите семейства в ЕП още днес. Таяни ще го направи в качеството си на председател на Конференцията на председателите, която включва ръководителите на политическите семейства в Европейския парламент (по подобие на председателския съвет на НС) и се събира всеки четвъртък. Казусът би могъл да бъде разрешен и от координаторите на всички парламентарни групи в ЕП. На последната си среща те не успяха да постигнат съгласие по тези три сценария след заседанието на комисията по транспорт и решиха да замразят въпроса. Следващото им събрание предстои на 21 януари, така че Желязков очаква да получим повече яснота в диапазона 21-31 януари. На самия него тази вечер му предстои среща с лидера на Прогресивния алианс на социалистите и демократите Удо Булман, до когото днес стана ясно, че писмо е изпратила и лидерката на \"БСП за България\" Корнелия Нинова. Желязков изрази задоволство от задружната позиция на политици и евродепутати от различни политически групи и благодари на Сергей Станишев за работата му по организирането на срещата. Според министър Желязков няма да се наложи да прибягваме до румънското председателство на Европейския съвет за помощ. \"Румънското председателство ще се активира, ако пакетът мине през парламента. Това означава, че ще има триалози - разговори между Съвета, комисията и парламента. Моето очакване е да не се стига до там\", заяви той. Желязков обаче не изключи възможността за бъдещи протестни действия, ако не бъде взето правилното решение.\"Аз съм длъжен да бъда оптимист и нямам право да бъда песимист\", завърши министърът. ", "date": "2019.01.14", "title": "Желязков след срещата си с Таяни: Има три сценария за пакет 'Макрон'"}
{"url": "https://offnews.bg/kultura/bibliotekata-v-malmio-695479.html", "text": "Попаднах в Малмьо случайно. Откакто има евтини полети, често без багаж и много обмисляне, хващам самолета и се озовавам някъде, където нямам никаква работа. Обикновено разглеждам руини, исторически забележителности, архитектура. Но никога не съм си представял, че мястото, което най-много ще ме впечатли и просълзи, ще е градската библиотека.Бях чувал за нея. Малкото ми познати, които бяха стигали до Малмьо, ми бяха казвали, че е нещо изключително. Затова очаквах, че ще видя красива и уютна сграда. Но не сградата, а това колко общодостъпно, демократично и user friendly е знанието причинява културния шок.Малмьо е третият по големина град в Швеция, населението му е 320 000 души. Близо 20% са чужденци - най-много са датчаните, а след това югославяните, ако броим заедно всички емигранти и потомците им от бившите югославски републики, най-известният от които безспорно е Златан Ибрахимович.Макар да се води в Швеция, на практика Малмьо е повече свързан с Дания. Със столицата Копенхаген ги дели само един мост и ги свързва общ градски транспорт, като влаковете между двете държави са през 20 минути и спират на всяка спирка. Тъй като цените на имотите са по-ниски, около 15 000 датчани са се преселили в Малмьо в последните години и пътуват всеки ден до работа в Копенхаген.Малмьо обикновено е и дестинацията, в която усядат повечето бежанци, запъти ли се към Швеция - онези сирийци и иракчани, от които миналата година толкова се страхувахме, че ще ни залеят и претопят.Макар в отстоящия на няколко километра Копенхаген времето почти винаги да е меко и температурата рядко да слиза под нулата, в Малмьо почти винаги духа силен пронизващ вятър. Усещането е като за много студено място и никак не става да прекарваш много време навън.Както навсякъде в Скандинавието, почти няма кръчми - в лутеранската култура те са място на неоправдан разкош, а не хоремаг за социални контакти.В повечето скандинавски градове мястото за социални контакти е църквата. Не, че в Малмьо църквите са малко, но в град с толкова православни и мюсюлмани, едва ли биха били най-подходящото място за изграждане на едно интегрирано общество. Затова социалният живот се случва в библиотеката.Гледайки я от центъра, тя е обикновена, красива стара сграда. Когато я заобиколиш, виждаш, че до нея е залепена модернистична нова, с огромни прозорци.През зимата повечето обществени сгради в Швеция затварят в 15 ч, само библиотеката работи до 20 ч.Входът е абсолютно безплатен. Не се минава никакви проверки. Просто влизаш.За разлика от нашите библиотеки, не попадаш в салон с чекмеджета, няма нужда да ровиш в картотеката, да поръчваш книги и да чакаш 40 минути в кафенето да ти ги донесат. Попадаш направо сред рафтовете, наредени в зали с огромни прозорци, гледащи към парка, с пръснати столчета и масички между тях. Придърпваш си столчето, където ти харесва, издърпаш си книгата, която ти харесва, и четеш.Като изкушен от книгите човек, съм прекарвал много време в българските библиотеки и ги обичам. Но влизайки в тях, по-скоро хлопваш вратата на суетния свят и се потапяш в друга вселена. В Малмьо е точно обратното. Влизаш в библиотеката, защото целият град е там. Всички четат. Тук можеш да срещнеш хора, тук можеш да размениш клюки, тук можеш да видиш какво четат и от какво се интересуват хората.Огромна е залата за вестници и списания. Има какво ли не от цял свят - от руска политическа пропаганда до високоспециализирани медицински списания, днешният сръбски или норвежки вестник.Десетки зали са като някогашните наши компютърни клубове. Зад компютри с огромни екрани един до друг седят дядо, който си проверява имейла, мустакат чичка, който гледа криминале, и тийнейджър, който си играе на някаква игра.Най-обширната зала е за компютърен дизайн. Там, освен най-мощните компютри, има картони, цветни листа, ножици - всичко, което ти е нужно, за да сглобиш макет или презентация.Навсякъде има скенери и принтери. И те са безплатни.Десетки рафтове са за аудиокниги. Сядаш на някой от стотиците компютри, вкарваш диска и слушаш.В Швеция, както и в Дания, торентите са забранени. За сметка на това в библиотеката можеш да вземеш какъвто диск си поискаш, а каталогът вероятно включва десетки хиляди заглавия. Десетки хиляди са и филмите за гледане - част от тях на CD, други - в мрежата на библиотеката.Да притежаваш е лукс, да ползваш е неотменно човешко право, е философията на скандинавците. Всяка книга, всеки диск и всеки филм от библиотеката може да се вземе за вкъщи. Вероятно има изключения за много ценни издания, но и така да е, това е направено дискретно и не нарушава усещането ти, че всичко в градската библиотека е и твое.Всяка от книгите има чип на задната корица. За да я заемеш, е необходимо само да я чекираш като в супермаркет. Когато я връщаш, отново сам я чекираш и я пускаш на една лента, подобна на тази при скенерите на летището. Нататък лентата си я отвежда до правилната секция.Трудно е да се каже дали повечето от книгите са на шведски, или на английски. В Швеция, както и в Дания, знаенето на английски (а и на немски) е толкова масово, че всъщност хората не го забелязват, то върви като нещо естествено. Затова книгите на английски, немски, шведски и датски са смесени по рафтовете.За останалите 60 езика има отделни секции. Тези, от които в библиотеката има по-малко книги, са обединени в ниши по няколко. Българският е заедно с дари, грузински, китайски, хинди, иврит и идиш. Книгите на български са десетина. Най-големите секции, както може да се очаква, са книгите на руски, арабски и сръбски. Разнообразието е главозамайващо - от готварски книги до тежка философия.Говорихме по-нагоре за арабите, от които толкова се страхувахме, че ще ни претопят, а те взеха, че ни подминаха и отидоха в Швеция. В библиотеката са десетки. Майки, които седят и четат, младежи със слушалки, които слушат музика, тийнейджъри, които си играят на компютър, бебета, които си играят с кубчета в стаите за най-малките. Не по-малко са и чернокожите. Четат. Не изглеждат като да са претопили шведите. В тоя студ и свиреп вятър библиотеката е мястото, където могат да прекарват безплатно часове наред на топло. И те четат, защото всички това правят. Първоначално кой на какъвто език може, а после всички научават шведски.В залата с вестниците и енциклопедиите чувам и българска реч. Обръщам се и се опитвам по лицата да установя кои са българите. Не мога да позная. Всеки четящ човек придобива един замечтан ореол, който замъглява антропологичните му черти, по които иначе лесно на летището или на гарата познаваш кой от коя нация е.Пътят на емигриралите в България започва на пазара или на гарата. В Швеция започва в библиотеката.На излизане си обещавам, че ако някога в тази държава точно от мен зависи какво да се построи, ще настоявам да е библиотека като тази в Малмьо.Постфактум преглеждам коментарите в TripAdvisor за библиотеката. Както очаквам, туристи от всякакви страни охкат и ахкат колко са впечатлени. А един швед им отговаря: \"За вас, чуждестранните посетители, библиотеката е добро място да разберете защо ние, шведите, с удоволствие плащаме данъци - защото срещу тях получаваме обратно много повече\".", "date": "2019.01.14", "title": "Библиотеката в Малмьо"}
{"url": "https://offnews.bg/temida/davat-na-sad-18-banditi-shefovete-na-grupata-gotveli-ubijstva-na-spet-695465.html", "text": "Специализираната прокуратура предаде на съд 18-те участници в групата за наркотици на Иван Йосифов, извършила приготовление за убийство на прокурори и полицаи. Специализираната прокуратура внесе в Специализирания наказателен съд обвинителен акт срещу 18 лица за участие в организирана престъпна група за производство и разпространение на наркотици, рекет, побои и поръчкови убийства.Групата е била ръководена от Иван Йосифов и Петко Стоянов, участниците в нея бяха задържани на 27 юни 2018 г. при операция на ГДБОП и Специализираната прокуратура в София и Софийска област. Според събраните доказателства тя е била създадена в началото на януари 2018 г. от Иван Йосифов и Петко Стоянов. Двамата познавали всеки от привлечените участници, както и опита им в разпространението на наркотици. Нарекли престъпното сдружение „Фирмата“, а като негова крайна цел определили завладяването на наркопазара в София. Това наложило към основната дейност да бъдат включени и силови действия: побоища, принуда, рекет, поръчкови убийства. Участниците разпространявани наркотични вещества от цялата позната гама - марихуана, амфетамин, кокаин, хероин и екстази. Част от тях произвеждала сама – амфетамини и марихуана.Ръководителите на групата контролирали снабдяването на групата с наркотици и прекурсори, както и собственото производство, определяли начините на разпространение, подбирали хората, които да бъдат вербувани като дилъри.Те решавали и кои лица да бъдат наказвани физически и как. Двамата нерядко участвали лично в разпространението на наркотици и в наказателни акции. Непосредствено след Йосифов и Стоянов в йерархията стоял Стефан Гевгелийски, макар участието му да се изчерпвало само с указания и поръчки. От създаването на групата до днес той изтърпява присъда вСофийския затвор.Престъпната група се снабдявала с големи количества наркотични вещества (в килограми) в България, но и от чужбина, основно от Турция. Собственото производство било дислоцирано в родния град на Йосифов - Костинброд.Дилърите продавали 1 грам кокаин за 140 лева, 1 г хероин за 100 лева, 1 г марихуана за 15-20 лева, 1 гр. амфетамин от 12 до 20 лв. според клиента и поръчаното количество.Наркотиците се предлагали под кодови наименования - марихуаната – като „долари“ или „коприва“, амфетамините - „алфа ромео“ „камък“, „сиренце“ или „ани“, кокаинът - „левове“, екстазито - „копчета“,„бонбони“ или „домино“, а хероинът – като „кафе“. Групата обичайно продавала по 1 кг марихуана дневно и между половин и 1 килограм амфетамини. Рекордът бил 10 000 таблетки екстази за денонощие.През май 2018 г. Гевгелийски възложил на Иван Йосифов и Петко Стоянов задачата да организират убийствата на двама прокурори от специализираните прокуратури и двама разследващи полицаи.Ръководителите на групата свикали среща с част от участниците, както и с други неустановени лица, на която били обсъдени начините на покушенията, на кои доверени лица може да се възложи изпълнението, какви оръжия дабъдат използвани. Йосифов и Стоянов дали указания на членове на групата да проследяват ежедневния маршрут на придвижване на поръчаните за убийство, да установяват ежедневните и обичайните им навици, както и местата, където живеят, които посещават, където обичайно паркират личните си автомобили. За тази цел били ангажирани и определени и лица, извън престъпното сдружение.Така, в условията на съучастие, като съизвършители, обвиняемите Петко Стоянов и Иван Йосифов извършили приготовление за убийство по поръчение на Стефан Гевгелийски. Предстои Специализираяният наказателен съд да насрочи разпоредително заседание по делото.", "date": "2019.01.14", "title": "Дават на съд 18 бандити, шефовете на групата готвели убийства на спецпрокурори и полицаи"}
{"url": "https://offnews.bg/112/rom-s-bradva-napadna-kursanti-ot-voennia-universitet-695469.html", "text": "Курсанти от Националния военен университет са били нападнати снощи, докато пътуват в посока от гр. Сливен към с. Гурково, съобщи БНТ. Автомобилът им Ауди 80 е засечен от друг автомобил - Опел Корса. След принудителното спиране, нападателят излиза от автомобила си и нанася удари с брадва по предното стъкло на колата на курсантите.След подаден сигнал на телефон 112 служителите на МВР са издирили и задържали нападателя им. По случая е образувана проверка, а нападателят е задържан за 24 ч. в Районното управление на МВР-Казанлък.Задържаният е Йордан Пенев. Лицето е от ромски произход и до момента има над 20 криминални регистрации – множество кражби, сред които кражби с взлом; хулигански прояви, сред които и нанасяне на средна телесна повреда; възпрепятстване на органите на властта и няколко влезли в сила присъди.Има данни, че той е извършител на още 11 престъпления, за които се очаква да му бъдат повдигнати обвинения.", "date": "2019.01.14", "title": "Ром с брадва нападна курсанти от военния университет"}
{"url": "https://offnews.bg/knigi/razgovorite-ekshan-za-chetene-ot-sesar-ajra-695467.html", "text": "Чели ли сте скоро екшън филм?Няма грешка във въпроса. Романът „Разговорите” на аржентинския писател Сесар Айра, излязъл за първи път у нас в превод на един от най-ювелирните преводачи Нева Мичева, с емблемата на издателство „Лист”, „прожектира” точно такъв филм в порядъка на 96-те си страници.Като при това съчетава уж несъчетаемото – бавен разказ за неща, които се случват на бързи обороти.Действието се задвижва в минутите преди сън на главния герой – всяка вечер той си спомня до най-малките детайли разговорите от деня. Днес е ред на размисъл за случаен филм по телевизията, при това гледан откъслечно от двама приятели.Конфликтът им започва от твърдението на единия, че няма разлика между актьора и героя на филма и че изобщо не е неправдоподобно изпод кожите, с които е облечен един планински козар, да се подава златният \"Ролекс\" на холивудска звезда.В „Разговорите” се преплитат няколко времена и реалности, а разказът в разказа изскача, подобно на матрьошка, от друг разказ. В повествованието такива руски кукли няма, но пък името на Путин изниква в най-подходящия за това момент заедно с анализ на ситуацията в Украйна и положението в региона. Не се минава без местни заговори и олигарси и така нататък, и така нататък.Съспенсът се усилва и заради отровни водорасли от дълбините на морето и от един труп на коза, пила „дехидратираща” вода.Тази книга е за всички, които са актьори или мечтаят да бъдат такива – тънката ирония на Сесар Айра между редовете ще им извика усмивка „под мустак”. Романът е и за онези, които обичат разговорите и са способни да ги разтягат до безкрайност, за да удължат удоволствието от общуването. Потокът на съзнанието на героя/автора увлича читателя в ребуси на въображението и го убеждава, че изкуството да се поддържа разговор е поне толкова важно колкото изкуството да се поддържа мотоциклет.Корицата и оформлението са дело на художника Костадин Кокаланов.", "date": "2019.01.14", "title": "'Разговорите' - екшън за четене от Сесар Айра"}
{"url": "https://offnews.bg/politika/shefat-na-avtomagistrali-bil-sadruzhnik-na-mazha-na-ginka-ot-pazardz-695503.html", "text": "Държавното дружество \"Автомагистрали\" няма сключени договори с подизпълнители за строителството на 134 км от АМ \"Хемус\", каквото твърдение се появи в последните дни от лидера на БСП Корнелия Нинова. Това заяви министърът на регионалното развитие и благоустройството Петя Аврамова, цитирана от БТА.Нейният заместник Николай Нанков уточни, че има подписани рамкови споразумения с десет юридически лица за доставка на материали, наем на техника, които са за цялата текуща дейност на фирмата.Договорът с \"Автомагистрали\" е сключен на 20 декември, каза министър Аврамова и допълни, че ще бъде предоставен на БСП, както поискаха по-рано днес от партията.В отговор на въпрос заместник-министър Нанков каза, че ръководителят на дружеството Стоян Беличев е бил преди десет години за около година съдружник на съпруга на Гинка Върбакова, като след това е продал дела си.Министър Аврамова потвърди, че той никога не е бил съдружник с Гинка Върбакова, какъвто въпрос отправи депутатът от БСП Елена Йончева.В отговор на въпрос за ръководството на Агенция \"Пътна инфраструктура\" регионалният министър каза, че се търсят двама добри мениджъри и експерти, които да влязат в УС на Агенцията, и добави, че това е една от най-важните задачи, за да не се блокира работата й.", "date": "2019.01.14", "title": "Шефът на 'Автомагистрали' бил съдружник на мъжа на Гинка от Пазарджик преди 10 г."}
{"url": "https://offnews.bg/tenis/grigor-biah-kontcentriran-varhu-silnite-si-strani-agasi-e-strahotna-695466.html", "text": "Най-добрият ни тенисист Григор Димитров говори малко за победата над Янко Типсаревич и повече за Андре Агаси и решенията си в последната година. Гришо стигна до успех срещу сърбина с 4:6, 6:3, 6:1, 6:4 в първия кръг на турнира от Големия шлем - Открито първенство на Австралия. Това е втора победа за хасковлията в шест мача с Типсаревич.\"Миналото си е минало. Знаех, че Янко е много коварен съперник. Бях наясно с това, което той може. Имали сме доста срещи, но те са в историята. Не съм се връщал назад. Гледах само напред и към този мач помежду ни. Това беше първи двубой за мен през годината в Големия шлем и се радвам, че бях достатъчно концентриран върху моите силни страни и показах на какво ниво съм в момента.С Агаси прекарахме четири седмици заедно по време на предсезонната подготовка. Това беше най-доброто, което можех да искам. Той е тук сега, но ще видим как ще продължим в следващите турнири, особено що се отнася до пътуването. Честно казано не сме коментирали програмата ми.В средата на миналия сезон с моя треньор Дани Валверду седнахме и си поговорихме. Решихме, че трябва да направим нещо, за да продължим да се развиваме, искахме да прибавим нещо, за да извлечем максимума от потенциала ми.Трябваше ни някой, на когото можехме напълно да се доверим. И Андре беше точният човек. Познавам го от 14-годишен. Той е страхотна личност на и извън корта. Научих много нови неща от него. Смятам, че вече съм по-добър човек\", каза Димитров.Във втория кръг Гришо ще срещне уругваеца Пабло Куевас. 3-годишният южноамериканец три пъти е излизал срещу българина, като има една победа, която е на клей, а другите два мача на твърди кортове са спечелени от Григор. ", "date": "2019.01.14", "title": "Григор: Бях концентриран върху силните си страни, Агаси е страхотна личност"}
{"url": "https://offnews.bg/temida/germania-chaka-da-%d1%9d-predadem-balgarin-kojto-parvo-shte-bade-saden-u-695472.html", "text": "Ще предадем българин на германските власти, за да го разследват за няколко престъпления, но след като приключи наказателното дело, водено срещу него от български съд, съобщиха днес от пресслужбата на Апелативния съд във Варна.Състав на Варненския апелативен съд е потвърдил като правилно и законосъобразно решението на Окръжен съд – Варна от 4 януари тази година, с което на основание Европейска заповед за арест, издадена от прокуратурата на Германия, е допусната екстрадицията на Красимир Д., за да бъде разследван там за няколко престъпления, като предаването му е отложено до приключване на наказателно дело, което се води срещу него в Районен съд – Варна.Европейската заповед за арест е издадена в началото на септември миналата година от прокуратурата на Висбаден. Въз основа на европейския документ ОС – Варна е взел мярка за неотклонение „домашен арест“ спрямо Красимир Д. и е поискал допълнително различни документи от германските власти. Преди броени дни първата съдебна инстанция е допуснала под условие предаването на българина.Днес Апелативният съд във Варна определи като неоснователна жалбата на защитата на Красимир срещу решението на ОС – Варна.Предаването на българския гражданин се иска, за да бъде провеждено наказателно преследване за извършен „организиран грабеж“, „мошеничество“, „подправка на административни документи и търговия с тях“ и „търговия с незаконно отнети превозни средства“. В Европейската заповед за арест се посочва, че в периода септември 2017 г. - до 22 октомври същата година във Висбаден, Франкфурт, Рункел, Холандия е извършена „тежка кражба от организирана банда“, „пласиране на крадена стока с цел печалба“ и „подправяне на документи“.Това са деяния, които представляват престъпления и по българското законодателство, пише в решението на Апелативния съд.Решението на Варненския апелативен съд е окончателно.", "date": "2019.01.14", "title": "Германия чака да ѝ предадем българин, който първо ще бъде съден у нас"}
{"url": "https://offnews.bg/ikonomika/elena-joncheva-pita-shefat-na-avtomagistrali-ead-bil-li-e-sadruzhnik-695471.html", "text": "\"Искаме от \"Агенция пътна инфраструктура\" да ни бъде предоставен договорът между АПИ и държавната фирма \"Автомагистрали\" за възлагане на строителството на АМ \"Хемус\". Искаме и от МРРБ да ни бъдат предоставени рамковите споразумения между държавното дружество \"Автомагистрали\" и фирмите, които ще строят отсечките от аутобана.\" Това заяви говорителят на ПГ на \"БСП за България\" Елена Йончева пред медиите след като тя и група народни представители от левицата внесоха искането в АПИ. \"Още на 10 октомври 2018 г. бившият директор на АПИ Светослав Глосов казва, че до края на 2018 г. ще бъдат обявени обществените поръчки за строителството на АМ \"Хемус\". Малко след това строителството се възлага на фирми, без конкурс и обществена поръчка\", каза Йончева.Според нея имаро обосновано съмнение, че това е пример - как една държавна фирма, в случая \"Автомагистрали\", се използва като черна кутия за разпределяне на милиарди левове, което в съвременна България е безпрецедентно.Тя припомни, че в края на миналата година няколко строителни фирми организираха протест с хиляда машини в София срещу искането на опозицията за проверка на качеството на магистралите.Зам.-председателят на ПГ на \"БСП за България\" Георги Свиленски изрази надежда час по-скоро да бъде получен отговорът от АПИ.", "date": "2019.01.14", "title": "Елена Йончева пита: Шефът на Автомагистрали ЕАД бил ли е съдружник на Гинка от Пазарджик?"}
{"url": "https://offnews.bg/politika/dbg-iska-evropejska-proverka-na-energijnia-ni-pazar-v-signal-do-ek-za-695474.html", "text": "Сигнал за манипулации при продажбата на ток и нарушаване на свободната конкуренция на Българската независима енергийна борса ще подаде ДБГ до Европейската комисия.В него описваме манипулациите на пазара на електроенергия в България, които водят цените в началото на 2019 г. да са с 200% над цените за същия период на миналата година - заяви председателят на ДБГ Димитър Делчев на пресконференция днес.Според него производителите манипулират пазара през задържане на количества, изкуствено завишаване на цените и по-голямо търсене.Има сделки на изненадващо ниски цени за определени дружества на фона на базовите, които са \"подарък към тези дружества\".Пазарът е непрозрачен, на което между 15% и 20% от търговците на електроенергия вече са го напуснали, на път са да фалират множество малки и средни предприятия, защото цената започва да ги унищожава, каза Делчев.Вървим към увеличение на цената на тока за потребителите през юли, а при липса на увеличение на доходите, цената ще е невъзможна за плащане за някои хора. Всички българи ще пострадат от това - уверен е той.От ДБГ призовават за пълна прозрачност на енергийната борса, за законодателни промени с цел стимулиране пазара на свободната електроенергия.\"Само тогава може да разчитаме, че ще имаме евтин предвидим ток, с който може да произвеждаме продукция и да отглеждаме децата си\", каза Делчев.От ДБГ разпространиха и текста на сигнала до ЕК.През 2013 г. ЕК препоръча на България да осигури достатъчно на брой търговски участници на свободния пазар, за да се гарантира ефективна конкуренция. Шест години по-късно тази препоръка не е изпълнена – основният производител и продавач на електрическа енергия на БНЕБ е държавата, която предлага над 85% от търгуваното електричество на пазара, отбелязват от ДБГ и заключават, че „правителството играе почти напълно монополна роля в продажбата на електрическа енергия на българската борса“. Последствията са „отсъстващ или занижен контрол“ върху държавните дружества от КЕВР и „регулярно осъществяване на нелоялни търговски практики“.Въпреки че енергийната борса работи вече 3 г., тя все още не предоставя съществена информация за направените сделки – на платформата на БНЕБ не се качва информация за продавача, купувача и цената за всяка сключена сделка и потребителите не могат да се запознаят с основни параметри на сделките, а само да следят движението на цената. С други думи – не може да се упражнява контрол за непазарно поведение. Крие се и информацията кога са приети търговите предложения и не може да се следят случаите на „мигновено“ приетите, което пък говори за търговия с вътрешна информация – пише още в сигнала.В сайта на БНЕБ липсва публична информация за средната цена на тока на европейските пазари, както и архив на средни цени на дневна база за период, по-стар от януари 2018 г. Това отнема възможността да се направи пълноценно проучване на пазара.През последните месеци цените на сегмент „Ден напред“ на БНЕБ отчитат огромни отклонения с постоянна тенденция за необосновано висок ръст - алармират от партията.\"Почти двойно по-скъпа е електроенергията на борсовия сегмент \"Ден напред\" за първите 10 дни на 2019 спрямо последните на 2018 г. Данните показват, че от 1 до 10 януари средната цена на електроенергията е 147.56 лв./мВтч., като на 8 януари тя е най-висока 207 лв./Мвтч. За сравнение, нивата от последните десет дни на декември са 78 лв./МВтч. Или за този кратък период има поскъпване на електроенергията с близо 90%\", се казва в сигнала.Те дават и пример със сделка от 3 декември на цена от 280 лв./Мвтч., което е скок на цената с близо 350%, в сравнение със същия часови диапазон на предишния ден. Отбелязват, че от 2 до 4 декември са регистрирани \"аномалии\". Например на 2 декември 20178 г. БНЕБ обявява средна цена за Мвтч 113.44 лв., на 3-ти - 207.14 лв., а на 4-ти – 171.06 лв.Те извеждат и конкретни примери за съмнителни според тях сделки:\"На 12 декември 2018 г. търговецът „Загора Енерджи“ предлага да закупи 103 мегавата базова мощност за периода 1 януари - 31 март 2019 г. на цена от 86.03 лв. за мегаватчас. Сделката се осъществява същия ден за общо количество от 222 377 МВтч, което е продадено за 19.1 млн. лв. (по 86.03 лв./МВтч). Името на продавача не е известно.Сделката е съмнителна поради факта, че един ден по-рано, на 11 декември, ТЕЦ \"Марица Изток 2\" продава пакет на цени между 106 лв./МВтч и 116 лв./МВтч. Показателно е, също така, че в периода на посочената по-горе сделка 10-14 декември 2018 г. базовата цена на електроенергията се е движила в диапазон от 130-140 лв. на МВтч\".От ДБГ подчертават, че \"към момента на пускането на сигнала горепосочените сделки и движения не са проверени от държавните органи\".Според тях негативни тенденции има и в законодателния процес.\"Налице е и друг лош подход при промяна на законодателството -  продължава текстът на сигнала. - Голяма част от законодателните изменения през последната година бяха направени без провеждане на обществено обсъждане и при липса на консултации със заинтересованите страни. Това води до непредвидимост и сериозни затруднения при търговията на енергийната борса, което от своя страна подкопава доверие в пазара.\"\"В страната функционира непрозрачен и частично либерализиран енергиен пазар, с монопол при продажбата на електроенергия от страна на БЕХ чрез дъщерните му дружества – НЕК, ТЕЦ \"Марица Изток 2\" и АЕЦ \"Козлодуй\". Този модел позволява нерегламентирана търговия с вътрешна информация, синхронизация на действия между производителите и контролиране на предлагани количества и цени\", допълват от ДБГ и твърдят, че \"се нарушават правилата на ЕС за търговия на едро с енергия в България, а именно – манипулиране на цените и разпространяване на невярна информация за наличните производствени и преносни способности\".Те молят еврокомисарите за проверка на изложените фактите и обстоятелства в сигнала и, \"ако са налице основания за това, да назначите проверка на българския енергиен пазар\".", "date": "2019.01.14", "title": "ДБГ иска европейска проверка на енергийния ни пазар в сигнал до ЕК за манипулации при продажбата на ток в България"}
{"url": "https://offnews.bg/obshtestvo/tova-e-biznesmenat-porachal-da-razorat-diunite-za-da-ne-mu-prechat-n-695478.html", "text": "45-годишният бизнесмен Иван Нончев от Бургас е мъжът, който е поръчал да се разкопаят дюните в комплекс \"Смокиня\", съобщи сайтът Флагман.Мъжът живее в ж.к.”Лазур” в Бургас, притежава фирма „Тарс Нончев ПРО” и продаваща авточасти за товарни автомобили. Той е собственикът на внушителната каравана, която е била паркирана в началото на лятото пред разораните дюни. Според къмпингари, Нончев многократно се оплаквал, че дюните му скривали морската панорама, посочва бургаската медия.Според твърденията на двамата арестувани багеристи Манол Пазвантов и Васил Георгиев Нончев им платил 1000 лева и дал точни указания какво да направят, имало дори поставени колчета. Те изравнили пясъчните формирования, смятайки, че щом ги викат, всичко е законно.Самият Иван Нончев обаче твърди, че изобщо не ги познава. Виждал ги за пръв път и никога през живота си не е говорил с тях. Разследването продължава.И тримата са задържани за 24 часа, предстои да им се повдигнат обвинения, по които ги грози до 3 години затвор и глоба от 10 до 100 хил. лева.", "date": "2019.01.14", "title": "Това е бизнесменът, поръчал да разорат дюните, за да не му пречат на гледката към морето"}
{"url": "https://offnews.bg/futbol/gledame-el-klasiko-i-posle-praznuvame-695475.html", "text": "Мегадербито на испанския футбол между гигиантите Реал Мадрид и Барселона от пролетния дял на Ла Лига ще се състои на 2 март, обяви президентът местния шампионат Хавиер Тебас, цитиран от испанското издание \"AS\".Това е ден преди националния ни празник, в който чстваме годишнина от подписването на Санстефанския мирен договор през 1878 година. \"Ел Класико\" ще се играе от 21:45 часа наше време на стадион \"Сантяго Бернабеу\".През есента каталунците разгромиха големия си съперник с 5:1 на \"Камп Ноу\". В отсъствието на контузения Лео Меси, Луис Суарес блесна с хеттрик, по един гол добавиха Филипе Коутиньо и Артуро Видал. Точен за \"белия балет\" беше Марсело за 1:2.След сблъсъка треньорът на Реал Юлен Лопетеги беше уволнен, а на негово място застана Сантяго Солари. Сега аржентинецът ще се опита да прекъсне серията на Барса от три поредни победи в Мадрид за първенство – 0:3, 2:3 и 0:4. За последно \"кралете\" спечелиха у дома през 2014 г. с 3:1.В класирането в Испания шампионите са лидери с 43 точки, следвани от Атлетико Мадрид с 38 Севиля и Реал имат по 33 пункта.", "date": "2019.01.14", "title": "Гледаме Ел Класико и после празнуваме"}
{"url": "https://offnews.bg/ot-vas/platcebo-zhivot-695477.html", "text": "Няма как да не сте чували за плацебо ефект. Най-често се ползва при здравеопазващи манипулации, в които се разчита на доверието на пациента. Тоест, важното е той, пациентът, да повярва, че лечението, което му се прилага е адекватно, нищо, че това не е така. И по този начин на психическа основа понякога има подобрение, защото вярата е от водещо значение при възстановяването на всеки болен човек. Иначе плацебо означава лъжлив, симулиращ, въображаем. Ето защо и настоящата статия реших да я именувам тъкмо така.Надали ще ми зададете въпроса защо, но въпреки това, ще кажа, че животът, който водим тук, в нашата иначе прекрасна родина, е плацебо или псевдо, което и да си изберете, няма да сбъркате. И надали някой ще тръгне да ме опровергава, освен ако тази статия не бъде прочетена от някой, който се ползва от благата (разбирай парите) на сегашната върхушка.Върхушка, сътворена в преобладаващата си част от бездарници и примитиви. И това не го пиша под емоция, да не си помислите, че съм развълнуван или ядосан. Не, това е възможно най-спокойната констатация, въз основа на последното управленско десетилетие у нас.Говори се, че Калигула (12-41), управлявал през първия век от нашата ера, е искал, а според някои, е успял да направи любимия си кон Инцитат сенатор. Дали Инцитат е станал сенатор или си е останал само кандидат, това едва ли има кой знае какво значение, освен това, че разюзданият Калигула е вярвал, че стои над всичко и над всички. Също е смятал, че сенаторите не са достойни нито за неговото уважение, нито за това, че са способни да управляват древния град. Но да оставим сенатор Инцитат там, преди две хиляди години и да пуснем от него един паралел, който да ни отведе в родния парламент. Сегашните депутати също не се радват на уважението на най-силния човек, наричан от някои падишах. Дори той им нарежда какво да направят, а не ходи в парламента, защото не могъл да си губи времето там. Примерите са многобройни, но има достатъчно следовници на Бойко Борисов, за да си губя излишно и аз времето, да описвам неговите управленски \"иновации\". И все пак, Калигула дали е успял да направи сенатор благородното животно, мненията са противоречиви, но факт е, че Бойко успя да направи депутати, не коне, а говеда. Говеда, които разсъждават именно като такива и правят поразия след поразия, защото да не забравяме, че законите се приемат именно там, в българския парламент. Горкият Калигула, за един кон го разнасят две хиляди години, а не знам нашият властелин колко би следвало да му се отдели историческо място, затова, че вкарва в парламента екземпляри, които твърде малко имат общо с интелигентността и човеците.И да не кажете, че съм голословен, ще приведа следния пример. В българския парламент се прокара закон за т. нар. гражданска конфискация. Да, знам, че звучи абсурдно и направо идиотски, но това е положението, съдът може да те оправдае и да постанови, че имуществото си е твое, но държавата след това идва и хоп, завзема каквото си хареса от твоето имане, нищо, че може да е едно жалко апартаментче или хотели, дай Боже всеки му! Имам предвид хотел за всеки от Вас, а не да Ви го вземе оная комисия, която уж се бори против корупцията и прочее глупости. А друг закон, който също беше прокаран от мнозинството, дава право на властите да задържат всеки гражданин и 48 часа да не уведомяват никой, че са го задържали. Децата са на промоция. За тях този срок е 24 часа. Нали си представяте, ако детето ви е прибрано от полицията, а вие не знаете, какъв стрес ще преживеете за тези 24 часа. Стрес, който може да ви донесе един куп болести, но какво от това. С колкото и юристи да говорих за тези два закона, всички са на мнение, че това е абсурдно, това е против всяка юридическа логика. А някои, определят това законодателство като фашистко. И като имаме предвид някои от управляващите, сякаш думата \"фашистко\" си е съвсем на място.Та като поменах Калигула и като така ми тръгна мисълта, ще се наложи да разровя още по-назад в Рим и да Ви кажа, че нашите управляващи са привърженици и на още един римлянин - Сула (138-78 пр.н.е.). Сула, който не се е церемонил нито с враговете си, нито с приятелите си, който е пролял безчет литри човешка кръв, който е завзел безчет имоти без съд и присъда, благодарение на проскрипциите - списъци на римляни, чиито имоти биват отнемани, а техните притежатели убивани и убийците получавали част от плячката. Сега също сме свидетели на проскрипции, но те не се обнародват, за да ги види целият народ, а някъде тайно се обсъждат и се вземат решенията за отнемане на бизнеси. За пример веднага посочвам Миню Стайков - собственикът на \"Винпром Карнобат\". Разбира се, че това е проскрипция от най-сулска проба. Първо се съсипва един невероятно успешен бизнес, а после този бизнес ще бъде даден в \"наши ръце\". Но там работят най-обикновени хора, които всеки месец получават своите заплати, с които отглеждат своите семейства, само че това, кой го интересува? И винпромът беше ударен точно, когато се подготвя новото производство, а новата реколта с грозде, нямаше кой да я обработи, защото заводът беше затворен за известно време, а камионите, пълни с грозде чакаха дни наред. Толкова за обективното разследване и борбата с корупцията.Друга проскрипция, която се извършва е отнемането на хотелския бизнес, може би на най-големите хотелиери у нас - сем. Ветко и Маринела Арабаджиеви. Но или те постъпиха по-умно, или имаха късмет, това не знам. Но за разлика от Миню Стайков, който и до момента търка нара в килията, сем. Арабаджиеви, които не бяха в България, когато бяха атакувани хотелите \"Маринела\" в София и \"Марица\" в Пловдив. След това успяха да се укрият, защото очевидно е, че знаят с какво си имат работа и, че нямат шанс за честно разследване. Спомням си как един прокурор, на когото бяха лепнали прозвището \"спец\", обясняваше разпалено, че в хотел \"Маринела\" били открили много милиони кеш, както и лъскави возила за не знам си колко милиона. И това трябваше да звучи страшно, това трябваше веднага в съзнанието на целокупния ни народ, да е обстоятелство за престъпление от най-висша степен.Докато го слушах този \"спец\", се сетих за ефекта \"Дънинг-Крюгер\" - при него тези, които са на ниско ниво и неспособни, смятат, че са изключително начетени и способни. И наопаки - тези, които са подготвени, имат занижена себеоценка. Този \"спец\", христоматиен пример за ефекта, никъде в своята логорея не каза по кой член е престъпление да имаш луксозни коли за милиони левове и да имаш милиони кеш, след като си богат човек. Той гордо обяви, че те, колите и парите се изземат, без да има за него значение, че съдът не е постановил подобно нещо. Но на кого му пука, че съдът не е отсъдил, ако потрябва, вероятно ще отсъди. Дано да не съм прав! Имам предвид, да не съм прав, че съдът отсъжда така, както му се нареди. Факт е, че 21-годишният син на сем. Арабаджиеви Вълчо, който си е бил дошъл за малко у нас и до момента се намира в килията и е държан като заложник, тоест чрез него се изнудват майка му и баща му. Мафиотски похвати, но на държавно ниво.А иначе, всеки, който е престъпил законите, трябва да носи своята отговорност, по това няма спор. Но тук виждаме, че дали си виновен или не, няма значение, биваш изтипосан на публичния стълб на позора, а някои медии, очевидно по подадени насоки, започват да бълват срещу съответните персони кал и мръсотия.И така, после защо умните, интелигентните и можещите бягат. Бягат, защото нямат надежда, че ще се спре потъването, а да не говорим за оправяне. Не искат да пилеят живота си, както и този на децата си за подобна кауза, която според тях е пердута. Това е жалко, много е жалко, защото държавата ни по този начин все повече бива обрамчена от туморните метастази. Все повече, мафия и държава започват да се синонимизират. Апропо, само да кажа, че по моя информация, която случайно дочух, в хотелите на сем. Арабаджиеви работят пет хиляди души. Представяте ли си колко хора си вадят хляба там, а с каква лека ръка държавни институции съсипват един меко казано успял бизнес. И да не забравяме, че по време на европредседателството ни, хотел \"Маринела\" се пръскаше по шевовете и едва успяваше да поеме всички събития и гости. Хотел \"Маринела\" беше основният хотел на България за председателството. И какво стана два месеца след това, което не се е знаело преди това? Риторичен въпрос. Преди време написах в личния си фб-профил, че се надявам хотел \"Маринела\" да продължи да се казва именно така, а не например да бъде прекръстен на \"Делян\".", "date": "2019.01.14", "title": "Плацебо живот"}
{"url": "https://offnews.bg/obshtestvo/uvelichavat-s-po-5-mestata-v-iaslenite-grupi-v-sofia-695476.html", "text": "Максималният брой на децата в яслените групи в София да се увеличи от 18 на 23, предлага столичният зам.-кмет по образование и култура Тодор Чобанов. Целта е да бъдат приети още около 700 деца, обясни той на заседанието на комисията по култура в СОС. Чобанов уточни, че няма да е необходимо да се назначават нови учители и помощен персонал, а деца ще бъдат приемани само в ясли, в които има необходимите условия за това - например достатъчно пространство за хлапетата. Недостигът на места в яслената възраст е 5000, каза още Чобанов. Децата на работещи родители и студенти ще получават повече точки при прием в столичните самостоятелни ясли. Това предвиждат промени в правилата за прием в яслите, внесени за обсъждане от зам.-кмета на София Дончо Барбалов и председателя на комисията по здравеопазване в Столичния общински съвет д-р Веселин Милев.В момента децата на работещите и студентите в софийските ВУЗ-ове получават по една точка, а промените предвиждат да се дават вече по 2 точки. От общината имат намерение да затегнат още контрола при приема на деца със специални образователни потребности, или хронични заболявания. Малчуганите с подобни проблеми ще бъдат до 3 в яслена група, вместо до 5. Директорите на яслите ще бъдат задължени всяка седмица по време на класиранията да обявяват свободните места. Отписването на децата пък ще трябва да се отразява в тридневен срок в Информационната система за обслужване на детските заведения.Документите на малчуганите, които родителите представят в яслите при записване, да се съхраняват в срок от 5 години, предвиждат още промените. Със заповед на кмета на София Йорданка Фандъкова пък ще бъде създадена работна група, която да следи за проблеми свързани с дейността на общинските самостоятелни ясли.", "date": "2019.01.14", "title": "Увеличават с по 5 местата в яслените групи в София"}
{"url": "https://offnews.bg/sviat/stachka-blokira-8-letishta-v-germania-utre-695501.html", "text": "Стачка на служителите по сигурността блокира 8 летища в Германия утре, съобщи БНТ. Сред тях са ключовите международни възли Франкфурт и Мюнхен. Профсъюзите настояват за уеднаквяване на заплатите. Сега служител по сигурността в Източна Германия получава месечно 2550 евро, а в Западна Германия - с двеста евро повече - 2750. Синдикатите искат и увеличение, което да достигне до 3200 евро на месец.Протестът ще продължи през целия ден, като идеята е да се увеличи натиска върху работодателите. От летището във Франкфурт обясняват, че са се подготвили с одеяла и провизии за пътниците. Оттам обаче предупредиха тези, чиито полети са отменени, да не идват.", "date": "2019.01.14", "title": "Стачка блокира 8 летища в Германия утре"}
{"url": "https://offnews.bg/ikonomika/api-darzhavnata-avtomagistrali-ead-shte-stroi-magistrala-hemus-niama-695470.html", "text": "В края на декември 2018 г. между Агенция „Пътна инфраструктура“ и „Автомагистрали“ ЕАД е сключен договор за изграждането на 134,14 км от автомагистрала „Хемус“ в участъка от пътен възел „Боаза“ до пресичането с път I-5 Русе - Велико Търново, съобщават от пътното ведомство. Той е на основание чл. 14, ал. 1, т. 6 от Закона за обществените поръчки, приложим за публични възложители, какъвто е АПИ.Стойността му е 1 124 880 000 лв. без ДДС и средствата са от републиканския бюджет. Цялата сума е в специална сметка в БНБ. Средствата от нея могат да бъдат използвани само за изпълнение на дейности по участъка от 134 км от АМ „Хемус“. Към настоящия момент няма извършени плащания.Договорът ще бъде изпратен за информация в Агенцията по обществени поръчки /АОП/ в законоустановения срок до един месец от сключването му. Преди неговото подписване в АПИ е постъпило положително становище от АОП.„Автомагистрали“ ЕАД няма сключени договори с подизпълнители за строителство на възложените от АПИ 134,14 км на АМ „Хемус“. Изграждането на отсечката е разделено на 6 участъка. Целта е тя да бъде готова до 2023 г.Участък 1 е с дължина 15,26 км. Започва от Боаза, където ще приключва изграждащата се в момента отсечка, и ще е до пресичането с път ІІІ-307 Луковит - Угърчин (км 87+800 до км 103+060), включително пътен възел „Дерманци“. Връзката със съществуващата републиканска мрежа ще се осъществява чрез два пътни възела - п. в. „Боаза“ при 88-ми км и п. в. „Дерманци“ при 98-ми км.Участък 2 е 19,2 км. Той е от края на пътен възел „Дерманци“ - при пресичане с път ІІІ-307 Луковит - Угърчин, до връзката с път ІІІ-3005 Радювене - Катунец, включително пътен възел „Каленик“ (от км 103+060 до км 122+260).Участък 3 е 17,08 км. Той ще започва от края на пътен възел „Каленик“ при пресичането с път ІІІ-3005 Радовене - Катунец до връзката с път ІІ-35 Плевен - Ловеч, включително и п. в. „Плевен“ (от км 122+260 до км 139+340).Участък 4 е 26,8 км. Той е от края на п. в. „Плевен“ при пресичане с път II-35 Плевен - Ловеч до път III-301 Летница - Ловеч, включително пътен възел „Летница“ (от км 139+340 до км 166+144.09).Участък 5 е 23,2 км. Той е от края на пътен възел „Летница“ при пресичането с път III-301 до път III-303 Бутово - Павликени, включително и пътния възел (от км 166+144,09 до км 189+344).Участък 6 е 32,6 км. Започва от края на пътния възел на път III-303 Павликени - Левски до път I-5 Русе - Велико Търново, включително и пътния възел (от км 189+344 до км 222+000).Техническото проектиране на участъци 4, 5 и 6 ще бъде изпълнено през 2019 г. Целта е цялостното изграждане на АМ „Хемус“ в участъка от Боаза до пресичането с път I-5 Русе - Велико Търново да приключи до 2023 г.За първи път Агенция „Пътна инфраструктура“ възлага изпълнението на строително-монтажни работи на инфраструктурен проект на основание чл. 14, ал. 1, т. 6 от Закона за обществените поръчки. МРРБ е едноличен собственик на 100% от капитала на „Автомагистрали“ ЕАД и правата на държавата в дружеството се упражняват от министъра на регионалното развитие и благоустройството. АПИ е второстепенен разпоредител на бюджетни средства към министъра на регионалното развитие и благоустройството.В последните години „Автомагистрали“ ЕАД е изпълнило редица обекти с висока обществена значимост като тунели, виадукти, мостове, асфалто-бетонови настилки на автомагистралите „Хемус“, „Тракия“, „Люлин“, „Струма“ и „Марица“.Общата дължина на автомагистрала „Хемус“ от София до Варна е около 420 км. Изградени са участъците между София и Ябланица и от Белокопитово до Варна, които са близо 170 км. В момента със средства от републиканския бюджет се строят 26 км от автомагистралата – 9,3 км в отсечката между Ябланица и Боаза и 16,32 км от п. в. „Буховци“ до п. в. „Белокопитово“.", "date": "2019.01.14", "title": "АПИ: Държавната Автомагистрали ЕАД ще строи магистрала Хемус, няма подизпълнители"}
{"url": "https://offnews.bg/obshtestvo/ot-plovdiv-otgovoriha-na-slavi-razprostraniavat-se-podvezhdashti-dann-695506.html", "text": "От фондация \"Пловдив 2019\" отговориха на телевизионния водещ Слави Трифонов, който обяви във Фейсбук, че за същата сцена, използвана за церемонията по откриването на “Пловдив - европейска столица на културата”, през 2016 г. е платил три пъти по-малко.\"Правихме го на същата тази сцена. Верно, беше построена хоризонтално, но това са плоскости, които могат да бъдат наредени нагоре или настрани. Затова се изненадах, когато в БТВ Новините съобщиха, че сцената за откриването струва 2 милиона лева. 2 милиона лева. А аз наех същата тази сцена, от същата немска фирма и тя, заедно с осветлението, видеостените, озвучаването и електрогенераторите, струваше 681 хиляди лева. Същата сцена, от същите хора, аз я взех за 681 хиляди лева\", написа Трифонов.От фондацията коментираха, че са изнесени подвеждащи данни, и приложиха документа за направените разходи. Според тях сцената е струвала 219 053 лева без ДДС, а за цялото събитие са платени 1 842 024 лева без ДДС.Ето и цялото становище: ", "date": "2019.01.14", "title": "От Пловдив отговориха на Слави: Разпространяват се подвеждащи данни"}
{"url": "https://offnews.bg/obshtestvo/do-7-gradusa-shte-e-dnes-dazhd-smenia-snega-695445.html", "text": "Днес в северозападните райони снегът ще е примесен с дъжд и ще има условия за поледици, показва прогнозата на НИМХ.През деня облачността ще се разкъсва, но следобед над страната отново ще стане облачно. На отделни места в Западна България ще превали слаб сняг.Ще духа слаб до умерен югозападен вятър.Минималните температури ще са от минус 8° до минус 3°, а максималните – между 2° и 7°.Атмосферното налягане ще продължи да се понижава и ще се задържи по-ниско от средното за месеца.В планините ще е предимно облачно, но само в масивите от Западна България ще има слаби валежи от сняг. Ще духа умерен до временно силен вятър от запад-северозапад. Максималната температура на височина 1200 метра ще е около 0°, на 2000 метра - около минус 7°.", "date": "2019.01.14", "title": "До 7 градуса ще е днес, дъжд сменя снега"}
{"url": "https://offnews.bg/tehnologii/a1-startira-prodazhbite-na-novia-huawei-p-smart-2019-695497.html", "text": "А1 стартира продажбите на новия Huawei P Smart (2019). Смартфонът се предлага в два цвята – черно и градиентно синьо, и може да бъде закупен както онлайн на a1.bg, така и в магазините на А1 за 11,99 лева на месец или 199,99 лева в брой с абонаментен план A1 ONE Unlimited 5XL.Huawei P Smart (2019) се отличава с подобрен дизайн спрямо предишната си версия, като притежава по-голям 6.21-инчов FHD+ дисплей с минималистично пространство за селфи камерата тип „капка”. Всичко това се съчетава с извит 3D корпус с лъскава структура, тънък и елегантен профил. На гърба на смартфона се намират интуитивният сензор за пръстови отпечатъци и двойната AI камера.Основната камера на P Smart (2019) е двойна и включва такава с 13MP сензор и отвор на блендата от f/1.8, която се комбинира с допълнителна 2MP камера за повече дълбочина на кадъра. Двойната АI камера може да разпознава обекти в реално време с идентификация до 500 сцени и сегментация в 22 категории. Друга функция на камерата е AI селфи артист, с която предната 16MP камера на устройството може да разпознава 8 уникални селфи сцени и да оптимизира снимките в реално време. Потребителите могат да се възползват и от функция за лицево разпознаване. Атрактивна е и функцията HiVision, благодарение на която камерата разпознава туристически забележителности и вида и калориите на сниманата храна.P Smart (2019) работи с осемядрен HiSilicon Kirin 710 процесор, с 12-нанометрова архитектура, която ефективно понижава консумацията на енергия. Графичният процесор е Mali-G51 MP4, който в съчетание с GPU Turbo технологията на процесора значително подобрява цялостната графична обработка, предоставяйки отлично гейминг изживяване. Оперативната памет на смартфонa e 3 GB, а паметта за съхранение е 64 GB, като потребителите имат възможност да поставят и допълнителна карта памет до 512 GB, използвайки втория хибриден слот за SIM карти. P Smart (2019) се захранва от мощната 3400 mAh батерия с функция за бързо зареждане.Смартфонът работи с най-новата софтуерна версия на Android – 9.0 Pie в комбинация с последния интерфейс от Huawei – EMUI 9.0, предлагащи по-голяма производителност, удобство и нови функции.", "date": "2019.01.14", "title": "A1 стартира продажбите на новия Huawei P Smart (2019)"}
{"url": "https://offnews.bg/politika/ninova-saavtor-na-vizia-za-balgaria-e-narodat-695449.html", "text": "Всички говорят за демографска катастрофа, за лошото състояние на здравеопазването, образованието, за ниските доходи, но никой не предлага какво да се прави, освен БСП. Още през юли миналата година отправихме своето предложение за бъдещето с Визия за България. Защото ГЕРБ са проваленото настояще - ясно е, че си отиват. Нашата цел е бъдещето. И го очертахме. Заедно с вас.Това заяви лидерът на БСП Корнелия Нинова пред препълнена зала на среща с обществеността на Смолян. Тя изтъкна, че Визия за България е обсъждана на над 500 срещи в цялата страна, с близо 1000 предложения, всеки който е искал, се е включил - учители, лекари, земеделци, инженери, строители, учени.\"Тази Визия не е писана само в кабинетите в София. Тя е дело на десетки хора. Тя е предложение на БСП, но неин съавтор е народът. Никоя друга партия не предлага такава програма и такъв начин за нейното изготвяне. Затова тя е обречена на успех\", коментира Корнелия Нинова. Тя отбеляза, че се говори за предсрочни избори, за европейски избори, за местни избори, че се спрягат имена, редят се листи, плетат се интриги, мерят се рейтинги и никой не говори за конкретни действия за изваждане на България от дъното и подобряване на живота.\"Ние предлагаме този разговор и решения. И предизвиквам всички партии да ни последват и да го направят. Визия за България ще се превърне във визия за всеки регион. Тук съм да ви представя Визия за Родопите\", каза председателят на БСП пред хората от Смолян. Тя изтъкна, че от процъфтяващ град, Смолян става град със затихващи функции, а областта обезлюдава най-бързо. 48% от хората са на прага на бедността.\"Имате всички природни богатства, а хората са работещи бедни. Това направиха управлението на ГЕРБ и кметът на ГЕРБ от този процъфтяващ край. Това е статуквото, но то може да бъде променено. Стига да го поискате, да не се страхувате и да бъдете бдителни да не ви подменят гласа. Те са царе на манипулациите. Ако изборите са честни, ГЕРБ не биха ги спечелили\", категорична беше Нинова. Тя уточни, че със 17 % процента подкрепа за правителството на Борисов и 8% на парламента, това управление вече няма легитимност.Последва два часа дискусия по мерките, предложени от БСП, за възраждане на Родопите.", "date": "2019.01.14", "title": "Нинова: Съавтор на Визия за България е народът"}
{"url": "https://offnews.bg/tenis/grigor-dimitrov-dade-samo-set-na-tipsarevich-na-starta-v-melbarn-695444.html", "text": "Най-добрият ни тенисист Григор Димитров стартира с убедителна победа участието си на първия за годината турнир от Големият шлем - Откритото първенство на Австралия в Мелбърн.В среща от първия кръг българинът обърна с 4:6, 6:3, 6:1, 6:4 сърбина Янко Типсаревич, който се завърна в тениса след едногодишна пауза. Във втория кръг съперник на Димитров ще бъде уругваецът Пабло Куевас, който победи с 6:4, 7:5, 6:1 друг сърбин - Душан Лайович.Димитров и Куевас, който в момента е 94-и в света, са играли три пъти един срещу друг, а българинът има две победи. Единствената му загуба е от 2015 година на турнира на клей в Истанбул.Григор започна колебливо срещу Типсаревич, като допусна да бъде пробив в деветия гейм на първия сет, след което сърбинът затвърди пробива и затвори сета. Това подейства като импулс за Григор, който взе следващия сет и изравни резултата, а в третия проби три пъти съперника и поведе с 2-1 за само 32 минути.В четвъртия Григор игра спокойно и стигна до пробив в решителния гейм, за да си осигури класиране напред. Двубоят беше проследен от трибуните от новия член на щаба на Димитров Андре Агаси, който изгледа мача в компанията на треньора му Дани Валверду. Американската легенда предизвика голям интерес и определено прикова вниманието с присъствието си.", "date": "2019.01.14", "title": "Григор Димитров даде само сет на Типсаревич на старта в Мелбърн"}
{"url": "https://offnews.bg/temida/zapochva-deloto-sreshtu-miroslav-borshosh-v-sgs-695453.html", "text": "Първото заседание по делото срещу бившия директор на НДК Мирослав Боршош и бившия председател на съвета на директорите Валентин Кръстев ще се състои днес в Софийския градски съд от 10 часа. Срещу Боршош са повдигнати обвинения за нецелево разходване на целево определени средства от бюджета, умишлена безстопанственост, сключване на множество неизгодни сделки, длъжностно присвояване и принуда.Заедно с него е обвинен и бившият председател на Съвета на директорите на НДК Валентин Кръстев. Според прокуратурата той е осъществил принуда спрямо трима служители, назначени за членове на комисията по провеждане на обществената поръчка за ремонта на НДК, които накарал със заплахи да подпишат протокол, за да се занижат техническите показатели на едни от участниците и да се завишат - на друг.СГС даде ход на делото в края на ноември миналата година. ", "date": "2019.01.14", "title": "Започва делото срещу Мирослав Боршош в СГС"}
{"url": "https://offnews.bg/ikonomika/zadarzhaha-porachitelia-i-dvama-bageristi-za-unishtozhenite-diuni-na-s-695446.html", "text": "Установен и задържан е човекът, поръчал разораването на дюните до къмпинг „Смокиня”. Задържани са и двамата багеристи, които са изравнили терена и на практика са унищожили дюните. Това съобщи в сутрешния блок на бТВ говорителят на главния прокурор Румяна Арнаудова.Багеристите твърдят, че са ангажирани от поръчителя срещу 1000 лв. Багерът е открит скрит близо до местопрестъплението.Заподозреният поръчител твърди, че не е ангажирал никого. Твърди също, че е собственик на имота, но не му е известно как точно в неговия имот двама багеристи са изравнили терена, уточни Арнаудова.Задържаният е от Бургас, не ни е известно да се занимава с някакъв бизнес, изтъкна говорителят на главния прокурор.Дори мъжът в действителност да е собственик на този имот, всеки български гражданин е длъжен да спазва законите. Дюните са защитена територия и независимо в чий имот са, не могат да се извършват действия, с които те да се унищожават или повреждат, каза говорителят на главния прокурор.На въпрос дали задържаният поръчител е човекът, който е имал каравана на къмпинга и сред хората се говори, че е обяснявал, че дюната му пречи, Арнаудова посочи, че не може да потвърди това обстоятелство.Наказанието за престъплението е до 3 г. лишаване от свобода и глоба.", "date": "2019.01.14", "title": "Задържаха поръчителя и двама багеристи за унищожените дюни на Смокиня"}
{"url": "https://offnews.bg/nashite-avtori/bedni-mazhe-govoriat-za-zheni-695452.html", "text": "Ям шкембе в масло и гледам предаването „Жени говорят за пари“ на Мартин Карбовски. Няколко привлекателни дами обявяват свенливо и с трепетливо нежелание сумите, срещу които са склонни да бъдат вулви под прикритие (старата дума е любовници) на платежоспособни мъже. Само срещу сумите три-пет хилки на месец. Знаем, че всичко е пари!Слагам си чесън, че шкембе без чесън ми е много негурме и се хвърлям в търсене.Само 11,3% от населението в страната има доходи над 740 лв. на месец, показват данни на Националния статистически институт! Останалите 88,7 %, разбирай половината, от които са мъже – пръчка.Лют червен пипер и продължавам. Така… Неплатежоспособните мъже са обречени на невъзможна силиконова квази любов с момиче с титла. Какво е момиче с титла е отделна тема. Цената спрямо минималната работна заплата - това е почти десет пъти повече. Но хората на минимална заплата не са хора, така, че ме извинете за глупавия и прибързан пример. Сол.По същество - има ли възможност някой заможен мъж (такъв, който отделя между три и пет хиляди лева на месец за приятелка) да се съгласи срещу заплащане да отстъпи правата за ползване на неговата такава? Като, разбира се, след ползване да му се върне в изправно състояние. Така той намалява разходите си. Нека бъдем честни - напълно е невъзможно един мъж да бъде постоянно с дадена жена и времето, което той не прекарва с нея си е чиста загуба на пари.Моля, посочете:Дали за горепосочените жени има сезонни намаления? След празници, като залежала стока или не дай-боже изтичане на срока на годност?Дали има намаления за групи? Тоест ако се съберат десетина човека с по триста лева и се разберат да ползват момичето с титла на последователен принцип - ще се ползват ли с някакво намаление за групи?Има ли дискаунт за момичета без титли? Или с някои по-непредставителни титли? Да кажем не престижното „мис силикон“, а малко по-малко престижните „мис поливинилхлорид“, „мис каучук“ или „мис гипс-картон“. Все пак живеем в пазарно общество и не може стока с различно качество да се продава на една цена.Дали има намаления свързани с малки фабрични дефекти? Или дефекти възникнали при транспортирането? Лошо чукнати, обелен лак, недовършена или крива татуировка и т.н.?Как седи въпросът със разсроченото плащане? За кандидатстване изисква ли се трудов договор? Налага ли се да се викат гаранти, които са на заплата?Има ли опция ново за старо както при смартфоните? Тоест, като излезе нов модел да върнеш стария с доплащане?Как седи въпросът с рекламацията? Има ли безплатен пробен период? Гаранции? Все пак в европейския съюз живеем. Нали така?Поради незнание към кого да се обърна като институция искам да поставя въпроса открито.А сега спокойно ще си изям шкембето. То ми струва около три лева.Благодаря от името на всички заинтересувани.", "date": "2019.01.14", "title": "Бедни мъже говорят за жени"}
{"url": "https://offnews.bg/ikonomika/bezlov-beshe-iasno-che-bulgartabak-e-obrechen-695448.html", "text": "„Булгартабак“ бе обречен в момента, в който не бе продаден успешно на някой от големите мултинационални цигарени компании. Това заяви пред БНР Тихомир Безлов от Центъра за изследване на демокрацията.Преди дни стана ясно, че холдингът затваря цигарената си фабрика в Благоевград.Според него е било ясно, че фабриката ще бъде закрита. Безлов подчерта, че новият собственик дори не е купил специалните машини, с които се поставят кодове на всяка кутия, което е според европейски регламент и влиза в сила от лятото.Темата за разфасоването на „Булгартабак“ е подобна на други български истории, като „Кремиковци“, „Балкан“, „Полимери“ и т.н., смята експертът. Според него бъдещето на цигарената индустрия е свързано с бездимие и загряване на цигари. Той е категоричен, че може да се поставят условия за тези, който произвеждат новите бездимни продукти.Последните поръчки, които са изпълнени в Благоевград БТ, са били към контрагент в Близкия Изток и към „Бритиш Американ Табако“, които след като купиха повечето марки на българския тютюнев гигант, подписаха двугодишен договор за производство на ишлеме във фабриката в Благоевград. След денонощна работа в продължение на три месеца, в края на миналата седмица хората бяха уведомени, че работата спира окончателно.Синдикатите са разбрали постфактум за закриването на благоевградското дружество на „Булгартабак Холдинг“. Официално уведомление за намеренията на работодателя те не са получили, сигналите са подадени от хората, работещи в цигарената фабрика. Това призна председателят на Тютюневата федерация към КТ „Подкрепа“ Юли Манойлов. Пред БНР той коментира и обявената от ръководството причина за затварянето на най-голямото дружество на холдинга - липсата на поръчки:", "date": "2019.01.14", "title": "Безлов: Беше ясно, че Булгартабак е обречен"}
{"url": "https://offnews.bg/sviat/mej-po-veroiatno-e-da-niama-brekzit-otkolkoto-da-napusnem-bez-sdelka-695451.html", "text": "Британският министър-председател  ще направи последен опит да убеди парламента да гласува споразумението за Брекзит. Вотът е насрочен за утре, 15 януари.Планира се днес Мей да изнесе реч в завод в град Стоук он Трент, смятан за крепост на привържениците на Брекзит.Очаква се премиерът да предупреди, че е по-вероятно парламентът да блокира излизането от ЕС, отколкото да остави Великобритания да напусне блока без сделка с Брюксел. Мисис Мей ще добави, че доверието в политиката ще пострада \"катастрофално\", ако волята на народа от референдума не бъде зачетена, съобщава Би Би Си.Лидерът на лейбъристите Джеръми Корбин обяви, че партията му ще гласува срещу договорената от Мей сделка и ще започне действия за иницииране на парламентарни избори. Опозицията планира вот на недоверие срещу кабинета на Тереза Мей съвсем скоро, заяви в интервю Корбин.", "date": "2019.01.14", "title": "Мей: По-вероятно е да няма Брекзит, отколкото да напуснем без сделка"}
{"url": "https://offnews.bg/obshtestvo/maia-manolova-dava-na-ks-edinnata-tcena-na-vodata-695455.html", "text": "Омбудсманът Мая Манолова депозира днес жалба в Конституционния съд срещу текстовете за формирането на единна цена на водата от Закона за ВиК услугите. Позицията на обществения защитник, че разпоредбата „ВиК операторите прилагат принципа на единна цена на ВиК услуга на обособената територия“ противоречи на конституционните принципи на правовата държава и дължимата от законодателя защита на потребителя. „В случая, чрез заложеното в чл. 14, ал. 2 от закона правило за определяне на единна цена на обособена територия, подходът на законодателя е неоправдан социално и небалансиран, не отчита обществения интерес и правата на потребителите на услугите и не задоволява изискването за справедливост“, пише Манолова в жалбата до КС. Становището на омбудсмана, изразявано нееднократно, е, че увеличението на цената на водата е несправедливо, защото то не води до подобрение нито на качеството на услугата, нито на качеството на водата. Гражданите, по думите й, спонсорират ВиК дружествата, които могат да си позволят загуби и течове, защото потребителите са тези, които плащат сметката. ", "date": "2019.01.14", "title": "Мая Манолова дава на КС единната цена на водата"}
{"url": "https://offnews.bg/ikonomika/tarsiat-reshenie-za-galopirashtite-tceni-na-toka-za-biznesa-695450.html", "text": "Енергийното министерство и Комисията за енергийно и водно регулиране ще търсят механизъм за предлагане на по-големи количества електроенергия в най-търсените пакети на свободния пазар.Това ще стане на среща днес, след като бизнесът и синдикатите призоваха за мерки след трайното поскъпване на индустриалния ток в последните месеци.От 15 януари започват и проверки на трите ЕРП-та. Екипи на КЕВР и Министерство на енергетиката ще проверяват дали дружествата доставят качествен ток, както и дали фактурираните количества отговарят на потреблението на електроенергия.Според данните в последните дни трите дружества изкупуват 30% от електроенергията в сегмента „ден напред”.Заради извънредното търсене цената в определени дни скачаше с до 300%, което принуди част от тежката индустрия временно да ограничи производството.", "date": "2019.01.14", "title": "Търсят решение за галопиращите цени на тока за бизнеса"}
{"url": "https://offnews.bg/futbol/tcska-pozdravi-rozhdenika-georgi-dimitrov-dzheki-695459.html", "text": "От ЦСКА поздравиха легендата на клуба Георги Димитров-Джеки по случай рождения му ден. Днес той става на 60-години. \"Червените\" честитиха и рождения ден на футболиста си Евандро.\"\".", "date": "2019.01.14", "title": "ЦСКА поздрави рожденика Георги Димитров-Джеки"}
{"url": "https://offnews.bg/tenis/dzhokovich-i-serina-startirat-v-avstralia-utre-vizhte-palnata-program-695461.html", "text": "Новак Джокович, Симона Халеп, Серина Уилямс, Стан Вавринка, Александър Зверев, Кей Нишикори други стартират тази нощ в турнира от Големия шлем - Откритото първенство на Австралия в Мелбърн.Това стана ясно, след като организаторите на надпреварата публикуваха програмата за вторник. Тогава предстои да видим страхотни сблъсъци на някои от фаворитите.Централен корт, \"Род Лейвър\", след 02:00 часа българско време: Дестани Айава - Мадисън Кийс Татяна Мария - Серина Уилямс Александър Зверев - Аляж Бедене след 10:00 часа: Новак Джокович - Мичел Крюгер Наоми Осака - Магда Линет\"Маргарет корт\",  Кей Нишикори - Камил Майчак Дария Гаврилова - Тамара Зиданшек Винъс Уилямс - Михаела Бузарнеску.  Симона Халеп - Кайа Канепи Беноа Пер - Доминик Тийм\"Мелбърн арена\", : Каролина Мухова - Каролина Плишкова Борна Чорич - Стив Дарси Лаура Зигемунд - Виктория Азаренка Саманта Стосър - Дария Ястремска.  Ник Кириос - Милош Раонич\"Арена 1573\",  Фабио Фонини - Хауме Мунар Южени Бушар - Пън Шуай Пабло Андухар - Денис Шаповалов Виктория Голубич - Елина СвитолинаКорт №3,  Джоана Конта - Айла Томлянович Шуай Чжън - Гарбине Мугуруса Таро Даниел - Танаси Кокинакис Стан Вавринка - Ърнест ГулбисКорт №5,  Иля Ивашка - Малек Джазири Наталия Вихлянцева - Варвара Лепченко Филип Крайнович - Марко ЧекинатоКорт №7,  Елизе Мертенс - Ана Шмиедлова Алекс Болт - Джак Сок Камила Джорджи - Далила Якупович Жо-Вилфред Цонга - Мартин КлижанКорт №8,  Киан Ван - Фиона Феро Хьон Чунг - Брадли Клан Филип Колшрайбер - Ли Доминика Цибулкова - Шуай ЧжънКорт №10,  Полин Парментие - Ана Потапова Лука Вани - Пабльо Кареньо Буста Жереми Шарди - Юго УмберКорт №12,  Зарина Диас - Александра Крунич Ласло Джере - Евгени Донски Марсел Гранойерс - Мариуш Копил София Кенин - Вероника КудерметоваКорт №13,  Алберт Рамос-Виньолас - Мартон Фучович Дария Касаткина - Тимеа Бачински Щефани Фьогеле - Су-Вей Сие Алексей Попирин - Миша ЗверевКорт №14,  Лойд Харис - Данил Медведев Бьорн Фратанджело - Жил Симон Карла Суарес Наваро - Клара Бюрел Кристина Плишкова - Ана БлинковаКорт №15,  Николас Яри - Леонардо Майер Бианка Андрееску - Уитни Осуигве Лин Чжу - Маргарита Гаспарян Максимилиан Мартерер - Глеб СахаровКорт №19,  Иво Карлович - Хубер Хуркаш Мадисън Бренгъл - Мисаки Дои Люка Пуй - Михаил Кукушкин Ига Свиатек - Ана БогданКорт №20,  Сам Куери - Пиер-Юге Ербер Мона Бартел - Анастасия Севастова Давид Гофен - Кристиан Гарин Виктория Кузмова - Кристина КозловаКорт №22,  Иржи Весели - Райън Харисън Гуидо Пея - Жоао Соуса Ализе Корне - Лара Аруабарена", "date": "2019.01.14", "title": "Джокович и Серина стартират в Австралия утре, вижте пълната програма"}
{"url": "https://offnews.bg/obshtestvo/romite-praznuvat-bango-vasil-695447.html", "text": "Ромите празнуват своята Нова година, най-големият им празник е днешният Банго Васил, наричан още Василица. Традиционно Банго Васил се празнува три дни – от 13 до 15 януари. 14 януари обаче е най-важният ден, тогава от най-голямо значение е първият гост в къщата. Смята се, че какъвто човек прекрачи пръв прага на дома, такава ще бъде и цялата следваща година.Василица се отбелязва като начало на Новата година от много ромски групи в България, а от няколко години и като ден на ромската култура. Празнуването на Василица е свързано с легенда, че Свети Васил, застъпник и защитник на ромите, възстановява моста, по който преминавали ромите, след като този мост бил разрушен от Дявола и по този начин ги спасил.Вечерта на 13 срещу 14 януари се повтарят християнските ритуали на Бъдни вечер – цялото семейство се събира вкъщи, майката готви птица с ориз или с кисело зеле. Докато я приготвя, мълчи. Във всяка къща се точат баници, баклави, младите жени чистят къщата и лъскат съдовете, всичко трябва да блести от чистота. Правят и сарми. Когато всичко е готово, слагат трапезата на пода в средата на стаята, и нареждат хляба и гозбите. Запалват свещи, по-младите целуват ръка на по-възрастните и искат прошка. Стопанинът разчупва питката, в която има златна пара, пазена и предавана от баща на първородния син. Чак тогава сядат около трапезата. Ядат, пият, играят, веселят се.Посред нощ пристига Банго Васил, който е пътувал три дни и се е борил големи трудности по пътя. Затова е ранен, брадясал, уморен. Той е обикновено едър, гласовит, сръчен и щедър. Има добра дума за всеки, пожелава късмет и здраве, щастие на възрастните, а на децата раздава подаръци. На Василица сутринта децата обикалят съседските къщи и сурвакат за здраве, благополучие, късмет, плодородие. Вярва се, че от тяхната благословия и \"лек крак\" зависят щастието и късметът.", "date": "2019.01.14", "title": "Ромите празнуват Банго Васил"}
{"url": "https://offnews.bg/politika/kurumbashev-spechelihme-malka-bitka-pri-glasuvaneto-na-paketa-makron-695457.html", "text": "Спечелихме малка междинна битка при гласуването на пакета \"Макрон\" в Европарламента. Отложихме взимането на решение. Това каза евродепутатът от групата на S&D Петър Курумбашев по бТВ. Вечерта преди гласуването преброихме, че има 24 на 17 гласа срещу нас. Имаше и 7 - 8 \"за\", които не беше ясно как ще гласуват. Тази прогноза показваше, че е почти сигурно, че ще загубим, обясни Петър Курумбашев гласуването на пакета \"Макрон\" в транспортната комисия на Европарламента. По думите му е имало и евродепутати, които почти винаги гласуват против предложенията в комисия.Евродепутатът коментира, че не бива представителите на България в Брюксел да чакат до последния момент, за да защитят интересите на страната си, като даде пример с футбола, че не е добре да се чака да бъде свирен финалът на мача. \"Срещу нас стои коалиция от силни държави, наречена \"Пътен алианс\", сред които Германия и Франция. Ние също трябва да направим такъв съюз на единомишлениците и това е моят съвет към правителството. В основата му могат да бъдат Полша, Румъния и България, а също и Финландия, Испания, Португалия и Ирландия, както и всички държави от Централна и Източна Европа\", категоричен бе Петър Курумбашев.Той посочи, че в четвъртък ще има заседание на Конференцията на председателите на политическите групи, където участва и председателят на парламента. На нея ще бъде решено- дали след гласуването в Транспортната комисия темата ще влезе в Пленарна зала на Европарламента или не.", "date": "2019.01.14", "title": "Курумбашев: Спечелихме малка битка при гласуването на пакета 'Макрон'"}
{"url": "https://offnews.bg/sviat/samolet-se-razbi-kraj-teheran-naj-malko-7-zaginaha-695464.html", "text": "Най-малко 7 души загинаха в катастрофа на карго самолет, разбил се близо до столицата на Иран Техеран, съобщи Би Би Си.Боинг 707 се блъснал в сграда, докато се опитвал да кацне на летището в Карадж, западно от Техеран.16 души са били на борда. Открит е един оцелял. Съдбата на останалите засега е неизвестна. Властите продължават да търсят тела и отломки.Самолетът превозвал месо от столицата на Киргизстан Бишкек.Все още няма информация кой е собственикът му. Говорител на иранската гражданска авиация съобщи, че самолетът е на Киргизстан, но оттам твърдят, че е на иранската Payam Air.", "date": "2019.01.14", "title": "Самолет се разби край Техеран, най-малко 7 загинаха"}
{"url": "https://offnews.bg/futbol/levski-vzima-igrachi-na-probi-po-vreme-na-lagera-v-kipar-695463.html", "text": "Левски все още няма осъществен входящ трансфер през 2019 година. Треньорът на \"сините\" Славиша Стоянович държеше много в тима да бъде привлечен капитанът на Берое Мартин Райнов.Договорът на национала със старозагорци изтича през лятото, но въпреки това 26-кратните шампиони не успяват да го договорят. Засега халфът остава при \"зелените\".През тази седмица обаче Левски може и да вземе нови. На лагера в Кипър се очакват играчи на проби, пише \"Тема спорт\". Стоянович вече обяви, че такива ще се присъединят към отбора. Освен халф той държи да привлече още централен защитник и крило.Може да се наложи \"сините\" да взимат и нападател, ако се стигне до трансфер на Станислав Костов. Голмайсторът на столичани е искан от турски клубове, най-настоятелен от които е Акхисар.Благоевградчанинът обаче очаква по-примамливи оферти. Той вече заяви, че за него не е фикс идея да заиграе в чужбина сега и няма нищо против да остане на \"Герена\" поне до лятото.", "date": "2019.01.14", "title": "Левски взима играчи на проби по време на лагера в Кипър"}
{"url": "https://offnews.bg/politika/doncheva-patriotite-sa-tcare-na-balgaria-na-tri-rakii-695456.html", "text": "„Не можем да правим от всяко село нова Катуница”. Това каза председателят на „Движение 21” Татяна Дончева в сутрешния блок на бТВ по повод напрежението и бутането на незаконни постройки във Войводиново.Патриотите имат тежък проблем със самолетите, които се паднаха в тяхната „къса клечка” – да решат сделката. И тъй като това е тежко камъче в обувката, както се оказва и може да се рискува животът на правителството, те си намериха отдушник, коментира тя.Според нея темата със самолетите може да доведе до предсрочни избори.По думите ѝ за изтребителите има лобиране от страна на американците.„Само че руснаците държат също някакви лостове върху Марешки и Волен Сидеров, които смятам, че също може да се окажат достатъчни да свалят правителството”, отбеляза Дончева.Третото правителство на ГЕРБ съществува и продължава да управлява заради изключително удачната международна конюнктура, в която всички имат нужда от „тамагочита” – политици, които да им натискат копчето и да им вдигат ръчката, подчерта още в разговора Татяна Дончева.", "date": "2019.01.14", "title": "Дончева: Патриотите са царе на \"България на три ракии\""}
{"url": "https://offnews.bg/obshtestvo/deniat-na-sv-nina-e-chestito-na-imenitcite-695413.html", "text": "Православната църква чества днес Св. Равноапостолна Нина. Имен ден празнуват всички, кръстени Нина, Нино, Адам, Калчо.Името е с древен вавилонски произход – Нин се е наричала богинята на плодородието. Среща се и в индианските племена и означава „огън“, „пламък“. Света Нина е родена в Кападокия. Баща й бил роднина на св. Георги Победоносец, а майка й - сестра на Йерусалимския патриарх. Дванадесетгодишна св. Нина заминала за Йерусалим, а по-късно и за Иверия (дн. Грузия). Там тя започва да разпространява вярата в Исус Христос. По пътя девойката стига до град Мцхет. Там попада на грандиозно езическо пиршество. Изведнъж тогава се случва чудо. Езическият идол, който е обект на молитви от страна на местните жители, бива поразен от мълния и всички изпадат в паника. Легендата гласи, че именно Нина е предизвикала това, тъй като се помолила на Бог да спре езическите действия на грешницитеСлучилото се кара Нина да остане в дн. Грузия и да продължи живота си там.Св. Нина живяла благочестиво и целомъдрено, проповядвала Евангелието и призовавала християните и друговерците към покаяние.След смъртта ѝ, православието започва да я почита като светица.", "date": "2019.01.14", "title": "Денят на св. Нина е, честито на имениците"}
{"url": "https://offnews.bg/tenis/andi-mari-kaza-sbogom-na-otkritoto-parvenstvo-na-avstralia-video-695485.html", "text": "Бившият номер 1 в световната ранглиста по тенис Анди Мъри се сбогува с турнира от Големия шлем - Открито първенство на Австралия.Шотландецът приключи участието си в Мелбърн след изключителен петсетов мач срещу Роберто Баутиста Агут. Испанецът спечели след 6:4, 6:4, 6:7, 6:7, 6:2.Мъри бе изпратен подобаващо от местната публика. Преди началото на турнира британецът обяви, че това най-вероятно е последното му участие в Мелбърн, тъй като той възнамерява да спре с професионалния тенис.\"Дадох всичко от себе си, но това не беше моята вечер. Не съм сигурен, че ще издържа на болката за няколко месеца и има шанс Australian Open да бъде последният турнир в моята кариера.Това, което мога да направя, е да се оперирирам, но за да живея малко по-леко в нормалния живот. Дори когато правя елементарни неща, като например да се обличам, изпитвам болка\", каза Мъри.Все още не е докрай ясно дали шотландецът изигра последния мач в кариерата си, тъй като той призна, че се надява да се оттегли на \"Уимбълдън\".", "date": "2019.01.14", "title": "Анди Мъри каза сбогом на Откритото първенство на Австралия (видео)"}
{"url": "https://offnews.bg/obshtestvo/tehnicheski-problem-spria-izdavaneto-na-lichni-dokumenti-i-shofiorski-695458.html", "text": "Технически проблем е възникнал в информационната система за издаване на документи за самоличност, съобщи МВР.До отстраняването му се преустановява издаването на лични документи и шофьорски книжки.Веднага са предприети действия за своевременното му отстраняване, допълват от ведомството.", "date": "2019.01.14", "title": "Технически проблем спря издаването на лични документи и шофьорски книжки"}
{"url": "https://offnews.bg/obshtestvo/novite-iupita-ot-milenium-kluba-sabraha-stanishev-i-tomislav-donchev-695468.html", "text": "Лидерът на Партията на европейските социалисти Сергей Станишев и вицепремирът Томислав Дончев обсъдиха бъдещето на Европейския съюз и предстоящите евроизбори на дискусия, организирана от .Форумът, който премина под надслов \"Три перспективи за бъдещето на обединена Европа\", беше открит от Томислав Дончев. В своето обръщение към гостите на събитието - повечето млади хора и членове на Милениум клуб, вицепремиерът разви тезата, че пред Европейския съюз стоят три сценария - интеграция, тотална дезинтеграция и частична дезинтеграция, каквато е идеята за Европа на две скорости.Дончев беше категоричен, че не може да има икономически или политически аргумент защо ЕС не трябва да съществува.  \"Какъв е проблемът тогава\", попита риторично той. Според него в днешно време е трудно да бъде обяснено на обществото как работи националната държава. \"Като говорим за Европейския съюз, е още по-трудно. Имаме уникален хранителен режим за популисти\", добави Дончев.По негови думи склонността да се затваряш в националните граници е нещо обяснимо, тъй като глобалният свят не е уютен. \"Няма нито един сериозен проблем, който може да бъде решен в рамките на националните граници. Бихме ли могли да решим проблемите с климата, с мигрантския натиск? Това де факто са паневропейски проблеми\", заяви вицепремиерът.Той посочи, че в Европа има дефицит на голяма цел, която да увлича всички и да катализира мислене в една и съща посока. Дончев даде пример с това, че ЕС няма нито един приоритет за изследване на космическото пространство. \"Явно сме закъснели да се включим в мисията за Марс\", добави той.Председателят на Партията на европейските социалисти (ПЕС) Сергей Станишев изрази мнение, че предстоящите избори за членове на Европейския парламент ще определят дали Европа ще продължи съществуването си в този вид. \"Толкова много лъжи и глупости се изговарят за Европа, че те не се вместват в здравия разум. Мотивите са ясни. Никога не се лъже толкова, колкото преди избори\", заяви той.Станишев се съгласи с Томислав Дончев, че пред ЕС има три перспективи, но те се различават от изброените. Първата, по думите му, е Европа на статуквото. Той посочи, че Европейският парламент, Европейската комисия и Европейският съвет се контролират от ЕНП, което води до неравенство. \"То вече е нетърпимо. Виждаме и жълтите жилетки. Именно неравенството създава този разлом, който не позволява да се движиш напред\", категоричен е лидерът на ПЕС.Според него другият \"крайно опасен\" за България сценарий е Европа на няколко скорости. Вина за засилването на тази идея носят и централно- и източноевропейските държави, смята Станишев. Той даде пример с Полша, която получава големи средства от бюджета на ЕС, но отказва да приема мигранти, което дразни останалите европейски лидери.Третият път, който стои пред ЕС, е Европа на нациите. \"При тези глобални проблеми е пълна илюзия да кажеш на хората, че ще ги защитим, като ги върнем в доброто старо време. Това е един регресивен проект обърнат към миналото\", категоричен е Сергей Станишев. По негови думи тази реторика е опасна, защото \"заблудата може да хване почва и да привлече страховете на хората\". \"За средна страна в европейски мащаб, каквото сме ние, най-добрата защита е в такава общност. Защото оставаме сами срещу глобалните проблеми и големите играчи\", добави той.Лидерът на ПЕС заяви още, че в ЕС трябва да има повече солидарност и традиционни ценности. \"Силата на европейската идея е, че тя създаваше по-добро бъдеще. Огромна част от младите хора се чувстват несигурни. Това е реалността. Европа трябва да бъде спасена от заплахата на статуквото, което казва, че всичко е наред, и от войнстващия краен национализъм\", заяви той.Сергей Станишев завърши изказването си с призив: \"Вие сте поколение, което е глобално, но не губете своите корени. Погрижете се България да върви напред, а не да тъпче в застой. Имаме нужда от много реформи в нашата страна, трябва да има кураж, за да бъдат направени\".Последен взе думата председателят на на обединението на млади българи в чужбина Милениум клуб - Румен Чолаков. \"Призрак броди из Европа. Призракът на евроскептицизма\", заяви той в началото на изказването си.Чолаков посочи, че национализмът е създаден за обединение, а не това, което се превърна през ХХ век. Според него се нуждаем от нова сила зад стара идея - супер национализъм и наднационално обединение, което да доведе до Съединени европейски щати.Председателят на Милениум клуб е на мнение, че лидерството на ЕС не е съвременно. \"Комисията Юнкер не успя да спре напускането на Великобритания, а допусна безконтролната миграция, която даде силно гориво на евроскептицизма. Нямаме ясна идея какво искаме да постигнем и каква е крайната цел на европейския проект. Спрели сме на средата на пътя и не вървим. От една страна имаме общи граници, валута, политика, съдилища, от друга страна имаме недоверие. Оказваме се безпомощни срещу тези, които отказват да зачитат принципите на ЕС\", категоричен е Румен Чолаков.", "date": "2019.01.14", "title": "Новите юпита от Милениум клуба събраха Станишев и Томислав Дончев"}
{"url": "https://offnews.bg/politika/dbg-zove-za-shiroka-koalitcia-vdiasno-tia-bi-osigurila-dvama-evrodepu-695480.html", "text": "Отношението към ГЕРБ и егоизмът вдясно са основните пречки пред обединение на десните партии, посочи в отговор на въпрос зам.-председателят на Движение България на гражданите (ДБГ) Найден Зеленогорски на пресконференция днес.От ДБГ посочиха, че работят за широко дясно обединение у нас на политическите сили - членове на ЕНП, с изключение на ГЕРБ, \"които затънаха в популизъм\", по думите на Зеленогорски.И все пак в началото на годината с предстоящи избори за евродепутати и местна власт в редиците на ДБГ се прокрадва песимизъм.\"С дълбока загриженост искам да кажа, че след раздвижването през октомври, ноември и общите кръгли маси, през последните седмици има забавяне, застой, който е силно притеснителен. Вече закъсняваме, часовникът цъка не в наша полза, а срещу интересите на десните политически сили\", предупреди Зеленогорски.Той посочи, че има опасност на изборите за Европейски парламент да се явят две конкурентни десни листи, което да доведе до това, че няма да бъде излъчен нито един десен представител. А широк десен проект гарантира поне двама евродепутати, прогнозира той.Липсата на единство го провокира да се обърне чрез медиите към останалите десни формации с въпроса: \"Колеги, искаме да направим по-силни ГЕРБ, ДПС и БСП ли?\".Оценката на ДБГ за изтеклата 2018 г. е, че тя е \"пропиляна\" в скандали, които не са намерили своите решения, а като примери оттам посочиха фалита на ЗК \"Олимпик\", след който нищо не последвало, безсрочното отлагане на електронното гласуване, корупционни скандали, незаработилата система за електронните винетки, сривът на Търговския регистър.\"С две думи, правителство не успя да постигне каквото и да било в посока решаване на проблемите. Те се пренесоха в настоящата година и ни очаква още от същото и то много повече. Отново няма да се работи по важните проблеми и високите цени на тока, водата\", коментира Димитър Делчев.Виждането му е, че в настоящата година на изборите \"очевидно партиите ще мислят само как да се представят, а не как да решат проблемите на хората\", че ще е година на големите обещания, а не на решенията.В контекста на предстоящите местни избори от ДБГ коментираха и управлението на София, което определиха като \"провал\". \"Повече от 12 години кметът, общинският съвет и администрацията се провалиха в решаването на най-важните проблеми\", заяви Денислав Генчев и даде пример с качеството на въздуха; некачествените ремонти.Работи се без стратегия, а управлението е вредно за града, заключи той. Според него 2019-а ще е \"още една загубена година\" заради изборите.Във връзка със скандала с унищожаването на дюните в къмпинг \"Смокиня\", от партията коментираха, че той е пример, доказващ \"грандиозната корупция и липсата на система за контрол в държавата\". Те недоумяват и как е възможно такъв обект да е частна собственост и питат кой го е разрешил.Коментираха и \", след като от 2012 до 2016 г. правил проучване. Това е много странно - в периода 2014-2016 г. той беше съветник на министър Николина Ангелкова, посочиха от ДБГ и обявиха, че ще проучат въпроса бил ли е в конфликт на интереси.", "date": "2019.01.14", "title": "ДБГ зове за широка коалиция вдясно: тя би осигурила двама евродепутати, без нея няма да има и един"}
{"url": "https://offnews.bg/temida/zhena-vozila-napadatelia-na-kursantite-toj-bil-s-5-prisadi-695481.html", "text": "33-годишна жена е шофирала колата, която препречи автомобила на курсантите от НВУ \"Васил Левски\", нападнат с брадва от Йордан Пенев, от ромски произход. Това съобщиха от прокуратурата. На 13 януари около 19.00 часа лек автомобил, марка „Ауди“ се движил между Сливен и Гурково. Той бил управляван от П.А., на 20 г., курсант в НВУ “Васил Левски“ - гр. Велико Търново, като в автомобила пътували още четирима негови колеги, на възраст 19-20 г. По същия път се движил и лек автомобил, марка „Опел Корса“, управляван от 33-годишната М.Т., като в него пътувал и Й.П., на 32 г. При движението си водачите на автомобилите са предприели няколко маневри - изпреварвания, като на 7 км преди Гурково, М.Т., която шофирала “Опел Корса“, спряла напречно на осовата линия, а водачът на “Ауди“ спрял след автомобила, управляван от нея.Й.П., на 32 г., слязъл от лекия автомобил и нанесъл удари с брадва по предното панорамно стъкло и преден капак на “Ауди“, след което се качил в автомобила „Опел Корса“ и се отдалечил от мястото. Пътуващите в другия автомобил достигнали до най-близката бензиностанция, откъдето в 19.06 часа сигнализирали на тел.112 и съответно съобщението било получено в Районно управление на МВР-Казанлък. Извършителят на деянието Й.П. и спътничката му са установени в Прохода на Републиката и отведени в полицейския участък в Гурково. Й.П. е бил задържан за срок от 24 часа по Закона за МВР.На 13 януари е образувано бързо производство срещу Й.П. със срок на разследване от 7 дни.Днес предстои да бъде повдигнато обвинение срещу Й.П. за това, че на 13.01.2019 г., на път І-6 км.354, е извършил непристойни действия, грубо нарушаващи обществения ред, изразяващи явно неуважение към обществото, като деянието е извършено при управление на МПС и се отличава с изключителна дързост /нанесъл удари с брадва по предното панорамно стъкло и предния капак/ на лек автомобил, управляван от П.А. След повдигане на обвинението ще бъде преценена законосъобразната мярка за неотклонение, която да бъде взета спрямо Й.П. От събраните доказателства до момента е видно, че Й.П. е осъждан по пет присъди за извършени кражби. Изтърпявал е и наказание „Лишаване от свобода“, като е лице от активния криминален контингент. Активната работа по бързото производство продължава под ръководството на Районна прокуратура-Казанлък.", "date": "2019.01.14", "title": "Жена возила нападателя на курсантите, той бил с 5 присъди"}
{"url": "https://offnews.bg/sviat/tramp-otreche-da-e-rabotil-za-rusia-695502.html", "text": "Американският президент Доналд Тръмп отрече днес да е работил някога за Русия, след като се появиха медийни публикации, че през 2017 г. ФБР е започнало разследване по този въпрос, предаде Франс прес, цитирана от БТА.\"Никога не съм работил за Русия\", заяви 45-ият президент на САЩ в заснежените градини на Белия дом. \"Хората, които са започнали това разследване, са си го съчинили, защото уволних (тогавашния директор на ФБР Джеймс) Коми\", добави той.Тръмп използва думите \"известни негодници\" и \"мръсни ченгета\" по адрес на бивши служители на ФБР и министерството на правосъдието.\"Мисля, че е позорно да ми задавате този въпрос\", добави той, преди да потегли за град Ню Орлиънс.Според в. \"Ню Йорк таймс\" разследването на американската федерална полиция е било слято с това на специалния прокурор Робърт Мълър за подозренията за съглашателство между Русия и предизборния щаб на кандидата за президент на Републиканската партия през 2016 г.Запитан за информация на в. \"Вашингтон пост\", според която той е опитал да скрие подробности от свой разговор с руския си колега Владимир Путин, Тръмп също отрече да е правил нещо подобно.\"Не зная абсолютно нищо. Това са фалшиви новини. Срещата се увенча с успех\", каза Тръмп, имайки предвид срещата на върха с Путин в Хелзинки през юли 2018 г.", "date": "2019.01.14", "title": "Тръмп отрече да е работил за Русия"}
{"url": "https://offnews.bg/kultura/snimka-s-iuki-s-premierna-prozhektcia-na-23-tia-sofia-film-fest-695486.html", "text": "Филмът „Снимка с Юки” ще има премиерна прожекция на 23-тия София филм фест.Режисьорският дебют на Лъчезар Аврамов е създаден по едноименния разказ от сборника на Мирослав Пенков „На Изток от Запада”, излязъл през 2011 година първоначално в Съединените щати. Сценаристи са Димитър Стоянович и Лъчезар Аврамов, а продуценти  - „Чучков брадърс”, с подкрепата на ИА „Национален филмов център“ и БНТ. „Снимка с Юки” е и първата българска копродукция с Япония, в лицето на Wa Entertainment.Сюжетът разказва за Георги и приятелката му Юки, която е японка. Двамата се запознават по време на емигрантския си живот в Канада. След много опити да имат дете те се решават на ин-витро процедури, като избират да се подложат на манипулацията в България. За да осигури спокоен живот на Юки, Георги я води в къщата на баба си и дядо си на село. За нещастие, там двамата стават участници в нелеп пътен инцидент. Трагедията и последиците от нея преобръщат живота им - Георги и Юки ще трябва да намерят отговори за бъдещето си заедно…По думите на Лъчезар Аврамов филмът е история за „значението на раждането и смъртта и липсата на смисъл”. Основната му цел при адаптирането на разказа на Мирослав Пенков е да преведе на езика на киното „необикновеното чувство за детайл, меланхоличния ритъм и прекрасното повествование от литературния първоизточник.”В главните роли в „Снимка с Юки” са Руши Видинлиев и Кики Сугино. „Това е първият ми филм на английски език, а историята е толкова истинска”, разказва пред българските медии японската актриса. „Това беше най-трудната продукция, в която съм играл, но се надявам да стане хубав разказ”, писа от своя страна Руши Видинлиев на официалната си Фейсбук страница след края на снимките на филма. Сценаристът Димитър Стоянович пък определя кинотворбата като „дълбок смислен разказ за човешката природа”.След премиерата си на София филм фест „Снимка с Юки” ще се разпространява в кината от 5 април 2019 година.", "date": "2019.01.14", "title": "„Снимка с Юки” с премиерна прожекция на 23-тия София филм фест"}
{"url": "https://offnews.bg/futbol/levski-se-otarva-ot-rivaldinio-695483.html", "text": "Нападателят на Левски Ривалдиньо официално има друг отбор. Синът на бразилската легенда Ривалдо бе преотстъпен под наем в румънския Виторул, а договорът за преотстъпване е до края на сезона.След изтичането му има опция за закупуване от страна на местния тим, който е воден от румънската легенда Георге Хаджи.\"Взехме Ривалдиньо под наем с опция за закупуване. Дано ни помогне, пристига още днес\", заяви треньорът на Виторул.Офанзивният играч на Левски така и не съумя да си спечели място в стартовия състав. За една година престой в Левски, бразилецът записа обидно малко мачове, предимно като резерва, а в големи периоди от време оставаше извън състава заради контузии.", "date": "2019.01.14", "title": "Левски се отърва от Ривалдиньо"}
{"url": "https://offnews.bg/obshtestvo/spasi-sofia-noviat-asfalt-po-konstantin-velichkov-se-napuka-snimki-695462.html", "text": "Първото споделено трасе за автобуси и трамваи по бул. \"Константин Величков\", което бе асфалтирано през ноември, е напукано и деформирано. За това алармира неправителствената организация Спаси София на страницата си във фейсбук. По цялата дължина в участъка между бул. Акад. Иван Гешов и бул. Ал. Стамболийски, асфалтът е напукан и деформиран, а шахтите са разбити, съобщават от Спаси София. И припомнят: Това е второ асфалтиране на участъка, след като през октомври фирма Амфисия бе отстранена заради некачествени материали и работа. Тогава зам.-кметът обеща фирмата да бъде глобена, а общинското дружество Софинвест да довърши участъка. Незнайно по коя процедура, то експресно възложи работата на Щрабаг и трасето бе преасфалтирано, а движението по него пуснато на 1 декември миналата година. Знаем за проблема на този обект и затова той още не е платен, обясни за OFFNews зам.-кметът Дончо Барбалов. Той уточни, че има техническо решение, но времето в момента не позволява да се работи по трасето. Неравностите по него ще бъдат отстранени напролет. ", "date": "2019.01.14", "title": "Спаси София: Новият асфалт по 'Константин Величков' се напука (снимки)"}
{"url": "https://offnews.bg/ikonomika/bdzh-prekrati-povtorno-naj-skandalnata-si-obshtestvena-porachka-695482.html", "text": "Новият управител на БДЖ-Пътнически превози инж. Христо Иванов днес прекрати най-скандалната обществена поръчка на бившето ръководство на държавните железници.Става дума за процедурата с предмет: №01605-2018-0003 „Извършване на планова техническа поддръжка (ТП, МПР и ГПР) и извънпланова техническа поддръжка (РН) на електрически локомотиви серия 46200 и електрически локомотиви 44001 и 44002, собственост на „БДЖ – Пътнически превози” ЕООД за тригодишен период”.След , което установи, че в случая се касае за класическа далавера - държавната жп фирма върши 80% от работата по заданието, а фактурите заминават към точно определена частна фирма, и последвалата проверка по случая на инспектората на транспортното министерство, въпросният търг бе прекратен.Само че заповедта за прекратяване на бившия шеф на БДЖ-Пътнически превози Пламен Пешаров е с толкова комична обосновка, че всеки заинтересован да вземе парите (б. ред. - въпросната поръчка е с бюджет от малко над 4 милиона лева) трябва да е луд, за да не обжалва решението за спиране, чийто основен аргумент е, че \"ще се отрази негативно на медийния образ на БДЖ\".И, естествено, частната компания \"Жп Тракция\", за която от самото начало се знаеше, че е единственият възможен изпълнител, според заложените квалификационни условия, обжалва решението във Върховния административен съд и съвсем очаквано спечели делото.Сегашното решение за повторно спиране на обществената поръчка е с далеч по-сериозния аргумент, че в процедурата има само една допусната оферта, че липсва състезание и че има реална опасност договорът да не е изгоден и да не защитава интересите на БДЖ-Пътнически превози.", "date": "2019.01.14", "title": "БДЖ прекрати повторно най-скандалната си обществена поръчка"}
