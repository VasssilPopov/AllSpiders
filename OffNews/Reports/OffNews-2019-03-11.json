{"url": "https://offnews.bg/obshtestvo/647-pozhara-sa-gasili-ognebortcite-na-sirni-zagovezni-699112.html", "text": "Рекорден брой пожари са гасили огнеборците на Сирни Заговезни - 647, съобщи Нова телевизия.София е бил един от градовете с най-много сигнали. В столицата са изгорели над 50 декара сухи треви.Много огнища е имало и в Перник, Монтана, Благоевград и София област.За щастие, в по-голямата част от случаите пожарникарите са успели да изпреварят бедствието и не се е стигнало до човешки жертви или сериозни материални щети.В местността „Камбаните” в София огнеборците успяха да спрат стихията на метри от къщите. Все още не е ясно каква е причината за пламването на огъня. Огънят в столичния квартал „Дружба” бил спрян на метри от бензиностанция.Къща горя и в пернишкия квартал „Драгановец”. Появи се информация и за пожар в Даскалово. Шест пожара са гасили огнеборците в Ковачевци през последните 24 часа.", "date": "2019.03.11", "title": "647 пожара са гасили огнеборците на Сирни Заговезни"}
{"url": "https://offnews.bg/temida/shefkata-na-bankov-nadzor-ne-e-izteglila-desetki-hiliadi-ot-ktb-v-konf-699115.html", "text": "Бившият шеф на банковия надзор в БНБ и и.д. подуправител на банката Нели Кордовска не е в конфликт на интереси за това, че е изтеглила десетки хиляди евро от КТБ \"в последната минута\" - един ден, преди да я постави под специален надзор, реши Софийският административен съд, съобщава вестник \"Сега\".Антикорупционната комисия постанови през миналата година, че Кордовска е действала в условия на конфликт на интереси, защото се е възползвала от служебното си положение и информацията, която е имала, за да спаси парите си. Според съда обаче реакцията на Кордовска била напълно естествена и няма нищо общо с това, че тя е имала достъп до вътрешна информация в БНБ. Съдът смята, че по това време е имало достатъчно публична информация за състоянието на КТБ и затова Кордовска не е имала нужда да ползва вътрешна информация. Според съда Кордовска \"не е направила нищо по-различно от останалите няколко хиляди граждани, търговски организации и държавни дружества, които и без да разполагат с т.нар. вътрешна информация са започнали изтегляне на средствата си\".В решението на съда обаче не се споменава за това, че хиляди граждани не успяха да получат парите си в последната минута и трябваше да чакат 5 месеца за гарантираните си от закона суми до 196 000 лева.Нели Кордовска е изтеглила 64 195 евро от каса на КТБ на 19 юни 2014 г., след работно време - в 17:09 ч. (работата с клиенти приключва в 16:30 ч.). На 20 юни 2014 г. КТБ е поставена под специален надзор.Ден по-рано в банката на Цветан Василев вече е действала надзорна инспекция. Кордовска е имала достъп до счетоводната и информационната система на банката към момента на изтеглянето на парите. Тази служебна тайна не е била достъпна за останалите вложители.Според съда обаче антикорупционната комисия не е доказала, че Кордовска е извършила нещо, което да я постави в конфликт на интереси, тъй като за да има такъв частният интерес трябва да влияе върху безпристрастното и обективно изпълнение на служебните правомощия.", "date": "2019.03.11", "title": "Шефката на Банков надзор не е изтеглила десетки хиляди от КТБ в конфликт на интереси, реши съдът"}
{"url": "https://offnews.bg/obshtestvo/novi-pravila-za-poddrazhkata-na-sgradite-gotvi-mrrb-699098.html", "text": "Министерството на регионалното развитие и благоустройството (МРРБ) подготвя нови правила за управление на етажната собственост, които да доведат до по-качествена поддръжка на сградния фонд и механизми на контрол за лицата, предоставящи услугите на професионално управление на етажната собственост. Предложенията ще са част от измененията и допълненията в Закона за управление на етажната собственост, по които МРРБ стартира обществен дебат.В срок до 15 април 2019 г. на електронна поща: zues2019@mrrb.government.bg могат да бъдат подавани предложения, експертни мнения и коментари за промени в разпоредбите на закона. Те ще бъдат разгледани и обсъдени при подготовката на изменения в закона.С предложенията се цели да бъдат направени изменения и допълнения на отделни разпоредби в ЗУЕС с цел постигането на по-голяма прецизност, както по отношение на правомощията и задълженията на етажната собственост, така и относно осъществяването на контрол при изпълнението на тези задължения.Промените ще са в посока прецизиране на правата на общото събрание на етажната собственост и задълженията на собствениците на самостоятелни обекти и ползвателите в сградите в режим на етажна собственост.Ще бъдат преразгледани правилата за формиране на дължимите суми за поддържане и управление на общите части в етажната собственост за справедливото им разпределение.Необходимо е да се засили ролята на публичните власти в прилагането на ЗУЕС чрез увеличаване правата и задълженията на местните власти в контрола по прилагането на закона, което ще помогне за по-доброто управление на сградите в режим на етажна собственост. Идеята е да се въведе и регулиране на отношенията при управлението на етажната собственост от различен характер – сгради със смесено предназначение (жилища, офиси, търговски площи), комплекси от затворен тип, ваканционни комплекси.В секция „Жилищна политика“, подсекция „Етажна собственост“ на сайта на МРРБ са приложени получените вече предложения от Национално сдружение „Недвижими имоти“, Българската фасилити мениджмънт асоциация и Фондация „Асансьорна безопасност“.", "date": "2019.03.11", "title": "Нови правила за поддръжката на сградите готви МРРБ"}
{"url": "https://offnews.bg/obshtestvo/adzhibadem-se-otkaza-da-prodava-bolnitcite-u-nas-699118.html", "text": "\"Аджибадем Сити Клиник\" спира продажбата на веригата болници в България и ще запази съществуващата структура, съобщиха от болничната група. \"Аджибадем\" е решила да промени решението си за продажбата заради подобряването на турската финансова стабилност, става ясно от съобщението.\"Аджибадем Сити Клиник ще продължи да осигурява най-висок стандарт здравни услуги в България и региона в дългосрочен план. Непосредствено пред групата предстои реализиране на стратегически решения и одобрени инвестиции\", посочват оттам. През следващата една година инвестиционният план на групата възлиза на 18 млн. лева, които ще бъдат разпределени за технологии и подобряване на сградния фонд в лечебните заведения.Турската \"Аджибадем\" купи болница \"Токуда\" през 2016 г. и се сля със \"Сити Клиник\". Групата включва четири болници и три медицински центъра.За решението на \"Аджибдем\" да продаде болниците у нас пък се разбра през октомври миналата година. ", "date": "2019.03.11", "title": "Аджибадем се отказа да продава болниците у нас"}
{"url": "https://offnews.bg/sport/a1-predlaga-promotcionalno-novite-modeli-gopro-s-kalaf-valentino-ro-699101.html", "text": "Специално за старта на сезона в MotoGP* А1 предлага ексклузивно у нас най-новите модели на камерите GoPro със специален промо калъф, посветен на легендата в моторните спортове Валентино Роси.Промоционалният комплект е наличен в онлайн магазина на А1, като GoPro Hero 7 Black може да се закупи за 869,99 лева в брой или 39,99 лева на изплащане, GoPro Hero 7 Silver за 669,99 лева в брой или 31,99 лева на изплащане, а цената на GoPro Hero 7 White е 469,99 лева в брой или 21.99 лева на лизинг. Офертата важи за всички клиенти на А1 при подновяване на настоящия си абонаментен план с нов двугодишен договор.GoPro Hero 7 Black е най-добрият GoPro модел, създаван някога. Подходящ е феновете на екстремните спортове и преживявания. 7 Black разполага с автоматична стабилизация и сменяема батерия. Камерата е 12 MP, водоустойчивa e и може снима видео със скорост от 240 кадъра в секунда. Също така разполага с GPS и Wi-Fi, които позволяват стрийминг в реално време.GoPro Hero 7 Silver разполага с 10 MP камера и е подходящ за хора, които обичат да пътешестват. Моделът идва с вградена батерия, възможност за снимане на 4K видео, GPS и интуитивен тъчскрийн.Hero 7 White е бюджетното предложение на GoPro, което е отличен избор за всеки селфи ентусиаст. Моделът изпъква със своята здравина и компактност. Позволява и вертикално снимане на снимки и видео, които веднага могат да бъдат споделени в социалните мрежи.* Сезонът в MotoGP стартира през изминали уикенд, като първия старт беше в Катар. Това и всички останали състезания от календара на Световния шампионат по мотоциклетизъм се излъчват на живо в ефира на MAX Sport 1. Една от легендите в моторните спортове – Валентино Роси – тази година навърши 40 и регистрира своя 23 сезон в шампионата на две колела. Това и причината GoPro да създаде специален калъф, посветена на Доктора. А1 пък е единственият телеком в България, който ще предлага аксесоара на своите клиенти.", "date": "2019.03.11", "title": "A1 предлага промоционално новите модели GoPro с калъф „Валентино Роси”"}
{"url": "https://offnews.bg/temida/sgs-ne-otkri-narushenia-v-bolnichnia-na-shefa-na-bnt-699109.html", "text": "Софийският градски съд не откри нарушения при издаването на болничния на директора на БНТ Константин Каменаров.Проверката беше разпоредена, след като Каменаров не се яви в съда на 18 февруари, за което е представил болничен, издаден от д-р Емилия Баракова за периода от 14 до 20 февруари.По-късно обаче се оказа, че в този ден Каменаров е бил в Брюксел. Той е показан в репортаж на БНТ от белгийската столица, където е участвал в конференция за предизвикателствата пред аудиовизуалните медии във времето на дигитална революция в качеството си на шеф на националната телевизия.Каменаров трябваше да яви пред съда на заседанието по делото, в което обжалва условната си присъда от 1 година и 3 месеца и 600 лева глоба за шофиране с 1,6 промила алкохол в кръвта. Ако присъдата бъде потвърдена от СГС, той може да загуби поста си като генерален директор на БНТ.\"От направената проверка се установи, че са спазени изискванията за констатиране на неработоспособност на г-н Каменаров и издаването на болничен лист, съгласно Наредбата за медицинската експертиза\", съобщава столичната здравна инспекция, на която бе възложена проверката.Оказа се, че Каменаров се почувствал зле на 14 февруари, а болничният му е издаден на 18.Според БНТ нямало начин командировката до Брюксел да се отложи, тъй като била планирана много по-рано и по покана на председателя на Европейския парламент Антонио Таяни. Заповедта за нея била издадена на 12 февруари и е за два дни. Каменаров обаче заминал за един ден. След прибирането му заповедта е \"видоизменена\" и в нея е записана само една дата – 19 февруари.", "date": "2019.03.11", "title": "СГС не откри нарушения в болничния на шефа на БНТ"}
{"url": "https://offnews.bg/obshtestvo/vsichki-lekari-ot-ochnata-bolnitca-vav-varna-podavat-ostavki-699102.html", "text": "Всички лекари и медицински сестри от Специализираната болница по очни болести във Варна са подали предизвестие за напускане. Причина е тежкото състояние, в което се намира базата на лечебното заведение.Медицинските специалисти са решени да напуснат окончателно в Деня на здравния работник - 7 април, ако до тази дата не бъдат осигурени поне 1,3 млн. лева, които са необходими за спешни ремонти в болницата. Задълженията на очната болница към края на миналата година са над 400 000 лева.В края на януари общинските съветници гласуваха да бъде отпусната помощ от 93 000 лева от бюджета на общината за 2019 г., за да бъдат покрити част от задълженията, с което обаче отново не се стига до решение за материалната база на лечебното заведение. Според медиците един от вариантите е болницата да премине към Медицинския университет във Варна, което се очаква да подобри материалната база. Такова предложение е внесено и в Общинския съвет. Управителят на болницата д-р Руслан Тошев обаче смята, че подобренията в базата на болницата, от каквито тя действително се нуждае, могат да се направят с финансиране от собственика ѝ - Община Варна, без да се стига до преструктуриране. ", "date": "2019.03.11", "title": "Всички лекари от очната болница във Варна подават оставки"}
{"url": "https://offnews.bg/futbol/guardiola-e-kategorichen-niama-da-poema-iuventus-699100.html", "text": "Мениджърът на Манчестър Сити Джосеп Гуардиола не само отхвърли спекулациите, че може да поеме Ювентус от следващия сезон, но е готов да остане на \"Етихад\" поне още четири години.Припомняме, че в Италия от няколко дни се говори, че специалистът е приоритет за \"бианконерите\" да наследи Масимилиано Алегри. Той обаче побърза да спре спекулациите.\"Имам договор със Сити за още две години, така че няма да ходя никъде, освен ако не ме уволнят. Надявам се, че ще остана тук поне още две години, а може би и още толкова след това. За мен е невъзможно да отида в друг клуб. Няма да ходя в Ювентус в следващите два сезона\", каза Гуардиола.Настоящият договор на испанеца със Сити изтича през юни 2021 година, а ако той преподпише до 2023, то това ще означава, че ще остане в клуба поне седем години.Ръководството на \"гражданите\" дори има план да убеди Пеп да изгради истинска династия на \"Етихад\" в продължение на десетилетие.", "date": "2019.03.11", "title": "Гуардиола е категоричен, няма да поема Ювентус"}
{"url": "https://offnews.bg/politika/podozirat-ruski-hakeri-za-kiberatakite-sreshtu-tcik-i-mvr-na-izborite-699113.html", "text": "Руска хакерска група е вероятният извършител на кибератаките срещу сайтовете на Централната избирателна комисия и Министерството на вътрешните работи по време на местните избори през 2015 година.Това заяви началникът на отдела на ГДБОП за борба с киберпрестъпността комисар Явор Колев по време на конференция в София, посветена на киберсигурността в Европа, в навечерието на изборите за Европейски парламент.\"Фенси беър\", която е свързана с военното разузнаване на Русия и е заподозряна в атаките към български сайтове, и с манупулациите на изборния процес в САЩ, където те са заподозрени в това, че са подслушвали кореспонденцията на представители на Демократическата партия\", каза Явор Колев.Зам.-председателят на ГЕРБ Цветан Цветанов пък посочи, че „страната ни не е подготвена за тези хибридни атаки, които са част от ежедневната игра на някои държави извън ЕС” и допълни, че Русия е държавата, която най-често се споменава като такава, която би могла да се намеси в процеса за избор на Европейски парламент.По думите му към момента страната ни не е разработила механизъм, с който да се противодейства на фалшивите новини.Руското посолство у нас се обяви срещу твърденията, че руски хакери са виновни за кибератаката по време на местните избори през 2015 г. \"За пореден път със съжаление сме принудени да констатираме голословността на обвиненията по наш адрес. Руската страна нееднократно и на най-високо равнище е опровергавала обвиненията, че се меси в изборните процеси в чужбина\", заяви сътрудник на посолството, цитиран от ТАСС.", "date": "2019.03.11", "title": "Подозират руски хакери за кибератаките срещу ЦИК и МВР на изборите през 2015 г."}
{"url": "https://offnews.bg/obshtestvo/agentciata-po-zaetostta-startira-prouchvane-na-potrebnostite-ot-kadri-699097.html", "text": "От днес проучването на потребностите от кадри, провеждано от Агенцията по заетостта, е отворено и за работодатели, които доброволно желаят да се включат в него. То е третото поред и първо за 2019 г. проучване на потребностите на работодателите в България от работна сила. Провежда се на основание чл. 10 от Закона за насърчаване на заетостта съвместно с Комисиите по заетост към Областните съвети за развитие в 28-те области в страната.Агенцията по заетостта стартира проучването на 14 февруари сред работодатели от формирана национално представителна извадка. Те са представители на всички сектори на икономиката, различни по статут и големина на предприятието и с териториално разпределение във всички области в страната. В рамките на тази статистическа извадка вече над 2200 работодатели подадоха on-line своите анкетни формуляри.Чрез тях те посочиха кои са най-необходимите умения, които трябва да притежава търсения от тях персонал, както и специалистите със средно и висше образование, които ще търсят през следващите 6 месеца. Успоредно с това работодателите заявяват и потребностите си от работници без специална квалификация, както и такива, изискващи специфична правоспособност.Същата възможност вече имат и работодатели, които не са попаднали в статистическата извадка, но желаят да заявят какви работници и служители ще търсят през следващите месеци, както и очакванията си за необходимите им специалисти с висше и средно образование след 3 до 5 години.Набраната информация ще се използва при определяне на приоритетите на областната и националната политика в сферата на образованието, обучението и насърчаване на заетостта, което ще бъде от полза на всички участници в трудовия пазар и развитието на потенциала на работната сила.Агенцията по заетостта очаква поканените за участие в проучването работодатели, които още не са подали своите анкетни формуляри, да се включат активно в оставащия период.Анкетните формуляри за работодателите от извадката и за доброволно участващите фирми и организации ще могат да се попълват до 22 март 2019 г.За желаещите работодатели доброволно да се включат в проучването, on-line формулярът е публикуван на официалния сайт на Агенцията по заетостта и може да бъде намерен .Работодателите от статистическата извадка получават достъп до анкетния формуляр чрез служителите от бюрата по труда или членовете на работната група към Комисията по заетостта в съответната област.", "date": "2019.03.11", "title": "Агенцията по заетостта стартира проучване на потребностите от кадри"}
{"url": "https://offnews.bg/interviu/dimitar-marinov-ot-komunisticheskia-zatvor-do-oskar-699099.html", "text": "Димитър Маринов, българският актьор, за най-добър филм \"Зелената книга\", гостува на София Филм Фест, предизвиквайки фурор и гордост сред родната публика.Лентата разказва истинската история на чернокожия виртуоз Дон Шърли, който през 1962 г. тръгва на музикална обиколка из дълбоко расистките южни щати в Америка. Там той се сблъсква едновременно с расизма на белите заради цвета на кожата си, но и с отхвърлянето му от останалите чернокожи, които смятат, че той се държи твърде много като бял. Във филма Маринов играе Олег, руски виолончелист, който свири заедно с Дон Шърли.. Сред големите му успехи са завършването на ВИТИЗ в класа на Крикор Азарян заедно с Мариус Куркински, Камен Донев, Койна Русева, Лили Маравиля, Стефан Вълдобрев, Стефан Денолюбов. България обаче му поднася и доста сурови моменти. Един от тях е когато в младежки порив решава с негов приятел да се скрият в \"Ориент експрес\" и да заминат за Западна Европа. Хващат ги и ги закарват в 4-то районно, където от ДС ги бият и разпитват 40 дни. Осъждат Маринов на 3,5 години затвор още като е 19-годишен. Там един от старшините му , нещо, което за Маринов, който от 4-годишен свири на цигулка, е ужасяваща съдба, но за щастие с добри лекарски грижи се оправя без тежки последствия.Няколко години след това той заминава за Америка, където след десетилетия къртовски труд стига до момента от живота си, в който се намира сега: със съпругата си Дженифър имат двама сина - Йордан и Михаил - а Маринов преподава в театралната академия в Сан Диего. Освен \"Зелената книга\" на София Филм Фест ще може да видите и  с участието на българския актьор, който може да видите на 13 и 15 март. OFFNews се срещна с актьора, за да разговаряме за неговата кариера, възгледи за Холивуд и България:Основната идея на „Зелената книга“ е, че главният герой се чувства неприпознат хем от своите хора, хем от бялото общество. Може би правя малко голям скок на мисълта, но дали може да се направи паралел с това, което Вие сте изживели, тръгвайки си от България до една степен непризнат, бягайки от един режим, и отивайки в напълно нов свят, където тепърва да се доказвате пред хора, които може би нямат това разбиране за Източна Европа и имигрантите?Донякъде да, истина е. Искам само да коригирам тенденцията, че съм избягал от България. Аз просто излязох от България, за да се пробвам, аз съм авантюрист човек, който иска да се доказва на себе си. Бях си дал време, което в младите хора в момента липсва. На моите студенти винаги им казвам: „Ти трябва да имаш т.нар. timeline (), ти не можеш да не знаеш кога трябва да сториш нещо“. Аз си бях дал 6 месеца: дали за тези 6 месеца аз ще успея да си намеря мястото, да вляза и да видя дали може въобще да остана. След това бяха другите 6 месеца, след това беше една година, след това 3 години. Исках постоянно да доказвам на себе си дали може, или не може. А ако не... както се шегувам винаги с американците: „Ако в Америка стане проблем, аз имам място, където да се върна“. Но наистина това е, което Вие отбелязахте – аз бях нито бял, нито черен. Нито приеман от белите, нито приеман от черните, както казва Дон Шърли. Аз нито бях българин, нито бях американец, бях дърво без корен дълго време.Това, което ме накара да поема тази стъпка, да изляза от България, беше несигурността от онова, което идваше, а не това, което беше. След като заминах за Щатите и започнах да усещам и носталгията, и трудността, и се зачудих дали да остана, дали не... Тогава обаче се получи това пълно обръщане, знаейки какво се случва в България 91, 92, 93-та година – страшните години. От една страна си казах, ето няма да се оправим скоро, има в момента проблем, нека се фокусирам аз тук, да забия кола, дето има една приказка. Но това беше период, който определено е много близък до това, което Дон Шърли е изпитвал тогава.Участвате и в „Снимка с Юки“, как Ви се струва положението в България от културна гледна точка сега в сравнение с времето, когато сте си тръгнали? По-добре, по-лошо?Не бих го определил като по-добре или по-лошо. Определено много различно. Трябва да Ви кажа, че според мен всяко време си има своето време, ако мога така да кажа, и всяка генерация има своите начини за изразяване. Това, което мога да кажа, е, че аз още от 86-та година, когато все още беше социализъм в България, започнах да работя в професионален театър във Видин. Бях вътре в системата като стажант-актьор. Тогава обикаляхме България с театъра и я видях цялата, видях и културата ни от първа позиция. Тогава салоните бяха пълни. Дали представленията бяха добри или недобри, това може само публиката да каже, но салоните бяха пълни. Кинозалите бяха пълни, концертните зали бяха пълни. И ние имахме образователна система, в която всеки един от нас беше задължен да чете и да се образова, да натрупа тази обща култура. Беше едно абсолютно състезание кой е прочел повече и знае повече, събирахме се по купони и говорехме за книги, за музика, за джаз, литература. Това беше времето. Дали то е било диктувано от тази система, или не – не искам да говоря политически по този въпрос, но Ви казвам, че това, в което аз израснах, беше време, в което дори един малък провинциален град като Видин имаше театър, който буквално клатеше традициите на културата в България. Малкият видински театър! Имаше едно общество на културтрегери в България, интелектуалци, хора, които работеха в сферата на изкуството с любов и желание.Това, което е днес, е коренно различно. Дали е добро, или лошо, както Вие го определяте, не знам. Може би трябва да говорим с младите как те го усещат, дали им върши работа, или не. По-възрастната генерация може да не сме съгласни с това, може да ни липсват много неща, но в крайна сметка е тяхното време, а не нашето. Ние можем да им кажем какво е било, но без да настояваме да ги променяме, а да ги образоваме и дадем това, на което сме способни. Нека те да бъдат съдници на собственото си време. Ако е лошо или не, те ще го разберат от децата си.Като си говорим за време, през последните няколко години политическата коректност в Холивуд доста промени киното и средата. Не ме разбирайте погрешно, „Зелената книга“ и прекрасен филм, но дали мислите, че донякъде това, че спечели „Оскар“ не е повлияно от темата за расизма, която доминира в него.  кара хората да се запитат дали даден филм или актьор не печели поради политически причини вместо талант.Разбира се, че това го има. Киното само по себе си е политика. То винаги е служило като пропаганда на едно или друго крило – било то социално или политическо, няма никакво значение. Въпросът е ние да успеем да гледаме киното като кино, да гледаме филма като филм, а не като политика или коректност. Разбира се, Холивуд не е разклатен от политическа коректност – Холивуд гори в политическа коректност в момента. Дали аз съм съгласен с това, или не, няма никаква значение. Това, което бих казал е, че тази година „Оскар“-ите се раздадоха, за да направят всички доволни. Аз бих дал „Оскар“ на полския „Студената война“. Разбира се, „Рома“ е уникален филм, но не мисля, че е творба за този фестивал. Това го казвам с риска много хора да ме „захапят“ за изказването ми, но нека бъдем реалисти: „Рома“ е уникален, гениален кинематографически филм, направен е за специалисти и разбирачи на киното. Средната и обикновена публика обаче не може да гледа този филм и няма да го приеме просто защото той е толкова много вътре в себе си, че дори в един момент те задръства и задушава. Аз го гледах 3 пъти и не можех да спра да го гледам. Но това не е подиумът за това произведение. „Рома“, разбира се, получи абсолютно всички признания с достойнство и авторитет, както и „Студената война“, но в крайна сметка „Оскар“-ите не са само признание на филма като филм. Те са признание на филма, който публиката харесва и от който има нужда. Ако говорим за политика, ето – това също е един политически момент. В крайна сметка, киното на днешното време е това, което политиката поставя. Дали сме доволни, или не, нека намерим начин да го изкажем по друг начин и да го променим, ако не ни харесва. Но фактът си е факт и съм съгласен с Вас. Това е времето, в което живеем и зависи от нас дали ще го променим, ако искаме онова кино на Скорсезе и Копола да се върне обратно.С какво са по-различни американските бизнес и общество, които Ви позволиха да се развиете там, а не тук, и има ли промяна от времето, когато заминахте и днес?Първо, Америка все още е велика и единствената страна в света, която дава на всеки възможност да се пробва. Дори в Канада това го няма, аз съм работил там и мога да кажа, че именно това е силата, магията на Америка. Там няма дали си бял, черен, жълт, оранжев, зелен, Източна Европа, Западна Европа, Индия, Китай, Палестина. Няма никакво значение. Всеки има право на шанс и на всеки му се дава възможност. Дали ще се докажеш и справиш зависи изцяло от теб. Дали има разлика от Америка, в която аз отидох преди 27-28 години от днес – абсолютно. Огромна разлика: и добра, и лоша. Въпреки че аз се старая да не разделям нещата на добро и лошо, а дали съм съгласен, или не съм съгласен, дали ми е по-лесно, или по-трудно. Много често се майтапя с мои колеги и приятели през последните 2-3 години, когато все им казвам: „Искам си обратно Америка, онази, в която дойдох“. Много традиционни неща се разрушиха за сметка на други и последствията не са такива каквито се очакваха да бъдат, напротив. Има един backfire, рита те обратно. Но мисля, че това е период, който ще премине. Американският народ е много особен народ, те много търпят, но като дойде момента го обръщат буквално за 24 часа.Знам, че е леко банално, но какво бихте казали на управниците в България и на хората, които се чудят дали да емигрират, или не.Аз не мога да кажа нищо на управниците в България поради причината, че имам уважение към всеки един, който живее в България. И понеже аз не живея в България смятам, че нямам моралното право да коментирам дори политиката. Мога да се съгласявам, да не се съгласявам, но аз нямам право да коментирам, защото не живея тук, въпреки че може и да чета всички вестници, списания и да знам кой какъв е и къде е. Ако тук нещата се променят, моето облагодетелстване ще е 10-20% и то обикновено когато си идвам. Да, ако имах роднини, приятели, майки, бащи, деца, които живеят тук, а аз само да съм там, това е друг въпрос.Но което бих казал е, че България е една страна, която работи на 10% от капацитета си. От скандали, разправии и от – не знам как да го обясня – манталитета кой ще кара влака. Мисля, че „Зелената книга“ е много хубав пример за всичките разделености, които ги има в момента в България. И този капацитет от 10% поне на 50% трябва да го качим всички заедно. Хората просто трябва да погледнат от другата страна на ъгъла и да си подадат ръце, защото дори в най-реакционните и негативни, консервативни мнения има доза истина. Ако всички ние успеем да създадем тази толерантност и да направим този жест поне да се съгласим за малко, за да премине този период, резултатите ще дойдат много бързо и по неочакван начин. Защото това, което менен ме обижда, е, че в цял свят в момента България не е нищо друго освен едно нарицателно. Нека да се опитаме да обърнем играта. Зависи само от нас.", "date": "2019.03.11", "title": "Димитър Маринов: От комунистическия затвор до Оскар"}
{"url": "https://offnews.bg/sviat/mej-otnovo-razgovaria-po-telefona-s-iunker-za-brekzit-699105.html", "text": "Тереза Мей е имала днес отново телефонен разговор с председателя на Европейската комисия Жан-Клод Юнкер, съобщи говорителят на британския премиер. Той добави, че преговорите за Брекзит продължават, предаде Ройтерс. цитирана от БТА.Мей разговаря с Юнкер и снощи, след като преди това в петък и събота имаше такива телефонни разговори с лидери от ЕС с цел да осигури пробив в преговорите за отстъпки в споразумението със съюза за Брекзит, така че то да стане по-приемливо за британския парламент.Утре британският премиер се връща в парламента, за да представи отново споразумението си пред британските депутати, които веднъж вече го отхвърлиха през януари с голямо мнозинство. Ако в споразумението няма промени, тя може да се окаже заплашена от още едно тежко поражение.Ден преди споразумението за Брекзит да бъде подложено на гласуване в парламента, там ще говори министърът по въпросите на Брекзит Стивън Баркли, гласи съобщение в поддържан от опозиционната Лейбъристка партия профил в Туитър. В публикацията обаче се споменава единствено за това, че той ще говори днес, без да се дават повече подробности.Според политическия редактор на Би Би Си Лора Кънсбърг е възможно днес Мей да замине за Страсбург, но това пътуване засега не е потвърдено.\"Динамична\" - това е учтивият начин да се опише ситуацията с това, което се случва в момента\", написа Кънсбърг в Туитър.", "date": "2019.03.11", "title": "Мей отново разговаря по телефона с Юнкер за Брекзит"}
{"url": "https://offnews.bg/futbol/bukmejkarkata-ot-vratca-euforiata-ot-pechalbata-v-evrofutbol-beshe-go-699103.html", "text": "Веселка Петрова е букмейкърката, пуснала майсторския фиш от 18 мача в права колонка във Враца, който осигури на собственика си 956 892,41 лева печалба.Това се случи на 25.02.2019 г. Пунктът се намира в центъра на града и след изплащането на близо 1 милиона лева, става се по-търсен от играчите на \"Еврофутбол\".За повечето от тях това вече е късметлийският пункт във Враца. Ето какво сподели г-жа Петрова само няколко дни, след като шестцифрената сума бе изплатена.Какво е чувството да сте пунктът на милионера? - Ние сме щастливи и горди, че през годините при нас се реализираха и продължават да се получават все по-големи печалби.Вие как разбрахте? - Сутринта представител от \"Еврофутбол\" ме информира, че в нашия пункт е спечелена рекордна печалба от около 1 милион лева. Първоначално и аз не можех да повярвам. Беше ми обяснено, че са 18 срещи в права колонка за 200 лева. Еуфорията беше голяма!Вие ли съобщихте новината на печелившия? Как реагира той? - Да! Той не знаеше, че има печалба – беше проследил срещите от събота и част от неделните. Беше извън града. За другите мачове нямаше информация. Така че, като се прибра в късния следобед вкъщи, провери своя талон, обади ми се по телефона и потвърди, че той е щастливецът. Беше много радостен. Това беше една наистина неочаквана новина.Редовен участник ли е при вас? - Да, от около 8 години, а в последните 4 сме по-близки. Идва всяка събота. Винаги е подготвен с 12 написани мача в талона. Другите срещи ръчно ги дописваме на терминала. Играе за събота, неделя и евентуално понеделник.Има ли някаква система на игра или следи статистиката? - На нас ни е направило впечатление, че той винаги е подготвен! Идва, пуска си талона и си тръгва. Не се заседява в пункта и не коментира срещите с останалите участници. Доста информиран е и следи статистиката. При него характерното е, че използва знаци „1“ и „2“. Никога „Х“. Той винаги разчита на много срещи – от 15 до 22. Това е неговата тръпка, неговото хоби. Но, като цяло не е суеверен.Според Вас каква ще е неговата следваща печалба и кога? - Наблюдаваме една цикличност при него през 4 години. Да сме живи и здрави след 4 години дано му съобщим новината за още някой милион.Как реагираха останалите играчи, когато разбраха за голямата печалба от почти 1 милион лева? - Еуфорията беше наистина много голяма! Имаше много радостни и щастливи хора. Всички му пожелаваха още много късмет. Може би всички ще пробват с доста срещи да играят.На какви мачове разчитат Вашите играчи - Топ първенствата в Европа или по-малко популярните първенства? - При нас има всякакви играчи. Едни играят от Топ първенствата, други от по-неизвестни първенства.Често ли се случва при Вас да се падат големи печалби? - Доста често се случва при нас да имаме големи печалби. Не случайно ни наричат късметлийския пункт във Враца. Ние имаме доста суми над 10 000 лева. От наши редовни клиенти. Имаме участници, които с по-голяма сума залагат на малко срещи. Други пък с по-малка сума залагат на повече срещи, но там предвижданията са на Първо полувреме/Краен изход, което е друг тип игра. Имаме доста печеливши, които залагат на 10-15 срещи в колонка.Какви са Вашите наблюдения – суеверни ли са играчите на Еврофутбол? - Имаме и суеверни клиенти. Те предпочитат да седнат на определено място и да не им се коментира срещата. Имаме и несуеверни играчи, които влизат залагат и късметът си е пак с тях.Според Вас каква е формулата за успеха? - Формулата за успеха е играчите да бъдат упорити и да следят статистиката. Все пак трябва и доза късмет.Сега след голямата печалба, която беше спечелена с 18 мача в права колонка, има ли и други, които пробват късмета си по този начин? - Разбира се и се надяваме, че ще има още много, които ще пробват тази печеливша система. Затова \"Еврофутбол\" е повече от игра и дава на всеки шанс за повече печалби.Какви са Вашите пожелания към големия печеливш и останалите играчи на \"Еврофутбол\"? - Ние му пожелаваме още много точни прогнози, а на останалите играчи – да изпитат тръпката с познаването в \"Еврофутбол\"!", "date": "2019.03.11", "title": "Букмейкърката от Враца: Еуфорията от печалбата в Еврофутбол беше голяма"}
{"url": "https://offnews.bg/sviat/mazh-zakasnial-s-dve-minuti-za-zlopoluchnia-polet-na-etiopskia-samolet-699107.html", "text": "Мъж закъснял с две минути за злополучния полет от Адис Абеба за Найроби. Самолетът падна минути след излитането. Загинаха всички 157 души на борда. Антонис Маврополус закъснял и служителите на летището не го допуснали до самолета, макар че той настоявал и дори крещял.Минути по-късно той бил потърсен от полицаи, които му казали да не протестира, а да благодари на Господ, защото е единственият пътник, който е изпуснал полет 302. Мавропулос e президент на Международната асоциация за твърди отпадъци. Той пътувал за Найроби, за да присъства на годишната асамблея на ООН за околната среда.Сред загиналите са 22 служители на ООН, които също пътували за конференцията.Днес тя беше открита с минута мълчание.Сред жертвите е и кенийският студент по право в Джорджтаун – Кедрик Азиауагва. Той е работил и като доброволец по програма за достъп до образование на децата в Кения.", "date": "2019.03.11", "title": "Мъж закъснял с две минути за злополучния полет на етиопския самолет"}
{"url": "https://offnews.bg/sviat/vokalistat-na-prodigy-se-e-obesil-699108.html", "text": "Вокалистът на Prodigy Кийт Флинт се е обесил, съобщиха британски следователи. Това е било констатирано след извършената на 7 март аутопсия. Следователи в графство Есекс подчертаха, че няма никакви съмнения за убийство.Все още се очакват официалните данни от токсикологията и следващото изслушване по случая е отложено за 23 юли.Певецът беше открит мъртъв в жилището му в Есекс на 4 март. Веднага след като информацията за смъртта му се разпространи, колегата му от групата Лиъм Хаулет заяви, че той се е самоубил.Още тогава от полицията обявиха, че не определят смъртта му като подозрителна.Таблоидът \"Сън\" твърди, че Флинт умолявал съпругата си Маюми Кай да се завърне у дома, преди да сложи край на живота си. Двамата с японската диджейка се разделиха миналата година.Британската група The Prodigy е основана през 1990 година. Сред най-големите им хитове са Firestarter, Breath и Smack My Bitch Up.", "date": "2019.03.11", "title": "Вокалистът на Prodigy се е обесил"}
{"url": "https://offnews.bg/knigi/spokojni-roditeli-shtastlivi-detca-699078.html", "text": "Подходът на д-р Лора Маркам, основан на най-новите изследвания в областта на развитието на мозъка и на клиничния ѝ опит в работата ѝ с родители, е прост, но много резултатен. Според д-р Маркам изграждането на емоционална връзка с детето ви ще доведе до истинска и трайна промяна в поведението му. Когато създадете отношения на близост и доверие, ще отпадне нуждата от заплахи, натякване, молби, подкупи или наказания.Този забележителен наръчник ще помогне на родителите да вникнат по-добре в собствените си емоции и да ги държат под контрол. Само ако останат спокойни, те ще съумеят да реагират конструктивно на детското поведение. Налагането на разумни граници, използването на емпатия и ясна комуникация ще помогнат на родителите да отгледат самодисциплинирани деца. В книгата са дадени примери как да се действа в различни ситуации, както и решения и тактики, приложими за деца от най-ранна възраст до прогимназията.Ако сте изморени от борбите за надмощие, емоционалните сривове и търсене на подходящите „наказания“, тази книга е за вас. Тук ще откриете необходимите практически средства, за да трансформирате родителския си подход по един позитивен, доказал ефективността си начин.", "date": "2019.03.11", "title": "Спокойни родители – щастливи децa"}
{"url": "https://offnews.bg/112/retcidivist-bez-knizhka-spretna-gonka-s-politciata-krie-se-na-pokriv-699079.html", "text": "Случайна проверка на лек автомобил прерасна в гонка с изстрели, съобщава ОД МВР-Варна.На 9 март, около 13 ч, полицейски екип забелязал Понтиак, който се движел по улица в Девня. Спрял пред адрес, а полицията решила да извърши проверка.Виждайки униформените, водачът рязко потеглил и последвала гонка до гарата в Девня. Там мъжът оставил колата и побегнал. Полицията го предупредила да спре, последвали и два предупредителни изстрела, но без резултат. След трети предупредителен изстрел беглецът отново не спрял, а се качил на покрива на изоставена постройка, където бил заловен.Задържаният е на 30 години, от Девня, осъждан многократно. Установено било, че няма и валидна шофьорска книжка.След ареста е отведен в болница. Прегледът показал, че няма тежки травми. Задържан е за 24 часа.", "date": "2019.03.11", "title": "Рецидивист без книжка спретна гонка с полицията, крие се на покрив"}
{"url": "https://offnews.bg/sviat/kakvo-se-znae-sled-katastrofata-na-etiopskia-samolet-699080.html", "text": "Американският производител на самолети Боинг е изправен пред много въпроси след катастрофата на етиопски самолет, в който са загинали 157 души. Това е втората катастрофа на Боинг 737 Макс-8, като само преди пет месец друг техен самолет на индонезийската компания „Лайън еър” загуби височина малко след излитане. При инцидента загинаха 189 души.В отговор много авиокомпании вече заземяват всички свои самолети от този модел, а експерти коментират, че е твърде рано, за да се каже какво е причинило катастрофата.Какво се случи в неделя?От етиопските авиолинии казват, че самолетът, полет ЕТ302, се е разбил в 08:44 местно време, което е само шест минути след като е напуснал Адис Абеба. Той е трябвало на пристигне в Найроби.Пилотът е съобщил за технически проблем и е поискал да се върне в Адис Абеба.\"На този етап не можем да изключим нищо\", заявява изпълнителният директор на етиопските авиолинии Теволде Гебремарим пред репортери в международното летище Боле.Самолетът е бил управляван от старши капитан Яред Геточу, който има над 8000 часа във въздуха.Би Би Си съобщава, че по данни на радара за въздушното движение Flightradar24 след излитането на самолета вертикалната му скорост е била нестабилна.На борда са пътували пътници от над 30 страни, включително 32-ма кенийци, 18 канадци и 7 британци. Според официален представител на ООН най-малко 19 са жертвите, свързани и работещи към организацията. Те пътували към среща на ООН за околната среда, в Найроби, която днес започна с минута мълчание.Съпругата и децата на словашки депутат Антон Хрнко също са били на борда.Междувременно грък на име Антонис Мавропулос пише, че е закъснял за полета с две минути и е бил ядосан от факта, че не са го допуснали. „Изглежда това е бил моят щастлив ден“, споделя той във Фейсбук.Какво се знае за самолета?Самолетът Боинг 737 Макс-8 е в търговска употреба едва от 2017 година. Той е сред 6-те самолета от този модел, които етиопските авиолинии закупуват като част от разширяването си. Същият самолет е претърпял много строга техническа проверка на 4 февруари.От Боинг съобщават, че скърбят за случилото се и изпращат екип, който да помогне на разследването.След катастрофата на „Лайън еър“ миналия октомври следователите заявиха, че пилотите са се борили с автоматизирана система, предназначена да задържи самолета от срив - нова характеристика на Боинг 737 – Макс. Тя е трябвало да поддържа необходимата височина, но е давала грешка и е накланяла носа му надолу, което може би е грешка в сензорите на самолета. Тогава пилотите се борили с машината, а това се е случило около 20 пъти. Дали това се е случило и по време на вчерашната катастрофа с етиопския самолет, все още не е ясно.Би Би Си припомня, че и двата инцидента се случват след излитането.Експерти коментират случаите като „много подозрителни“, а от Боинг се очаква да се справи с този проблем в най-скоро време. Все пак, след случая през октомври, производителят предупреди авиокомпаниите за проблеми с автоматизираната система.Разбира се, няма как само ден след катастрофата да се разбере дали грешката е техническа или човешка.Етиопските авиолинии имат добра репутация за безопасност, въпреки че през 2010 година техен самолет се разбива в Средиземно море малко след като напуска Бейрут.Кой ще се заеме с разследването?Разследването ще бъде водено от етиопските власти, координиращи се с екипи от експерти от Боинг и Националния съвет по безопасност на транспорта на САЩ.Неотложен приоритет за следователите ще бъде да намерят двата рекордера на кабината на самолета - един за данни и друг за пилотските записи на глас.Към този момент компанията няма да използва тези самолети за полетите си. Тя използва друг модел самолет за първия си полет до Кения след катастрофата, която пристигна в 10:25 местно време днес.Китай също забрани употребата на Боинг 737-Макс.Изявление направи и министър-председателят на Етиопия Аби Ахмед. \"Инцидентът е шокиращ и трагичен. Както знаем, Етиопските авиолинии е уважавана компания, с добра репутация по отношение на сигурността. Причината за инцидента ще бъде щателно разследвана от професионалисти и резултатите ще бъдат публично оповестени”, каза той.", "date": "2019.03.11", "title": "Какво се знае след катастрофата на етиопския самолет"}
{"url": "https://offnews.bg/futbol/v-gambia-nedoumiavat-zashto-ali-sou-ne-e-poluchil-povikvatelna-699075.html", "text": "Нападателят на ЦСКА Али Coy се намира в много добра форма, но това изглежда не е достатъчно, за да получи повик­вателна от националния от­бор на Гамбия. Спортният журналист от африканската държава Буба Фалабоуе сподели изненадата си от решението на селекционера Том Сенфие да остави Coy извън сметките, пише \"Тема спорт\".\"Али Coy се разписа в два по­редни мача за ЦСКА. След ка­то вкара хеттрик на Сеп­тември, той добави две по­падения и срещу Етър при 3:1. Али вече има 9 шампионатни гола. Coy обаче изненадващо не попадна в списъка на треньора Том Сенфие за двубоя с Бенин миналата година, как­то и за предстоящата среща с Алжир\", написа журналистът в социалните мрежи.Въпросната среща на Гамбия е гостуване на Алжир на 22 март в квалификация за Ку­пата на африканските нации.След трансфера си в ЦСКА Али Coy се завърна в националния отбор на родината си след 5-годишно прекъсване, като записа два мача през 2018 година. Той е изиграл 7 мача за родината си, но все още търси дебютния си гол.През този сезон Coy вече се разписа 12 пъти във всички турнири - 9 от головете му са Първа лига, а останалите 3 - за Ку­пата на България. Първоначално ЦСКА привлече гамбиецa под наем, но през зимата откупи правата му от италианския Киево.", "date": "2019.03.11", "title": "В Гамбия недоумяват защо Али Соу не е получил повиквателна"}
{"url": "https://offnews.bg/kultura/nashite-palkovodtci-danail-nikolaev-video-699082.html", "text": "Четвъртият епизод от документалната поредица „Нашите пълководци“ на сдружение „Българска история“ и ЗАД „Армеец“ представя историята на Даниел Николаев - офицерът, който ръководи военните сили, които на 5 срещу 6 септември осъществяват Съединението. Данаил Николаев е първият, който в Пловдив извиква „Да живее Съединението! Да живее княз Александър!“ и „магията“ се случва, при това без съпротива.Той е роден през 1852 г. в Болград, Бесарабия, по онова време в Русия. Като младеж постъпва в Одеското военно училище, иска да се включи в четата на Христо Ботев, участва в Сръбско-турската война от 1876 г. и е един от първите, които през април 1877 г. се записват в Българското опълчение. Неговият командир ген. Столетов заявява пред опълченците: „Вам Бог заповядва да бъдете герои!“ и Данаил Николаев не го разочарова. Той се сражава при Стара Загора и Шипка, а при Шейново е пръв на най-опасния турски редут, където е ранен. Лично руският император Александър ІІ го награждава.След Руско-турската война Николаев става офицер в милицията на Източна Румелия, бързо израства в йерархията, а куриозното е, че османският султан, срещу когото се е сражавал във вече две войни, го произвежда в чин майор. През лятото на 1885 г. става ясно, че единствено войската може да осъществи Съединението на Княжество България с Източна Румелия. Затова Захари Стоянов търси помощ от Николаев, като направо му заявява: „Бай Николаев, в глуха линия сме изпаднали.“Младият офицер е назначен за главнокомандващ на войските в Източна Румелия, защото Съединението трябва да бъде защитено. Следват денонощия на трескав труд за главнокомандващия. Той изработва план за защита на южната граница и съсредоточава войските там. Ударът срещу съединена България обаче идва от съвсем друга посока. Започва Сръбско-българската война.Николаев изпраща всички свои войски към Сливница и след героичен поход от юг те пристигат в най-нужния момент. Самият подполковник получава от княза командването на българските сили и ги води към победи при Драгоман, Цариброд и Пирот. Неслучайно е първият награден от княз Александър І с военен орден „За храброст“ и е произведен в чин полковник.Войната свършва, но армията се политизира и много офицери – доскорошни приятели и колеги, се оказват непримирими противници. Вече изявил се като русофоб, Николаев не приема детронирането на княз Александър І през 1886 г. Той е назначен за военен министър в правителството на русофобите и започва разправа с превратаджиите. За русофилите, които се бунтуват в Русе и Силистра, заповядва: „Щом осъдите някого, разстрелвайте го незабавно.“ Така Николаев носи отговорност за смъртта на довчерашни свои другари като Олимпий Панов, Димитър Филов, Атанас Узунов и др., но ги разглежда единствено като „предатели на Отечеството“.Само във връщането на Александър І Николаев вижда изход от държавната криза. Това обаче е невъзможно, а и го изправя срещу регента Стамболов. Последният успява да се наложи, военният министър е отстранен, а за княз на България е избран Фердинанд. Какво предприема Николаев – вижте във видеото.", "date": "2019.03.11", "title": "Нашите пълководци: Данаил Николаев (видео)"}
{"url": "https://offnews.bg/futbol/niki-mihajlov-i-ivajlo-chochev-se-zavrashtat-v-natcionalnia-otbor-699084.html", "text": "Селекционерът българския национален отбор по футбол Петър Хубчев обяви разширения списък с футболисти, повикани за европейските квалификации с Черна гора на 22 март и Косово три дни по-късно.В групата за първи път са повикани младите таланти Мартин Минчев от Черно море (Варна) и Валентин Антов от ЦСКА. След дълго отсъствие се завръща вратарят на Левски Николай Михайлов. Той е и единственият представител на \"сините\" в селекцията. Също така след дълго лечение на контузия в отбора е повикан отново Ивайло Чочев от италианския втородивизионен Палермо.Вратари: Николай Михайлов (Левски), Пламен Илиев (Лудогорец), Димитър Евтимов (Акрингтън Стенли, Англия)Защитници: Николай Бодуров (ЦСКА), Валентин Антов (ЦСКА), Васил Божиков (Слован Братислава), Камен Хаджиев (Академия Пушкаш, Унгария), Страхил Попов (Касъмпаша), Антон Недялков (Лудогорец), Петър Занев (Енисей Красноярск, Русия)Полузащитници и нападатели: Радослав Кирилов (Славия), Георги Костадинов (Арсенал Тула, Русия), Кристиян Малинов (ЦСКА), Симеон Славчев (Карабах), Ивайло Чочев (Палермо, Италия), Тодор Неделев (Ботев Пд), Антонио Вутов (Ботев Пд), Николай Димитров (Урал Екатеринбург, Русия), Галин Иванов (Халадаш), Мартин Минчев (Черно море), Радослав Василев (Черно море), Ивелин Попов (Ростов, Русия), Спас Делев (Погон, Полша), Кирил Десподов (Каляри)Националите се събират на лагер в понеделник, 18 март, като допълнително ще бъде публикувана информация за програмата на тренировките и медийните активности.", "date": "2019.03.11", "title": "Ники Михайлов и Ивайло Чочев се завръщат в националния отбор"}
{"url": "https://offnews.bg/politika/maria-gabriel-s-naj-mnogo-nominatcii-za-evrolistata-na-gebr-699087.html", "text": "Еврокомисарят Мария Габриел е получила най-много номинации в структурите на ГЕРБ за листата за евровота.Това разкри зам.-председателят на партията Цветан Цветанов в отговор на журналистически въпрос дали именно Габриел ще е водач на листата.Над 10 000 номинации в 232 общини са издигнали нейната кандидатура, обяви Цветанов.Той обаче не разкри нито кой ще е водачът, нито имената в листата, която не била окончателно готова.Цветанов взе участие в конференция за киберсигурността. Той коментира, че чрез Европейския център за кибератаки ще може да се противодейства и да създаде интегритет на всички държави-членки от ЕС. Държавната агенция \"Електронно управление\" също има сериозен ангажимент да не се допуснат кибератаки по време на евроизборите.", "date": "2019.03.11", "title": "Мария Габриел с най-много номинации за евролистата на ГЕБР"}
{"url": "https://offnews.bg/gimnastika/gratciite-ni-s-18-medala-ot-mezhdunarodnia-turnir-v-lisabon-699076.html", "text": "Респектиращите 5 златни, 8 сребърни и 5 бронзови отличия завоюваха грациите ни през уикенда по време на международния турнир в Лисабон, Португалия.На турнира при жените участие взеха най-силните ни гимнастични Невяна Владинова, Катрин Тасева, Боряна Калейн и новото попълнение Татяна Воложанина. При девойките бяхме представени от Катрин Цонева, Стилияна Николова и Никол Атанасова.При жените многобоя беше спечелен от Невяна Владинова след категорична игра и изиграни отлично съчетания. По време на финалите Невяна спечели още три златни медала на топка, бухалки и лента. В многобоя Невяна бе последвана от Катрин Тасева, която спечели среброто, а във финалите завоюва още два сребърни медала на бухалки и лента.Другите ни две представителни при жените Боряна Калейн и Татяна Воложанина завършиха съответно на 5-то и 6-то място в многобоя след допуснати грешки през първия ден. Във финалите Боряна спечели златен медал на обръч и бронзов медал на топка.Сребро и бронз в многобоя донесоха девойките ни Катрин Цонева и Красимира Илиева, а Стилияна Николова се нареди на 4-та позиция. Във финалите Катрин спечели и два бронзови медала на бухалки и въже, а Стилияна сребро на бухалки и бронз на топка. Във финала на лента сребро спечели Красимира Илиева.Важното от това състезание обаче не са толкова спечелените медали предвид факта, че много от по-силните конкурентки на нашите момичета не присъстваха. Трябва да се обърне внимание на начина, по който съдиите са приели момичетата ни и получените оценки, които до този момент не са получавани. След усложняването на някои от композициите и направените нови съчетания, момичетата ни вече получават оценка от 21.300 за прекрасната топка на Невяна и 21.400 за топката на Боряна.\"Представянето на нашите момичета, приемането и оценяването им от специалистите показват, че при силна игра и без грешки имаме всички шансове да бъдем неизменно на почетната стълбичка при индивидуалистките. Нещо, което ансамбълът ни вече постигна с увереност и прекрасни композиции\", пишат от Българската федерация на художествена гимнастика.\"На фона на не особено голяма конкуренция, нашите момичета направиха много силно и полезно състезание помежду си. Това беше важен старт за нас, за да видим как ще се оценят новите ни композиции\", написа президентът на БФХГ Илияна Раева.\"И четирите ни състезателки – Невяна Власинова, Катрин Тасева, Боряна Калейн и Татяна Воложанина имат съчетания, които вече са конкурентни на най-силните състезателки в света. Композициите са много сложни, артистични, зрелищни и отговарят на тенденциите на съвременната гимнастика. Момичетата ни вече имат необходимите трудности с тяло и уред, с които можем да мечтаем много смело, както никога досега\", коментира тя и добавя, че всяка една от състезателките има потенциала да се бори за златен медал.", "date": "2019.03.11", "title": "Грациите ни с 18 медала от международния турнир в Лисабон"}
{"url": "https://offnews.bg/tenis/nadal-se-obarka-s-chasa-i-zakasnia-za-macha-si-v-indian-uels-video-699096.html", "text": "Бившият световен номер 1 в мъжкия тенис Рафаел Надал стартира безпроблемно участието си на турнира от сериите Мастърс 1000 в Индиън Уелс. Матадора победи Джаред Доналдсън с 6:1, 6:1.По време на срещата висчко за испанеца вървеше по график, но не и преди това, тъй като Рафа закъсня за мача.Надал обърка началния час за сблъсъка. Той смяташе, че срещата започва в 20:00 часа местно време, а не в 18:00. Все пак всичко бе наред и Матадора закъсня само с няколко минути.По пътя към корта, Рафа обясни на опонента си: \"Съжалявам, че закъснях. Мислех, че е в 8 часа, а не в 6\". Доналдсън пък отговори шеговито: \"Няма да започнат мача без теб\".В следващия кръг на надпреварата Надал ще се изправи срещу Диего Шварцман. Дано се появи на време.", "date": "2019.03.11", "title": "Надал се обърка с часа и закъсня за мача си в Индиън Уелс (видео)"}
{"url": "https://offnews.bg/obshtestvo/mladezhi-spasiha-ot-udaviane-momiche-zavlecheno-ot-vodite-na-vodopad-699106.html", "text": "Двама младежи спасиха от удавяне петокласничка, завлечена от водите на водопад Сучурум над Карлово.Инцидентът е станал в неделя следобед, когато три 11-годишни момичета се разхождали в гората близо до водопада.Трите деца тръгнали по пътеката към водопада в неделя около обед и километър след като подминават водната каскада, придошли води на Стара река завлекли едно от тях.Детето паднало от много голяма височина, около 9 метра. За щастие, там се оказали двама младежи от Карлово, които се хвърлят и изваждат момичето, след което му оказват и първа помощ. Младежите сигнализират за случилото се и на тел. 112. Пристигналият на мястото спешен екип осъществява по-нататъшната реанимация. \"Действията им са били животоспасяващи\", съобщи за Радио Пловдив кметът на града Емил Кабаиванов.Полицаи са изнесли на гръб другите две деца. Те не са пострадали, но са били в шок.Най-вероятната причина да се стигне до инцидента е опит на момичето да си направи селфи, съобщи старши комисар Атанас Илков, директор на ОДП - Пловдив.\"Мястото е много опасно, а ние често получаваме сигнали, че деца са отишли там и си правят селфита\", каза още Илков.Общината ще награди младежите, спасили петокласничката, както и полицаите.", "date": "2019.03.11", "title": "Младежи спасиха от удавяне момиче, завлечено от водите на водопад Сучурум"}
{"url": "https://offnews.bg/obshtestvo/germanska-printcesa-s-balgarski-koreni-dari-bolnichni-legla-i-prohodil-699104.html", "text": "Германската принцеса с български корени Теофана Аладжова фон Саксен направи голямо дарение на болница \"Пирогов\". Тя дали електрически болнични легла, проходилки и медицински помощни средства втора употреба.Официално дарението прие зам.-изпълнителният директор на \"Пирогов\" проф. д-р Николай Габровски. Той благодари на българите от чужбина, които и да са те и където и да са те, че се сещат за родината си и помагат както могат.д-р Асен Меджидиев подчерта, че не само като завеждащ отделението по УНГ на \"Пирогов\", но и като председател на Столичната Лекарска на БЛС, поднася благодарности за дарението и се надява, че и други болници в София ще могат да се възползват от щедростта и да получат нови легла и медицински помощни средства.Теофана Аладжова фон Саксен e родена е през 1949 г. в България. Баща ѝ – Петър Аладжов, е бил директор на Българска търговска банка.Саксонската принцеса с български корени се занимава с хуманитарна и благотворителна дейност от няколко десетилетия. Благодарение на нейните усилия до момента в България са доставени над 3000 болнични легла и медицински помощни средства.", "date": "2019.03.11", "title": "Германска принцеса с български корени дари болнични легла и проходилки на 'Пирогов'"}
{"url": "https://offnews.bg/obshtestvo/oblatci-dnes-kratka-zima-prez-sedmitcata-699049.html", "text": "Седмицата започва с облачно време, привечер от запад започват валежи.Ще духа северозападен вятър, с него ще нахлува по-студен въздух. Максималните температури ще варират от 13-15 до 19-21 градуса в различните райони на страната.По Черноморието облачността ще е значителна, с повече слънце в часовете преди обяд. Почти без валежи. Ще духа слаб, след пладне - до умерен вятър от запад-северозапад. Максималните температури ще са между 16 и 19 градуса. Вълнението на морето е 1-2 бала. Температурата на морската вода е 8-9 градуса. оВ планините облачността ще е значителна, ща вали дъжд, а по върховете и слаб сняг. Вятърът ще е силен. Максималната температура на 1200 метра ще е около 9 градуса, на 2000 метра - около 2 градуса.Утре средиземноморски циклон ще донесе дъжд в региона, а в планините - сняг. Температурите чувствително ще се понижат и максималните във вторник следобед вече ще са до 5-6 градуса. За 12 март от Националния институт за метеорология и хидрология са издали предупреждения за опасно време, свързани с валежите от сняг и дъжд, които в някои области ще са значителни.Кратката зима обаче ще отмине за 24 часа и още в сряда времето ще започне да се подобрява. ", "date": "2019.03.11", "title": "Облаци днес, кратка зима през седмицата"}
{"url": "https://offnews.bg/futbol/ventci-stefanov-za-pavel-kolev-ne-znam-dali-tova-litce-e-napusnalo-bf-699088.html", "text": "Президентът на Славия Венцеслав Стефанов влезе в задочен спор с изпълнителния директор на Левски Павел Колев. Босът на \"белите\" заявяви, че не е сигурен, че шефът на \"сините\" не работи все още и в Българския футболен съюз.Стефанов твърди и, че дълговете на 26-кратните шампиони на България реално са близо 40 000 000 лева.\"Славия, за разлика от другите клубове, няма една стотинка задължения! На ЦСКА задълженията бяха над 50 милиона лева! На Левски задълженията са 39 милиона и 825 хиляди лева. Това е точната сума! Обадете се и питайте Павел Колев. Три-четири отбора в българския футбол са чисти в момента. Кои са те ли? Вие разследващи журналисти ли сте или спортни? Направете справка кои са чистите клубове.Стефанов коментира и срещата между ЦСКА и Септември София през миналия уикенд, която завърши 5:1 в полза на \"червените\".\"\", каза босът на Славия.", "date": "2019.03.11", "title": "Венци Стефанов за Павел Колев: Не знам дали това лице е напуснало БФС"}
{"url": "https://offnews.bg/obshtestvo/zapochva-velikiat-post-bez-venchavki-do-velikden-699023.html", "text": "Великият пост започва от днес и продължава до Велкиден - тази година на 28 април за православните християни. Католиците и протестантите празнуват Възкресение христово на 21 април. Великденският пост е най-продължителният, нарича се Четиридесетница, понеже трае 40 дни. Целта на лишенията е християните да се покаят и очистят душите и телата си, за да се приготвят за посрещане на Възкресение Христово. През периода се разрешава само два пъти да се яде риба - на Благовещение и на Връбница. Чрез лишаване на тялото, да се смири душата е смисълът на постенето. Строгият пост обаче не се препоръчва на болни, малки деца, възрастни хора, бременни жени и кърмачки. До Великден са забранени и венчавките. ", "date": "2019.03.11", "title": "Започва Великият пост, без венчавки до Великден"}
{"url": "https://offnews.bg/ikonomika/kabinetat-b-3-ofitcialno-pokani-strategicheski-investitori-za-giola-na-699086.html", "text": "В изпълнение на решения на Народното събрание от 7-ми юни 2018 г. и на Министерския съвет от 29-ти юни 2018 г. „Национална електрическа компания“ ЕАД отправя покана за избор на стратегически инвеститор за изграждане на АЕЦ „Белене“, съобщиха от Министерството на енергетиката. В рамките на поканата се дава възможност и за заявяване на интерес за придобиване на миноритарно участие в бъдещата проекта компания, както и/или за закупуване на електрическа енергия от бъдещата електроцентрала.От ведомството на Теменужка Петкова уточняват, че целта на поканата е да предостави \"определена информация на страните, които желаят да заявят участие в процедурата\".Държавното участие в проектната компания, екплоатираща АЕЦ „Белене“, ще е с апортна вноска на активите, в това число – лицензираната площадка, наличното оборудване, издадените решения, разрешение, лицензии и други документи, свързани с проекта.Българската държава, чрез НЕК ЕАД, си запазва правото на блокираща квота при вземането на решения по определени въпроси от компетентността на общото събрание на акционерите в проектната компания. Предвижда се изграждането на централата да се реализира на пазарен принцип, без сключване на дългосрочни договори за изкупуване на електроенергия от държавата и предоставяне на държавни гаранции.Заявление за участие в процедурата за избор на стратегически инвеститор, съответно интерес за придобиване на миноритарно акционерно участие в проектната компания, могат да подават български или чуждестранни юридически лица, както и обединения от такива.Срокът за получаване на заявления за участие е до 90-тия ден, считано от датата на публикуване на поканата в Официален вестник на Европейския съюз. Индикативният срок за приключване на процедурата е 12 месеца, считано от датата на публикуване на настоящата покана в Официален вестник на ЕК.По време на първото си правителство тогавашният и все още премиер Бойко Борисов определи проекта за АЕЦ Белене като \"гьол\". По-късно позицията му еволюира в посока за изграждането на Втора атомна.", "date": "2019.03.11", "title": "Кабинетът Б-3 официално покани стратегически инвеститори за гьола на Б-1"}
{"url": "https://offnews.bg/bojni/bagata-pribira-103-500-dolara-699058.html", "text": "Шестцифрена сума в долари ще прибере звездата ни в смесените бойни изкуства Благой Иванов - Багата след първата си победа в най-престижната верига UFC, съобщава thesportsdaily.com.Българинът пречупи американеца Бен Ротуел с единодушно съдийско решение. Часове след мача станаха ясни и хонорарите на участниците в голямата гала вечер в Уичита, Канзас. Багата получава четвъртия по стойност хонорар от 103 500 долара, като сумата се формира от три компонента, като в нея влизат и два бонуса.Съперникът му Бен Ротуел ще получи 72 000 долара, които също са формирани от два компонента. Най-голям хонорар ще грабне бразилският ветеран Жуниор дос Сантос, който ще попълни банковата си сметка с 465 000 долара.", "date": "2019.03.11", "title": "Багата прибира 103 500 долара"}
{"url": "https://offnews.bg/temida/arabadzhievi-pred-sad-v-ispania-magistratite-reshavat-dali-shte-gi-os-699060.html", "text": "Испански съд ще гледа днес мярката за неотклонение на Ветко и Маринела Арабаджиеви, след като изтекоха 72 часа от им. На две инстанции двамата трябва да заявят дали искат да бъдат екстрадирани в България, или предпочитат да бъдат съдени в Испания.Те бяха задържани при акция на испанската полиция в  на Георги Семерджиев край Барселона. Той бе издирван от , но те са се отказали от ареста му и Семерджиев е освободен. ", "date": "2019.03.11", "title": "Арабаджиеви пред съд в Испания, магистратите решават дали ще ги оставят в килията"}
{"url": "https://offnews.bg/obshtestvo/pochitame-sv-sofronij-vrachanski-699022.html", "text": "Църквата почита днес Св. Софроний Врачански - български духовник, народен будител и пръв последовател на делото на Паисий Хилендарски. Негов е първият препис на \"История славянобългарска\". Светското му име е Стойко Владиславов, той е роден в Котел през 1739 г. Описал е живота си в книгата \"Житие и страдания грешнаго Софрония\". Бил е учител, свещеник, а след като овдовял, монах в Къпиновския манастир. Въведен е в сан епископ Врачански. Преследван е от турците. Овдовял, приел монашество, брат на Къпинския манастир, Великотърновско, с име Софроний - възведен епископ Врачански. Преследван от турците, отива в Румъния.Автор е на сборника „Неделник“ – първата печатна книга на новобългарски език. Канонизиран е за светец от Българската православна църква през 1964 година.", "date": "2019.03.11", "title": "Почитаме св. Софроний Врачански"}
{"url": "https://offnews.bg/temida/zhurnalist-ot-offnews-specheli-delo-za-smg-ruo-triabva-da-pokazhe-kak-699070.html", "text": "Всички молби и документи, дали основание за надпланов прием на деца в V клас в Софийската математическа гимназия през 2018 г., да бъдат предоставени на журналист от OFFNews, постанови Административният съд в София-град.С влязло в сила решение №1398 от 5 март 2019 г. съдия Красимира Милачкова се произнася по жалбата ни срещу решение на началничката на Регионалното управление на образованието към МОН в столицата за отказ от предоставяне на документите. Поискахме ги при разработването на журналистическото ни разследване , в рамките на което разкрихме, че 23 деца са приети над 156-те бройки в държавния план-прием за елитното математическо училище. Тези деца не са постигнали необходимите за класиране резултати, но са записани в СМГ на база писмени молби или жалби, най-вероятно от родители, без видима връзка с математическите им способности.Поискахме документите на основание Закона за достъп до обществена информация на 20 ноември 2018 г., преди публикуването на разследването от 3 декември, за да изясним точно какво е дало основание на началничката на РУО да предприеме извънредната мярка - надпланов прием в училището, за което ежегодно се борят стотици деца, които се подготвят в продължение на две или три години - още от 7-, 8-годишни - в школи и с частни математически уроци. Въпреки че изрично посочихме, че искаме копията със заличени лични данни, те ни бяха отказани с мотива, че информацията е служебна и няма самостоятелно значение и че съдържа множество лични данни, данни за здравословно състояние, становища и мнения. Обърнахме се към съда, където ни представляваше адв. Александър Кашъмов, ръководител на правния екип на Програма \"Достъп до информация\".По повод мотива за личните данни съдът е категоричен, че \"в случая обаче това обстоятелство не е основание предоставянето на документите да бъде отказано, тъй като, както е отбелязано в заявлението, документите са поискани със заличаване на съдържащите се в тях лични данни\".Съгласно закона, трябва да се предоставя информацията, достъпът до която не е ограничен, а в конкретният случай, пише съдът, този частичен достъп е бил дължим.\"Ако се приеме, че закрилата на личните данни представлява „друга защитена тайна“, то предоставянето на исканите документи е било дължимо, след заличаване на съдържащите се в тях имена, адреси, посочени заболявания и др. подобни и по начин, от който да може да се установи конкретната причина за преместване на ученик над утвърдения прием, тъй като именно тази причина е обстоятелството, обосноваващо обществения интерес в случая\", се казва в мотивите му.Съдът не приема и другата хипотеза на РУО: че информацията е служебна:\"Другата хипотеза, разглеждана в мотивите на оспорения акт – а именно уредената в чл. 13, ал. 2 ЗДОИ относно служебна информация, свързана с оперативната подготовка на актовете, по аналогични съображения също не е основание за отказ в случая. Наред с това, по силата на чл. 13, ал. 4 ЗДОИ, ограничението за достъп до такава информация е изрично изключено при надделяващ обществен интерес. Последният е дефиниран в т. 6 от § 1 на ДР на ЗДОИ и обстоятелствата по делото налагат еднозначен извод, че такъв в случая е налице\".Предвид мотивите си съдът приема, че решението на Регионалното управление на образованието в град София \"не е в съответствие с материалноправните разпоредби и целта на закона – да даде възможност на гражданите да си съставят собствено мнение относно дейността на задължените по закона субекти, в случая – началника на РУО София – град\".С тези мотиви съдът отменя решението на РУО и задължава началника му да предостави информацията, поискана от журналист от OFFNews в заявление вх. № РУО1-29502/20.11.2018 г.Тъй като решението не подлежи на обжалване, OFFNews очаква изпълнението му от началничката на РУО Ваня Кастрева, с което се надяваме мотивите за надплановия прием на почти цял клас в Софийската математическа гимназия да бъдат най-накрая изяснени.", "date": "2019.03.11", "title": "Журналист от OFFNews спечели дело за СМГ: РУО трябва да покаже как са влезли ученици извън приема"}
{"url": "https://offnews.bg/obshtestvo/vma-izprati-20-i-ekip-v-mali-699081.html", "text": "Нов екип от четирима български военни медици замина за Мали. За 20-и път от 2013 г. насам наши специалисти участват в Мисията на Европейския съюз за обучение на силите за сигурност на африканската държава.Екипът ще се грижи за личния състав на щаба на операцията, който е базиран в столицата Бамако. Продължителността на мисията е 4 месеца. Смяната на военните медици става на ротационен принцип.„Успех и ви очакваме да се завърнете живи здрави! Пожелавам ви да затвърдите доброто представяне на екипа ни, който в момента е в Мали. Традиционно, българските медици защитават достойно името на родината при мисии зад граница”, пожела на четиримата полковник доц. д-р Димо Димов, д.м., началник на Катедра „Медицина на бедствените ситуации” във ВМА.Българските военни медици участват в различни хуманитарни и мироопазващи мисии в чужбина повече от век, като винаги са получавали отлична оценка за представянето си. Освен в горещите точки на света, нашите военни лекари са в постоянна готовност да помагат на населението и в мирно време – при природни бедствия, производствени аварии, терористични актове, припомнят от Министерството на отбраната.", "date": "2019.03.11", "title": "ВМА изпрати 20-и екип в Мали"}
{"url": "https://offnews.bg/obshtestvo/bez-voda-v-chasti-ot-liulin-i-geo-milev-699051.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството.Изграждане на сградно водопроводно отклонение на ул. “Калина Малина“ в ж.к. „Гео Милев“ налага спиране на водоподаването от 10:00 до 18:00 часа на ул. „Хемус“ - от ул. „Симеонов век“ до ул. „Светлоструй“, ул. „Калина Малина“, ул. „Горазд“.Монтаж на спирателен кран на бул. “Луи Пастьор“ в ж.к. „Люлин“ 9 налага спиране на водоподаването от 09:00 до 17:00 часа на живеещите по бул. „Луи Пастьор“ от ул. „Майски ден“ до бул. „Сливница“ и по ул. „Майски ден“ от ул. „Бръшлянска равнина“ до ул. „Цветница“. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.“Софийска вода” АД предварително се извинява на своите клиенти за причинените временни неудобства!Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.03.11", "title": "Без вода в части от Люлин и Гео Милев"}
{"url": "https://offnews.bg/112/majka-i-sin-se-oplakvat-ot-politcejski-proizvol-uniformen-tvardi-che-699066.html", "text": "Майка и син се оплакват от полицейски произвол в Плевен, сигналът се проверява от МВР в града. След спречкване с цивилен катаджия в местен мол, Ахмет Татаров е откаран в полицията. По думите му там му е нанесен побой, съобщи бТВ. Полицаят Иван Папирски обаче твърди, че задържаният му счупил зъб при удар с лакът. „Яростна съпротива, която се изразяваше в мятане, ритане и опит да удря колегите”, обяснява той. Според Татаров униформените са започнали да го влачат по земята, да го бият и ритат. Той е оставен в ареста за 24 часа.Пред районното полицаите слагат белезници и на майката – Бание Татарова. Спрямо тези две лица има използвана полицейска сила, според правомощията на служителите, но няма издевателства, категоричен е старши комисар Красимир Начев, директор на ОДМВР – Плевен.Инспекторатът на МВР прави проверка, увери главният секретар на МВР Ивайло Иванов. Срещу жалбоподателите има образувани досъдебни производства за нанесена средна телесна повреда на полицай и оказване на съпротива при задържане.", "date": "2019.03.11", "title": "Майка и син се оплакват от полицейски произвол, униформен твърди, че му е избит зъб"}
{"url": "https://offnews.bg/futbol/stanaha-iasni-datite-za-sledvashtite-dve-vechni-derbita-699064.html", "text": "С победата си над Левски Лудогорец увеличи аванса си на върха пред втория ЦСКА на 5 точки, с което си осигури спечелването на редов­ния сезон в Първа лига.Със сигурност ЦСКА и Левски ще завършат на второ и трето място и остава единствено да разберем как ще се наредят след последния кръг. В него \"червените\" са домакини на Берое, а \"сините\" ще пътуват до Стара Загора за мач с Верея. Това означава, че вечните дербита в плей­офите ще са в 30 и 35 кръг, съобщава \"Тема спорт\". Предвари­телния разчет на БФС показва, че като дати мачовете ще се играят на 20-21 април (събота, неде­ля) и 25-26 май (събота, неде­ля). Ако Левски успее да измести ЦСКА от втората позиция ще е домакин в пър­вото дерби. Ако обаче останат трети, то те ще са домакини във втория сблъсък.Цялата програма за плейофите ще стане ясна след последния кръг на редовния сезон, като всичко зависи от крайното класиране на отборите в първата шестица и втората осмица. 26-ят кръг ще се изиграе през идния уикенд.", "date": "2019.03.11", "title": "Станаха ясни датите за следващите две вечни дербита"}
{"url": "https://offnews.bg/futbol/krilo-ostava-na-armiata-za-postoianno-699065.html", "text": "Отборът на ЦСКА възнамерява да откупи Жоржиньо от Сент Етиен след края на сезона. Към момента крилото играе под наем на „Армията\", а в договора с френския клуб има фиксира­на сума за откупу­ване.Според запоз­нати ръководството на „армейците\" на 99-процента решило да плати за Жоржиньо през лятото. Футболистът е изиграл 22 мача от началото на сезона в Първа лига, в които вкара 4 гола и направи 1 асистенция. Той игра силно и в евротурнирите, където записа 5 мача и отбеляза гол в госту­ването на Адмира Вакер.Смята се, че клаузата за откупуване на Жоржиньо, който има два мача за националния отбор на Гвинея-Бисау, е около 300 000 евро, пише „Меридиан Мач\".Oткакто 23-годишното кри­ло премина на „Българска Армия\", цената му е скочила почти двой­но. Справка в авто­ритетния сайт transfermarkt.com показ­ва, че в началото на престоя на Жоржи­ньо в ЦСКА той е струвал 700 000 евро, а към днешна дата тя е 1 350 000 евро.", "date": "2019.03.11", "title": "Крило остава на \"Армията\" за постоянно"}
{"url": "https://offnews.bg/sviat/puchdemon-shte-se-kandidatira-za-evrodeputat-699072.html", "text": "Бившият премиер на Каталуния Карлес Пучдемон ще води листата за европарламента на \"Заедно за Каталуния\", обявиха от партията му.56-годишният Пучдемон, напусна Испания през октомври 2017 година, след като Мадрид наложи пряко управление на Каталуния, припомня Ройтерс. Богатата североизточна област едностранно обяви независимост след референдум, който обаче испанските съдилища не признаха за легитимен.Това е моментът да се направи още една крачка към интернационализирането на правото на самоопределение на Каталуния от сърцето на Европа към света, коментира Пучдемон в Туитър, цитиран от БТА. Той и още петима бивши каталунски лидери избягаха в европейски страни, иначе щяха да бъдат в Испания. Пучдемон, който бе каталунски премиер за 22 месеца, е обвинен в организиране на бунт. През юли испански съдилища отмениха европейските заповеди за арест срещу Пучдемон, след като германски съд постанови, че той може да бъде екстрадиран в Испания, за да му бъдат повдигнати други обвинения - злоупотреба с държавни средства, но не и за бунт, положение, което Испания не прие.Лидерът на пронезависимата \"Републиканска левица на Каталуния\" и бивш каталунски вицепремиер Ориол Жункерас, който е подсъдим в Мадрид с още 11 каталунски политици за ролята им в процеса за отделяне на Каталуния, също ще участва в европейските избори. ", "date": "2019.03.11", "title": "Пучдемон ще се кандидатира за евродепутат"}
{"url": "https://offnews.bg/ikonomika/ruzha-koiato-zasenchi-valka-ot-uolstrijt-e-bila-biznes-damata-na-201-699057.html", "text": "Разкритията на американската прокуратура за пирамидата OneCoin звучат толкова невероятно, че приличат повече на сценарий на филм, отколкото на афера, която може да се случи в съвременния свят.Нашенката, която е в неизвестност от 2017 г., е обвинена, че е организирала измама за 4 милиарда долара. Това е в пъти повече от схемите на световно известния инвестиционен брокер Джордан Белфорт, който е прототипа в реалния живот на героя на Леонардо ди Каприо от лентата \"Вълка от Уолстрийт\".OneCoin имаше множество предупреждения от финансови регулатори по цял свят, но схемата продължи да се разраства. В Германия дружеството получи забрана да оперира и започна криминално разследване. У нас през януари миналата година имаше претърсване на офисите на пирамидата.През есента на 2018 г. беше арестуван и американския адвокат Марк Скот, обвинен в изпиране на 400 млн. долара от OneCoin. А според медийни публикации и съоснователят на криптовалутата Себастиян Грийнууд е задържан в Тайланд и екстрадиран в САЩ, но засега няма данни да е обвиняем.Едва преди четири дни обаче бе арестуван братът на Ружа Игнатова Константин, който се изявяваше като глобален лидер на схемата след като сестра му изчезна.Според федералния прокурор в Ню Йорк Джефри Берман OneCoin  изобщо не е криптовалута, за каквато я представят пред инвеститорите а схема основана \"изцяло на лъжи и измама\". Става дума за класическа пирамида като популярната МММ на Сергей Мавроди от началото на 90-те години на миналия век, само че облечена в новите дрехи на високите технологии и популярните през последните години схеми за копаене на електронни пари. В обвинителния акт на американската прокуратура се посочва, че OneCoin е криптовалута, съществуваща само в съзнанието на нейните създатели и техните съучастници. За разлика от автентичните криптовалути (например биткойн), които регистрират историята на трансакциите в т. н. \"блокчейн\", OneCoin няма реална стойност и не предлага на инвеститорите никакъв способ за проследяване на парите, а също така не може да се използва за закупуване на нищо.OneCoin е основана от Ружа Игнатова в София през 2014 г. През същата година тя получава наградата Бизнес дама на годината на пищна церемония в столичния хотел, организирана от т. нар. \"лорд\" Евгени Минчев. Сега от родната \"бизнес дама\" няма ни вест, ни кост, но със сигурност тя вече \"прослави\" родината. След намесата на американската прокуратура обаче вероятно Ружа Игнатова ще бъде намерена доста бързо. А когато стане това, нашенката само може да се надява да има съдбата на Джордан Белфорт. Когато бяха разкрити неговите измами, бившият финансов брокер трябваше да възстанови само 110 милиона долара на инвеститори, лежа 22 месеца в затвора, а след като излезе стана мотивационен лектор, който пълни залите в цял свят. През 2015 г. той имаше лекция и у нас, посетена от стотици хора платили по 800 лева, за да чуят мислите му.Белфорт има какво да каже. Той твърди, че \"няма нищо по-лесно от това да печелиш пари\", а също и че \"първоначалното публично предлагане на криптовалути (Initial coin offering, ICO) е най-голямата измама на всички времена\".Нашата Ружа явно го е слушала много добре. Вероятно и тя може да разкаже много, но най-добре е да започне оттам кой стои в основата на цялата измамна схема.", "date": "2019.03.11", "title": "Ружа, която засенчи Вълка от Уолстрийт, е била бизнес дамата на 2014 г. у нас"}
{"url": "https://offnews.bg/futbol/bivsh-trenior-na-levski-e-favorit-za-uest-bromich-699069.html", "text": "Бившият треньор на Левски Славиша Йоканович е спряган за мениджър на английския Уест Бромич. \"Дроздовете\" уволниха своя мениджър Дарън Муур, макар че отборът все още е в битката за промоция във Висшата лига на Англия, като върви на четвърто място във временното класиране, което дава право на участие в плейофите.50-годишният сърбин, който в момента е без работа след освобождаването си от Фулъм, е фаворит за позицията. Все пак от УБА не са обявили официално следващия си треньор. Отборът от Мидландс разглежда още трима възможни кандидати. Това са Дейвид Вагнер, Алекс Нийл и Карлуш Карвахал.Йоканович бе начело на Левски в 12 срещи в началото на сезон 2013-14, но бе уволнен заради незадоволителни резултати от тогавашното ръководство.", "date": "2019.03.11", "title": "Бивш треньор на Левски е фаворит за Уест Бромич"}
{"url": "https://offnews.bg/snukar/nova-titla-i-senchari-brejk-nomer-1000-za-velikia-roni-o-salivan-vide-699073.html", "text": "Считаният от мнозина за най-великия снукър играч Рони О'Съливан продължава да впечатлява с играта си, след като срази намиращия се в чудесна форма Нийл Робъртсън с 10-4 на финала на Шампионата на играчите в Престън.Ракетата предреши двубоя още в първата сесия, в която си осигури комфортен аванс от 7-2 фрейма. Петкратният световен шампион взе първите четири фрейма и така и не позволи на австралийския си съперник да го доближи в резултата.Робъртсън започна силно вечерната сесия, след като записа сенчъри брейк от 120 точки. Отговорът на Рони не закъсня и още в следващия фрейм направи брейк от 90. Левичарят взе следващата част, намалявайки изоставането си на 9-3, но нямаше какво да направи до края на срещата. Следващият фрейм се оказа последен в мача, но \"Ракетата\" го завърши по впечатляващ начин със серия от 134 точки. Този брейк остава в историята като рекорден номер 1000 в кариерата на англичанина.Освен рекордното постижение, Рони спечели и своят 35-ти ранкинг трофей. Пред него е единствено Стивън Хендри, който е 7-кратен Световен шампион, с 36 трофея. О'Съливан спечели и чек за 125000 паунда за победата си в Престън. ", "date": "2019.03.11", "title": "Нова титла и сенчъри брейк номер 1000 за великия Рони О'Съливан (видео)"}
{"url": "https://offnews.bg/sviat/obvinenata-v-ubijstvoto-na-brata-na-kim-be-osvobodena-699071.html", "text": "Индонезийката, обвинена за , бе освободена от ареста, след като обвиненията срещу нея паднаха, предаде Би Би Си.Сити Айсия бе обвинена, че е отровила брата на Ким с невротоксичен газ VX в Куала Лумпур през 2017-а. Тя бе задържана заедно с виетнамка на име Дуан Ти Хуонг, но и двете отричат обвиненията и твърдят, че са си мислили, че участват в телевизионен скеч.Прокурорът поиска обвиненията срещу Айсия да отпаднат, без да посочва причина, допълва Би Би Си. В писмо до индонезийския министър на правосъдието прокуратурата в Малайзия пише, че е взела предвид съображенията на Джакарта и добрите страни между двете страни.Съдията одобри искането и обяви, че Сити е свободна. Това не означава, че тя е напълно оправдана, посочва АФП.Ако обвинението бе останало, задържаната можеше да получи смъртна присъда. Изглежда обаче доказателствата срещу нея са по-малко отколкото срещу виетнамката, допълва Би Би Си. Гледането на нейното дело бе отложено по настояване на адвокатите ѝ.", "date": "2019.03.11", "title": "Обвинената в убийството на брата на Ким бе освободена"}
{"url": "https://offnews.bg/112/pozharat-v-kambanite-potushen-niama-zasegnati-sgradi-699061.html", "text": "Потушен е пожарът в местността „Камбаните” в София, който избухна снощи. Кадри, разпространени в социалните мрежи, показват, че огънят е стигнал близо до жилищни сгради, съобщи бТВ. Според пожарната са се запалили сухи треви. Няма засегнати жилищни сгради, не се е наложила евакуация на хора.Огънят не е достигнал до близката гора благодарение на бързите действия на пожарникарите и помощта на доброволци, които са се включили в гасенето. Изгорели са около 5 декара. Причината е небрежност при боравене с открит огън, заяви инспектор Сергей Воденичаров, Пожарна безопасност и защита на населението, по Нова тв. В неделя е имало 645 пожара в цялата страна, много от тях са били свързани със Сирни Заговезни. ", "date": "2019.03.11", "title": "Пожарът в Камбаните потушен, няма засегнати сгради"}
{"url": "https://offnews.bg/sviat/kitaj-zabrani-boing-737-maks-v-etiopia-e-den-na-traur-699062.html", "text": "Китай забрани на авиокомпаниите в страната да използват самолети \"Боинг 737 Макс\", след като вчера машина от този вид катастрофира в Етиопия.Китайските компании имат около 60 подобни самолета. При вчерашния инцидент загинаха 157 души. Това беше втора катастрофа на \"Боинг 737 Макс\" за последните няколко месеца.Разследването продължава, а експерти призоваха да не се правят прибързани заключения.В Етиопия днес е ден на траур в памет на жертвите. Сред загиналите са 19 служители на ООН. По тази причина знамената на организацията ще бъдат спуснати наполовина.", "date": "2019.03.11", "title": "Китай забрани Боинг 737 Макс, в Етиопия е ден на траур"}
{"url": "https://offnews.bg/evropa/brekzit-v-zadanena-ulitca-den-predi-novia-kliuchov-vot-699067.html", "text": "Преговорите по Брекзит между Великобритания и ЕС отново буксуват, стана ясно от изявление на Даунинг стрийт ден преди ключовия вот в парламента, предава Би Би Си. Британските депутати трябва да гласуват отново споразумението на премиера Тереза Мей с Брюксел, което вече бе отхвърлено на предишния вот.Между двете гласувания министър-председателят опита да поднови преговорите с председателя на ЕК Жан-Клод Юнкер, но напредък не бе постигнат. Разговорите продължават и днес, а целта е договаряне на допълнителни предпазни мерки преди ключовия вот.По план Великобритания трябва да напусне официално Европейския съюз на 29 март тази година.Според анализатори споразумението едва ли и този път ще срещне одобрението на депутатите.Най-спорната точка в сделката между Мей и Брюксел остава границата с Ирландия. Понастоящем няма гранични пунктове, физически бариери или проверки на хора или стоки, които преминават границата между Северна Ирландия и Република Ирландия. Предпазният механизъм в плана на Мей (споразумението за оттегляне) е предназначен да гарантира, че това ще продължи и след като Великобритания напусне ЕС. Би се случило само ако сделката, решаваща бъдещите отношения между Обединеното кралство и ЕС, не бъде договорена до края на преходния период (31 декември 2020 г.). Докато сделката за бъдещите взаимоотношения не бъде договорена, предпазната мярка ще гарантира, че Великобритания ефективно ще остане в рамките на митническия съюз на ЕС, но Северна Ирландия също ще се съобрази с някои правила на единния пазар. Критиците твърдят, че различен статут на Северна Ирландия би могъл да застраши съществуването на Обединеното кралство и изразяват опасения, че защитната мярка може да стане постоянна.", "date": "2019.03.11", "title": "Брекзит в задънена улица ден преди новия ключов вот"}
{"url": "https://offnews.bg/politika/patriarhat-i-glavniat-miuftia-na-sreshta-s-borisov-699059.html", "text": "Премиерът Бойко Борисов се среща днес с патриарх Неофит и главния мюфтия Мустафа Хаджи.Срещата е по инициатива на премиера, поводът за нея са промените в Закона за вероизповеданията, които предвиждат На първо четене депутатите решиха до опростят около 8 милиона лева задължения на Главното мюфтийство.Срещу решението се обявиха Патриотите, а обяви, че има договорка между ДПС и ГЕРБ.", "date": "2019.03.11", "title": "Патриархът и главният мюфтия на среща с Борисов"}
{"url": "https://offnews.bg/obshtestvo/novi-sluchai-na-afrikanska-chuma-pri-divi-svine-v-silistrensko-699091.html", "text": "Българската агенция по безопасност на храните (БАБХ) съобщи за нови случаи на африканска чума при дивите свине в землището на Държавното ловно стопанство „Каракуз“, област Силистра. Изпитването на взетите проби на 6 март 2019 г. от Националната референтна лаборатория в София е потвърдило наличие на вируса при две животни.Това са поредните случаи на заболяването у нас за 2019 година. Те са потвърдени при прасета, открити при претърсване на региона в резултат на изпълнение на заповед на изпълнителния директор на БАБХ.„Каракуз“ се намира в непосредствена близост до територията с последното намерено умряло диво прасе с положителна проба за африканска чума. Случаят бе установен на 25 февруари в землището на село Каблешково на територията на община Тервел.За ограничаване на заразата са създадени инфектирана и буферна зони. Те обхващат територии от областите Добрич, Силистра и Варна.Агенцията ще извършва постоянни клинични прегледи за африканска чума при домашни свине и ще се вземат проби от всички умрели или показващи клинични признаци диви и домашни свине.В трите области се провеждат регулярни заседания на областните и общинските епизоотични комисии с участието на областните дирекции по безопасност на храните, кметовете на общините, представители на горските стопанства и ловните организации (включително в рамките на Ловните съвети).Поради високите нива на смъртност, бързото и широко разпространение в природата и липсата на лечение и ваксина, африканската чума при домашните и дивите свине е смятана за изключително сериозно заболяване. Веднъж проникнала в държавата, болестта предизвиква мащабни загуби за националната и международната търговия, поминъка на свиневъдите и ловното стопанство.БАБХ напомня, че прасетата в стопанства „заден двор“ трябва да се отглеждат затворени и при засилена биосигурност, и да нямат контакт с диви прасета. Неспазването на правилата за биосигурност при ловуване, както и ниската биосигурност при отглеждане на свине в домашни условия, са ключови за пренасяне на заразата от дивите към домашните свине.", "date": "2019.03.11", "title": "Нови случаи на Африканска чума при диви свине в Силистренско"}
{"url": "https://offnews.bg/kultura/svetovnata-pop-zvezda-inna-shte-razgleda-veliko-tarnovo-predi-kontcert-699094.html", "text": "Топ звездата на световната поп сцена, румънката Инна вече активно се подготвя за първия си самостоятелен концерт у нас в старопрестолния град Велико Търново, тази неделя, 17 март. След интензивно турне зад океана в Мексико, САЩ и Доминиканката република, Инна се завръща на родните Балкани, за да наелектризира родните поп и денс маниаци с най-големите си хитове.Румънката споделя, че вече няма търпение най-после да види красивото Велико Търново, за което са ѝ споделяли не един и двама нейни близки, възхитени от величието на старата ни столица, радваща се на огромна популярност сред туристите от северната ни съседка през последните години. Инна е поръчала на организаторите да я зарадват с панорамна обиколка из най-големите забележителности на града като е проявила завиден интерес към многовековната му история.Броени дни преди концерта си в ДКС „Васил Левски“ Инна изпрати изискванията си за престоя си у нас. Тя е пожелала хотелът ѝ да бъде зареден със завидни количества кокосови орехи, които са част от енергийния ѝ ритуал за подгряване преди всяко нейно шоу. Ароматни свещи и тибетска релакс музика допълват медитативните ѝ практики, след които я виждаме толкова красива, свежа и пълна с енергия на сцена.Специално веган меню, с което Инна поддържа фигурата си, е задължително изискване към готвачите в хотела за целия престой на Инна. То включва както изключителни зеленчукови деликатеси, така и микс от супер храни от различни краища на света като чия, мака и годжи бери.Концертът на Инна във Велико Търново на 17 март в ДКС „Васил Левски“ е част т културния календар на Община Велико Търново. Билети могат да се закупят от Туристически информационен център „Велико Търново“ и мрежата на Eventim от 20 до 40 лв. От специална цена 15 лв. могат да се възползват студентите.", "date": "2019.03.11", "title": "Световната поп звезда Инна ще разгледа Велико Търново преди концерта си на 17 март"}
{"url": "https://offnews.bg/obshtestvo/nabirat-proekti-za-10-mln-evro-v-pomosht-na-malkia-i-sreden-biznes-v-699095.html", "text": "Стартира процедурата за набиране на проекти за развитие на малките и средни предприятия в граничния регион между България и Гърция, съобщава МРРБ.Инвестицията ще бъде отпусната по Програмата за трансгранично сътрудничество ИНТЕРРЕГ V-A Гърция-България 2014-2020 г. За ресурса вече е обявена Петата покана за набиране на проектни предложения в рамките на приоритетна ос 1 „Конкурентен и иновативен трансграничен регион“ на програмата. Тя има за цел да повиши конкурентоспособността на малките и средни предприятия, като стимулира растежа на нови и съществуващи фирми чрез разширяване на икономическата им дейност до нови пазари и продукти. 30 на сто от общия бюджет на поканата, който възлиза на 10 млн. евро, ще бъдат насочени към новосъздадени малки и средни предприятия (МСП).Стойността на даден проект следва да бъде между 300 000 и 600 000 евро, от които 65% субсидия (помощта се отпуска чрез „de minimis” – до 200 000 евро) и 35% собствен принос на кандидатите.Допустими за участие са само малки и средни предприятия, регистрирани в допустимия по програмата регион (за България: в областите Благоевград, Смолян, Кърджали и Хасково) в т.ч. клонове, като за България същите следва да са регистрирани като самостоятелни юридически лица. Публични (държавни, общински и др. дружества) не са допустими кандидати.В дадено проектно предложение следва да участват само по едно МСП от всяка от партниращите държави. Едно МСП може да кандидатства само по един проект. Проектните идеи за съвместни бизнес инициативи от трансграничния регион на България и Гърция може да се подават по електронен път чрез Информационната система за държавни помощи на Гърция SAMIS (). Крайният срок за подаване на проектните предложения е 15:00 часа на 10.05.2019 г.Кандидатите следва да упражняват дейности, съгласно заложените в насоките кодове от Класификацията на икономическите дейности (НКИД), като са допустими дейности по кодове в следните основни сектори: Производство на хранителни продукти, Производство на тъкани, Здравеопазване, Производство на компютърна и комуникационна техника, електронни и оптични продукти, Производство на строителни изделия от неметални минерални суровини, Събиране и рециклиране на материали, Устойчив туризъм, култура, спорт и развлечения. Въведен е допълнителен критерий, даващ приоритет за подкрепата на производствени предприятия.", "date": "2019.03.11", "title": "Набират проекти за 10 млн. евро в помощ на малкия и среден бизнес в граничните региони"}
{"url": "https://offnews.bg/sviat/liderat-na-talibanite-molla-omar-zhiveel-na-5-km-ot-amerikanska-baza-699083.html", "text": "Покойният вече лидер на талибаните молла Мохамед Омар е живеел в непосредствена близост до американските бази в Афганистан, предава Би Би Си.Това твърди Бет Дам в книгата си „Тайният живот на молла Омар“, където пише, че той никога не се е криел в Пакистан, както са си мислили САЩ.Смята се, че бунтовникът е бил на едва 5 километра от голяма база на САЩ в родната си провинция Забул, а самата къща е била обискирана веднъж, но нищо не е открито.Авторът на книгата е холандска журналистка, прекарала пет години в изследвания и интервюта на талибани. Тя говорила дори с Джабар Омари, охранител на молла Омар от свалянето на режима на талибаните през 2001 г. до смъртта на екстремисткия лидер от болест през 2013 г.Оказва се, че Омар, за чиято глава САЩ бяха обявили награда от 10 милиона долара, се криел в тайни стаи в къща близо до базата. По-късно той се премества във втора сграда само на три мили от друга американска база, където живеят около 1000 войници.Въпреки твърденията на бунтовниците, Омар не можел да управлява талибанската група от скривалищата си.Той обаче е направил техен офис в Катар, където американските власти разговаряли с талибански лидери в опит да сложат край на дългата война в Афганистан.Книгата на Бет Дам е публикувана на нидерландски език миналия месец и скоро ще бъде достъпна на английски.", "date": "2019.03.11", "title": "Лидерът на талибаните молла Омар живеел на 5 км от американска база"}
{"url": "https://offnews.bg/tehnologii/a1-avstria-poluchi-litcenz-za-chestoti-za-izgrazhdane-na-5g-mrezha-699093.html", "text": "По време на търг за разпределение на радиочестотния спектър от 3,5 GHz в Австрия, A1 Австрия спечели лиценз за използване на между 100 и 140 MHz от него на стойност от 64,3 млн. евро. Честотите ще бъдат използвани за изграждане на новата 5G мрежа на компанията.Проведеният търг разпредели общо 39 блока от по 10 MHz в честотната лента от 3.5 GHz, като вследствие на спечелването му A1 Group прави поредната стъпка към по-бързото въвеждане на новата технология. Лицензираният период за използване на радиочестотната лента е валиден в периода от 1 януари 2020 г. до 31 декември 2039 г.Австрия е една от първите страни в Европа, които провеждат търг за честоти за въвеждането на 5G, като А1 Group e сред пионерите във внедряването на новата технология. У нас А1 още миналата година демонстрира възможностите на 5G и модернизира мрежата си, така че да е готова за скоростно ѝ въвеждане.„Очакваме 5G да се появи в България през 2020 г., като имаме готовност да внедрим технологията веднага, щом са налични устройства, които поддържат 5G и разполагаме с необходимите честоти. Като част от А1 Group вярваме, че възможностите на компанията ни на световно ниво биха ни позволили да бъдем първият телеком у нас, който ще внедри новата технология”, коментира Тодор Ташев, старши директор „Мрежа и услуги” в А1 България. „5G ще бъде мрежа на мрежите, която ще обедини всички съществуващи стандарти и ще позволи развитието на технологиите на бъдещето – свързаната мобилност, дигиталната медицина и интелигентните фабрики. Надяваме се българските институции да направят стъпките, за да се разпределяне необходимите честоти и нашата страна да е сред първите, които имат работеща 5G мрежа в Европа”, добави Тодор Ташев.От 2016 г. насам А1 е инвестирала над 200 млн. лева в модернизацията на мрежата си, като към края на 2018 г. внедри и 4,5G технология в цялата страна. 4,5G осигурява скорост на връзката с 30% по-висока спрямо досега (до 150 Mbps) чрез т. нар. „обединяване на честоти” (Carrier Aggregation). Тези подобрения на мрежата позволяват бърз ъпгрейд към 5G, когато има условия за това.", "date": "2019.03.11", "title": "A1 Австрия получи лиценз за честоти за изграждане на 5G мрежа"}
{"url": "https://offnews.bg/politika/stanishev-joncheva-i-15-15-s-naj-mnogo-nominatcii-v-sofia-za-evrolist-699074.html", "text": "С най-много номинации за включване в листата на БСП за европарламента са Елена Йончева и Момчил Неков, следвани от Сергей Станишев и Деница Златева. Неков влезе в ЕП с преференциален вот чрез феномена 15/15, но работата му като евродепутат очевидно впечетлява социалистите. Номинациите на структурите на БСП в страната за евроизборите вече са над 80, съобщи преди дни въвВарна говорителят на парламентарната група на партията Елена Йончева. Структурата на БСП в Бургас пък е номинирала лидерът на партията Корнелия Нинова за евродепутат. На общинската конференция вчера са гласувани номинациите на общо 50 кандидати за евродепутати, които да влязат в листата на БСП. Шестима от тях са от бургаската партийна организация – народният представител Николай Тишев, Христо Панайотов, общинският съветник Радослав Петков, Атанас Зафиров – член на ИБ на НС на БСП, Георги Тодоров и Йордан Георгиев. Сред останалите номинирани са Елена Йончева, Петър Кънев, Деница Златева, Ирина Бокова, Валери Жаблянов, Драгомир Стойнев, Янаки Стоилов, проф. Иво Христов, Крум Зарков, Жельо Бойчев, Кристиян Вигенин и др. Номинации получиха също така досегашните евродепутати Петър Курумбашев, Момчил Неков, Георги Пирински и Сергей Станишев, както и лидерът на БСП Корнелия Нинова, пише на сайта на БСП-Бургас. Нинова е номинирана и в Кюстендил например.Още през ноември миналата година Нинова заяви: Не мога да ви кажа кой ще бъде водач на евролистата на \"БСП за България\", но мога да ви кажа с 200 процента сигурност, че няма да съм аз и тази позиция няма да се промени до май. Сред номинираните в Плевен пък с най-много номинации са Сергей Станишев, проф. Румен Гечев, Елена Йончева, проф. Иво Христов, Петър Курумбашев, Деница Златева, Янаки Стоилов и Крум Зарков. Всички конференции трябва да са приключили до средата на март. В неделя - на 17 март, пленумът на БСП ще определи водачът на листата за изборите на 26 май. ", "date": "2019.03.11", "title": "Станишев, Йончева и 15/15 с най-много номинации в София за евролистата на БСП"}
{"url": "https://offnews.bg/temida/obviniha-kmeta-na-sozopol-za-dlazhnostno-prisvoiavane-na-pochti-2-mln-699089.html", "text": "Софийска градска прокуратура е повдигнала обвинение на кмета на Созопол Панайот Рейзи от ГЕРБ, за извършено от него длъжностно присвояване в особено големи размери. Той е привлечен към наказателна отговорност, затова че в периода от 29.08.2014г. до 27.03.2017г. с 33 отделни деяния, като извършител, в качеството си на длъжностно лице и в съучастие с друго длъжностно лице от община Созопол, е присвоил чужди пари в общ размер 1 989 474,08 лв. /собственост на Община Созопол/, поверени му да ги управлява, като присвояването е в особено големи размери, представляващо особено тежък случай, съобщиха от СГП. За улесняване на присвояването Панайот Рейзи е извършил и документни престъпления. Престъпната му деятелност се изразявала с изплащането на суми от бюджета на Община Созопол по фактури за извършени СМР. Като основание за банковия превод се сочели договори за извършени СМР, но сумите постъпвали по сметка на физическо лице, нямащо нищо общо с фирмата изпълнител. Самите фактури и договори не произхождали от лицата, сочени за техни автори.Спрямо Панайот Рейзи е взета мярка за неотклонение „подписка“.Ако бъде признат за виновен по повдигнатото му обвинение Панайот Рейзи може получи наказание „лишаване от свобода“ от 10 до 20 години, както и конфискация на част или цялото имущество. ", "date": "2019.03.11", "title": "Обвиниха кмета на Созопол за длъжностно присвояване на почти 2 млн. лева"}
{"url": "https://offnews.bg/112/verizhna-katastrofa-kraj-vladaia-699111.html", "text": "Верижна катастрофа с четири автомобила е станала на пътя София – Перник в района на Владая, съобщиха от МВР. Инцидентът е станал малко преди 19 ч. в посока Перник. По първоначална информация двама души са леко пострадали, съобщиха от Центъра за спешна медицинска помощ-София за \"Фокус\".Екипи на Пътна полиция, Спешна помощ и пожарната са на мястото на инцидента.Движението по основния път временно е преустановено до освобождаването на пътните платна и е пренасочено през Владая.", "date": "2019.03.11", "title": "Верижна катастрофа край Владая"}
{"url": "https://offnews.bg/futbol/ofitcialno-zinedin-zidan-otnovo-e-trenior-na-real-madrid-699110.html", "text": "От Реал Мадрид официално обявиха, че назначават Зинедин Зидан за треньор. Той заменя досегашния наставник на тима Сантиаго Солари. Контрактът на французина е до 2022 година.Зидан напусна изненадващо Реал преди девет месеца, след като изведе отбора до трети пореден триумф в Шампионска лига.\"Бордът на директорите на Реал реши да прекрати договора на Сантяго Солари, като му предлага той да остане на работа в клуба. Ние оценяваме неговите усилия и тук винаги ще бъде неговият дом. В същото време ръководството може да обяви, че Зинедин Зидан е новият треньор с договор до 30 юни 2022-а година\", се пише в официалното съобщение.Цял ден днес в медиите се въртеше различна информация, която гласеше, че французинът е отрязал собственика на Реал Флорентино Перес, който преговаря с Жозе Моуриньо.Зидан бе начело на \"белия балет\" от януари 2016-а до юни миналата година, когато веднага след третия пореден триумф в Шампионската лига напусна. Той бе спряган за Манчестър Юнайтед, Челси и Ювентус, но сега отново е начело на столичани, с които спечели 9 трофея.", "date": "2019.03.11", "title": "Официално: Зинедин Зидан отново е треньор на Реал Мадрид"}
{"url": "https://offnews.bg/obshtestvo/miuftijstvoto-imalo-4700-imota-i-30-mln-prihodi-ot-naemi-699063.html", "text": "Главно мюфтийство има 4700 имота. Над 30 милиона са приходите от аренди и наеми. Сметките на вероизповеданието са запорирани, но част от парите се предават на ръка. Държавата бездейства, заяви Николай Панков, бивш главен секретар на мюфтийството, сега началник на кабинета на Недим Генджев, по бТВ. Сегашният мюфтия е бил агент на службите с името „Андрей“. Той бил свързан с групировката „Мюсюлмански братя“, каза още Панков.Генджев, който е председател на Висшия мюсюлански съвет, и главният мюфтия Мустафа Хаджи са в дългогодишен конфликт. По-голямата част от имотите на мюфтийството се използват от активисти на ДПС. ДПС си е взело на концесия мюфтийството. Не е възможно религиозният мир да зависи от спазването на законите. Философията на този законопроект е реално сбъркана, каза още Панков по повод обявената цел на промените в закона за вероизповеданията - да се спре финансирането на религиите от чужбина. ", "date": "2019.03.11", "title": "Мюфтийството имало 4700 имота и 30 млн. приходи от наеми"}
{"url": "https://offnews.bg/politika/zelenogorski-chakame-demokratichna-balgaria-za-obshta-lista-do-nedeli-699092.html", "text": "Националният съвет на Движение България на гражданите издига председателя на партията Димитър Делчев за водещ кандидат в предстоящите избори за Европейски парламент.Това съобщи зам.-председателят на ДБГ Найден Зеленогорски. Той уточни, че след проведените консултации с Демократична България, Националният съвет приема датата 17.03.2019 г. като окончателна за финализирането на преговорите за широко дясно обединение при равнопоставено участие. В случай, че няма подписано споразумение до тази дата, ДБГ започва действия по формиране на дясно-центристка листа и осигуряване на максимално широка подкрепа за нея.Сред приоритетите си той спомена необходимостта от реформиране и на самия Европейски съюз, за да няма Европа на две скорости и Европа на два стандарта. Българите и останалите източноевропейци не сме второ качество хора и за да се развива, Брюксел трябва да осъзнае това.На въпрос към кое политическо семейство би се присъединило ДБГ в новия Европарламент, Димитър Делчев бе категоричен, че мястото на партията е в редиците на ЕНП. Ние няма да влагаме сили и ресурси в кампания, която има опасност да избере кандидат в друго политическо семейство като ПЕС или АЛДЕ.Виолета Донева - член на Изпълнителния съвет на ДБГ, припомни, че Движението е изпратило писмо с настояване Виктор Орбан и партията му Фидес да бъдат изключени от ЕНП заради погазване на демократичните ценности – затваряне на университети, посягане на свободата на словото, намеса в съдебната система, отношението му към миграцията. Ние призовахме и другите партии, членове на ЕНП, да поискат отстраняването на Орбан. Засега ГЕРБ и СДС не са се присъединили към призива за отпор на антидемократичните прояви на Орбан.", "date": "2019.03.11", "title": "Зеленогорски: Чакаме Демократична България за обща листа до неделя, издигаме Делчев за евровота"}
{"url": "https://offnews.bg/temida/obviniha-kmetitcata-na-zlatitca-prisvoila-1-mln-leva-699077.html", "text": "Софийска градска прокуратура /СГП/ повдигна обвинение на Магдалена Иванова – кмет на община Златица от БСП, за извършено от нея документно престъпление и за длъжностно присвояване в особено големи размери.  На 20.01.2014г. като кмет на Златица, тя е съставила официален документ – декларация, в който е удостоверила, че проектът с предмет „Преустройство на първи етаж на Разширение на училище кв. 72, гр. Златица“ не е финансиран от друг източник, различен от Публична инвестиционна програма „Растеж и устойчиво развитие“ .В действителност различните етапи от проекта, на обща стойност над 100 000 лв. /без ДДС/, били финансирани и изпълнени по договор между община „Златица“ и частно дружество. Магдалена Иванова изготвила официалния документ с невярно съдържание с цел да бъде използван пред Областния управител на Софийска област и така да се осъществи двойно финансиране на СМР.Второто обвинение се отнася за действията на Иванова в периода за периода 14.07.2014 г. до 18.12.2014 г.За посоченото време с две отделни деяния в качеството си на длъжностно лице- кмет на община Златица, Магдалена Иванова осъществила длъжностно присвояване на сума в общ размер над 1 000 000 лв.Средствата били отпуснати като целеви субсидии за капиталови разходи от Държавния бюджет по програма за 2014г. „Растеж и устойчиво развитие на регионите“. Магдалена Иванова имала задължение да ги пази и управлява.Вместо това, в съучастие с друго длъжностно лице от община Златица и управител на частно търговско дружество като помагачи, тя се разпоредила със сумата, като наредила плащане по фактура за извършени СМР.За улесняване на присвояването било осъществено документно престъпление от страна на помагачите й, като били съставени официални документи с невярно съдържание - Протоколи за приемане на извършени СМР. В тях били отразени множество СМР, без същите да са реално изпълнени.По този начин във фактурите били отразени многократно по-високи стойности от реално дължимите.За самото съставяне на официални документи с невярно съдържание не може да се търси наказателна отговорност от Магдалена Иванова, тъй като не е участвала в изготвянето им, но е била запозната с неверността на отразените в тях обстоятелства.Спрямо Магдалена Иванова е взета мярка за неотклонение „подписка“. Ако бъде призната за виновна по първото обвинение тя може да получи до 5 г. затвор, а по второто - от 10 до 20 години.", "date": "2019.03.11", "title": "Обвиниха кметицата на Златица, присвоила 1 млн. лева"}
