{"url": "https://m.offnews.bg/news/Obshtestvo_4/Roditel-Direktorat-na-5-OU-iska-darenie-za-da-zapishe-sina-mi-v-pa_658275.html", "text": "Публикация в социалните мрежи от родител, пожелал да запише детето си в столичното 5 ОУ, предизвика остри реакции в публичното пространство. Според Иво Мирчев директорът на основното училище е поискал \"дарение\", за да запише детето му в първи клас. По думите му парите е трябвало да се преведат като дарение за настоятелството. Пред ОFFNews директорът на училището Румен Пощаков нарече думите на Мирчев \"лъжа\". По думите му детето не е било прието нито на първо, нито на второ класиране.\"Жадните за кръв медии подлагат крак на един български директор на едно българско училище\", коментира Пощаков публикациите в медиите след изказването на Мирчев. Към момента започва да тече проверка на Министерство на образованието, която да изясни случая.", "date": "2017-06-15", "title": " Родител: Директорът на 5 ОУ иска \"дарение\", за да запише сина ми в първи клас"}
{"url": "https://m.offnews.bg/news/Drugi_18773/Velikiiat-Karpov-Zapadnata-tcenzura-e-po-strashna-ot-savetskata_658276.html", "text": "12-ият световен шампион по шахмат Анатолий Карпов се оплака от тоталната русофобия по света. Депутатът говори за нея пред сайта на радио \"Эхо Москвы\".\"В днешни дни русофобията е страшна! Ако участвам в предаване на немска, френска телевизия, мога да говоря само за шахмат! Ако е за политика, ме прекъсват:\"Недейте, знаете, в рамките на това предаване това няма да бъде излъчено. Не, за това няма да говорим\". Сега на Запад цензурата към Русия е доста по-силна дори от съветската цензура\", заключи гениалният шахматист.По негови думи никой не иска да слуша руски делегации на западни политически форуми. \"Бях в Брюксел, бях в Страсбург. В Страсбург дори не ни дадоха думата.А ако вие не слушате отсрещната страна, за какво въобще да разговаряте! Сами ли си говорите? Никой не иска силна Русия\", добави Карпов.Той удържа шахматната корона в продължение на 10 години, но през 1985 г. е развенчан от Гари Каспаров, сега политически противник на властта в Русия. Карпов става гросмайстор на 19 години. На 23 вече е заслужил майстор на спорта на СССР.", "date": "2017-06-15", "title": " Великият Карпов: Западната цензура е по-страшна от съветската"}
{"url": "https://m.offnews.bg/news/DW_18800/Istinata-za-evtinite-germanski-hrani_658281.html", "text": "В голяма част от германските супермаркети хранителните стоки са по-евтини, отколкото в много други държави. Но каква е истината за евтината германска храна? И защо евтините вериги би трябвало да вдигнат цените си с 10%?Наскоро германската верига супермаркети \"Алди\" отвори първото си бистро - в кьолнския Медиа Парк, където са настанени около 250 фирми. Заведението, което е изградено от части от транспортни контейнери, предлага меню с три ястия за само 8 евро. Тази концепция ще бъде тествана в още няколко германски града и, ако се окаже успешна, търговската верига най-вероятно ще се намеси активно и в ресторантьорския бизнес.Германия е една от страните, в чиито супермаркети се продават най-евтините хранителни продукти, сочат данни на германското правителство. Бизнес-моделът, по който работят евтините хранителни магазини, каквито са и \"Алди\", позволява на тези търговски вериги да поддържат с 10% до 20% по-ниски цени от тези на другите вериги. Изследователи от университета в Аугсбург обаче твърдят в свое проучване, че цените биха били много по-високи, ако въпросните търговски вериги включваха в цените си и реалните разходи на модерното промишлено земеделие.Тобиас Гауглер е изследвал нанасяните на природата поражения от използваните в земеделието азотни торове за повишаване на добивите. \"В германското земеделие се използват прекалено много минерални и други видове тор, което е вредно за природата и здравето на хората\", твърди той пред ДВ.\"Евтините вериги да вдигнат цените с 10%\"Както се и очаква, по-малко изкуствени торове се използват от производителите на биопродукти. Изследването сочи още, че съвременните методи в земеделието всъщност изискват много повече ресурси. В същото време разходите за възстановяването на околната среда изобщо не биват включвани в крайните цени, които потребителите плащат за продуктите.\"Най-лошо е положението с животинските храни и тези, произведени от животински продукти. Те би трябвало да са с 10% по-скъпи\", твърди Гауглер.Проблем представляват не само нитратите, които замърсяват почвата и водите. Промишленото земеделие замърсява също и въздуха, да не говорим за антибиотиците, инжектирани на животните. Природозащитници твърдят, че ако бъдат отчетени всички тези странични ефекти от промишленото производство на храни - от пластмасовите опаковки до отрицателното въздействие върху здравето на животните - цените на хранителните продукти би трябвало да се повишат значително. Затова те са решени да засилят натиска си върху германското правителство, за да бъдат включени в крайната цена на продуктите и скритите разходи за тяхното производство - например за пречистване на питейната вода от нитрати. Експертите смятат, че общата земеделска политика на ЕС пък има вина за свръхпроизводстото на храни, което също така задържа цените ниски. Затова те призовават за реформа на европейското законодателство в областта на земеделието.Много от активистите обаче се съмняват, че доминацията на евтините хранителни магазини може да бъде намалена. Други пък са убедени, че пазарът на т.нар. слоу фууд (slow food) магазини, които предлагат продукти на местни производители, силно ще нараства. На пазара на Рудолфплац в Кьолн например има достатъчно хора, готови да платят повече пари за плодове и зеленчуци, защото знаят, че тази продукция идва от местни земеделски производители. \"Тези продукти са пресни и с по-добро качество\", кава например Щефан, когото срещаме на пазара.Земеделските производители, които продават продукцията си по пазарите, приветстват идеята за намаляване на разликата в цените на тяхната продукция и тази на храните, произведени в промишлени количества. Земеделците са подложени на силен натиск от големите хранителни вериги. Според търговеца Адам Джей, промишленото производство на земеделска продукция изтласква голяма част от по-малките производители от пазара.Замърсителите да започнат да си плащат?\"И все пак: не е правилно да хвърляме изцяло вината върху големите супермаркети\", твърди Тобиас Гауглер, който е сред авторите на изследването. По думите му, поддържайки ниски цени, хранителните вериги играят по свирката на потребителите и на политиката. В същото време той вижда желание у политиците да възприемат идеята, че замърсителите трябва да започнат да си плащат.\"Сега различни лобистки групи предприемат всичко възможно срещу идеята за реформиране на системата. Но натискът върху политиката се засилва - особено след Парижкото климатично споразумение. Въпрос на време е да бъдат променени правилата на играта\", убеден е Гауглер.Природозащитници твърдят, че ако хранителните вериги вдигнат цените, потребителите вероятно ще променят навиците си - например преосмисляйки бюджета си за хранителни стоки, те ще започнат да изхвърлят по-малко храна. Сега само в Германия годишно се изхвърлят 7 милиона тона хранителни продукти. Това може и да намали печалбите на вериги като \"Алди\" или \"Лидл\", но определено ще се отрази добре на природата и човешкото здраве.", "date": "2017-06-15", "title": " Истината за евтините германски храни"}
{"url": "https://m.offnews.bg/news/Futbol_18793/Shok-za-fenovete-na-Milan-Dzhidzho-si-tragva_658278.html", "text": "Най-конвертируемият футболист на някогашния европейски футболен гранд Милан Джанлуиджи Донарума няма да удължи договора си с клуба.Това съобщи официално директорът на \"росонерите\" Марко Фасоне и хвърли в потрес феновете, които очакваха 18-годишният Джиджо да остане на \"Сан Сиро\". Наскоро те обвиниха мениджъра му Мино Райола, че му мъти главата с приказки за трансфери и го призоваха да се откаже от услугите му.Хладният разум обаче е надделял у талантливия тийнейджър и той остава с Райола, но ще напусне Милан след изтичане на настоящия му контракт на 30 юни 2018 година.Информацията предизвика буря от възмущение у феновете на Милан, като най-крайните призовават хора като Райола да бъдат вкарвани в затвора.Донарума е юноша на Милан и прави своя дебют в първия отбор едва на 16 години.\"Направихме му предложение, което е много по-добро от това, което беше описано в пресата, но решението му е окончателно. Споделяме новината с горчилка, защото Донарума е вратар, който можеше да олицетворява бъдещето на Милан за дълги години напред, но не можем да променим решението му\", коментира разочарованият Фасоне.Според публикациите Милан е предложил 4,5 милиона евро годишна заплата на тийнейджъра, но Райола е настоявал за клауза с бонус от 10 милиона евро, ако Милан достигне Шампионската лига, която е била отказана.С интерес към  младия страж са богати клубове като Пари Сен Жермен и Реал Мадрид.", "date": "2017-06-15", "title": " Шок за феновете на Милан, Джиджо си тръгва"}
{"url": "https://m.offnews.bg/news/Futbol_18793/Stoichkov-vodi-Drijm-tijma-na-Barselona-za-mach-v-Stara-Zagora_658286.html", "text": "Май на България и тръгна на звезди от старите ленти, след като настоящите футболисти не я докарват до никъде. На 20 септември в Стара Загора ще гостува Дрийм тимът на Барселона от 1992 година, който ще изиграе мач с отбор на Христо Стоичков.Срещата е от 20,00 часа на стадион \"Берое\". Допълнително организаторите на събитието ще обявят цената и продажбата на билетите.За Барселона ще играят бивши съотборници на Стоичков като Хосе Мария Бакеро, Хулио Салинас, Сержи Бархуан, Алберт Ферер и други. Треньор ще бъде Карлос Рексач.Стоичков обяви, че в неговия отбор ще бъдат поканени само български футболисти, с които е играл по време на кариерата си.Ицо доведе куп звезди миналата година в София за своя 50-и юбилей. Сета невероятно шоу на \"Васил Левски\" пък направи Димитър Бербатов. ", "date": "2017-06-15", "title": " Стоичков води Дрийм тийма на Барселона за мач в Стара Загора"}
{"url": "https://m.offnews.bg/news/Futbol_18793/Bivshiiat-vratar-na-TcSKA-Rumen-Nenov-pochina-v-ratcete-na-sina-si_658284.html", "text": "Трагедия разтърси футбола ни. Бившият вратар на ЦСКА и Ботев Враца - Румен Ненов, почина от инфаркт. Той беше едва на 49 години! Румен се върна в Банско за сватбата на сина си Юли, която трябваше да бъде в събота. И умря в ръцете му.Румен, Юли и бъдещият кум пиели кафе в Банско, за да обсъдят подробности преди сватбата. Врачанинът просто паднал и починал на път за болницата. Лекарите констатирали инфаркт.Румен се върна за сватбата от Англия, където работел последните години. Ненов пробва да бъде треньор в куп български отбори, но така и не се наложи.Преди 9 години се заговори, че е направил два опита за самоубийство, които той упорито отричаше.Синът му Юлиан е юноша на ЦСКА, а сега основен футболист в Дунав Русе. В клуба са потресени.\"Трябваше да играем контрола в петък, а на другия ден целият отбор беше поканен на сватбата на Юли в Банско. Не може да си представим какво му е на момчето, но има цялата ни помощ и съчувствие?\", споделиха пред OFFNews от Дунав.", "date": "2017-06-15", "title": " Бившият вратар на ЦСКА Румен Ненов почина в ръцете на сина си"}
{"url": "https://m.offnews.bg/news/Futbol_18793/TcSKA-Sofiia-prizna-Nikoj-ne-iska-pri-nas-bez-Liga-Evropa_658264.html", "text": "Липсата на участие в Европа удря сериозно по трансферите на ЦСКА-София. Това призна треньорът Стамен Белчев, който остана заслужено на поста след силна серия в края на сезона. \"Червените\" трябваше да представят днес първото ново попълнение, но това не стана факт, а Белчев разкри причините за това. „Единственият нов футболист засега е Енрике. Не го представяме, защото има някои неща около договора му, които трябва да се уточнят. Надявам се до часове всичко да бъде наред.Очакваме още футболисти. Най-вероятно още утре ще има още един нов футболист, но нека не бързаме. Водим преговори и очакваме в следващите дни да има развитие и около други играчи“, коментира треньорът„Не бързаме и искаме да вземем качество, а не само количество. Искаме да вземе футболисти, които сме сигурни, че ще ни помогнат. За съжаление неяснотата около участието ни в Европа забавя нещата. За съжаление някои от футболистите, които договаряхме по-рано, отказаха поради тази причина“, призна Стамен Белчев. Явно от ЦСКА-София са се ориентирали само към чужденци. Талантливите млади българи бяха освободени  в голямата си част. някои подписаха с Дунав, други ще бъдат предложени на Царско село и Литекс. Трети са директно освободени. ", "date": "2017-06-15", "title": " ЦСКА-София призна: Никой не иска при нас без Лига Европа"}
{"url": "https://m.offnews.bg/news/Politika_8/Voenen-sluzhil-v-Kabul-stana-zam-vatreshen-ministar_658271.html", "text": "Премиерът Бойко Борисов назначи Милко Бернер за заместник-министър за вътрешните работи.Милко Бернер е завършил Химикотехнологичния и металургичен университет в София и Националния военен университет „Васил Левски“ във Велико Търново.В периода февруари – август 2002 г. е бил старши национален представител и командир на първия български контингент в състава на ISAF в Кабул – Афганистан, съобщиха от правителствената пресслужба.Заемал е длъжността заместник-началник на отдел прилагане на Конвенцията за забрана на химическото оръжие в Генералния щаб на Българската армия от 2000 до 2006 г.", "date": "2017-06-15", "title": " Военен, служил в Кабул, стана зам. вътрешен министър"}
{"url": "https://m.offnews.bg/news/Sviat-_12/Sarbiia-za-parvi-pat-shte-ima-za-premier-zhena-i-to-homoseksualna_658280.html", "text": "Сръбският президент Александър Вучич обяви тази вечер, че възлага на Ана Бърнабич да състави новото правителство на страната.Това е историческо решение - за първи път жена ще стана премиер на Сърбия. 41-годишната Ана Бърнабич не крие своята хомосексуалност, отбелязват световните агенции.Тя влезе в правителството като безпартийна личност и досега изпълняваше длъжността министър на държавната администрация и местното самоуправление.Правителството, което ще състави Бърнабич, ще бъде 15-о по ред от 1990 г., когато в Сърбия бе въведена многопартийна система.Бърнабич трябва да представи състава и програмата на кабинета в парламента на 21 юни, а новите министри ще положат клетва най-вероятно на 22 юни, съобщава БТА.Президентът на Сърбия Александър Вучич заяви, че \"гръбнакът\" на кабинета ще остане същият, ще има две министерства повече и всичко ще стане известно през уикенда.Вучич подчерта, че това не е поражение нито за управляващата Сръбска прогресивна партия, нито за когото и да е друг.Социалистическата партия на Сърбия ще има значителна роля в правителството. Това е желанието ми, имам пълно доверие на Ивица Дачич, заяви Вучич.Той уточни, че Ана Бърнабич ще се занимава с въпросите от сферата на икономиката, дигитализацията и пр., а Дачич, който има огромното му доверие, ще води по същество политическата част.", "date": "2017-06-15", "title": " Сърбия за първи път ще има за премиер жена и то хомосексуална"}
{"url": "https://m.offnews.bg/news/Kultura_33/Vrani-Volosa-se-vkliuchvat-v-Wrong-Fest-2017_658267.html", "text": "Бургазлиите от Vrani Volosa ще се включат в тазгодишното издание на Wrong Fest, което ще се проведе в клуб \"Маймунарника\" на 1 юли.Те са четвъртата група, която ще свири заедно с хедлайнерите от Великобритания Оrange Goblin, българите от Smallman и шведите от Deville. Vrani Volosa е бургаска метъл група, която твори и се представя предимно в ъндърграунд средищата. Музиката ѝ може да се оприличи като смесица от класически хардрок, пейгън метъл и психаделика. Самите музиканти не крият влиянията на групи като Primordial, Enslaved и Bathory, наред с Pink Floyd, Rush, Jethro Tull и Uriah Heep.До момента Vrani Volosa имат издадени 2 албума и едно DVD. В момента групата се подготвя за издаване на третия си албум ‘Amongst The Loneliest Of Waves’, песните от който досега са свирени единствено на турнето на бандата в Румъния, Словакия, Полша и Чехия.Феновете на групата в България ще имат възможността да ги чуят за пръв път на 1 юли на градското издание на Wrong Fest.Билети може да намерите в мрежата на ticketlogic.bg. Цената на билета е 30 лв., а в деня на събитието и на място, билетите ще са на цена от 35 лв.", "date": "2017-06-15", "title": " Vrani Volosa се включват в Wrong Fest 2017"}
{"url": "https://m.offnews.bg/news/Politika_8/Tova-e-velikata-balgarska-ograda-Shte-go-povtariam-do-smartta-si_658283.html", "text": "Това е великата българска ограда! Ще го повтарям до смъртта си! - обяви вицепремиерът Валери Симеонов.Симеонов, заедно с депутати от ГЕРБ, \"Обединени патриоти\" и \"Воля\", прелетяха с военен вертолет над оградата по границата от Свиленград до Резово.БСП бяха поканени официално и писмено да дойдат на обхода на оградата. Отказаха. Явно истината не ги интересува. Нито един от критикарите не дойде, а исках да видя как щели да я прескочат или прережат - лъжи! - коментира в личния си twitter профил Симеонов.Край Малко Търново вицепремиерът обяви, че цялата ограда от 200 км е почти завършена. Тя струва 160 млн. лева, което прави 580 лв на метър. Той е категоричен, че няма никакви злоупотреби, съобщава БНТ.Симеонов обаче призна, че на места камерите не работят поради забавена обществена поръчка за поддръжката им. Затова той поиска да отпаднат обществените поръчки за доставка на уредите за наблюдение по границата.", "date": "2017-06-15", "title": " \"Това е великата българска ограда! Ще го повтарям до смъртта си!\""}
{"url": "https://m.offnews.bg/news/Obshtestvo_4/Nad-400-detca-talanti-gledaha-macha-na-Berbatov_658268.html", "text": "Над 400 деца таланти от всички краища на страната с постижения в изкуствата, науката и спорта през 2016 г. и техните родители бяха сред най-развълнуваните зрители на благотворителния мач на Димитър Бербатов. Присъствието им на футболното събитие, организирано в тяхна полза, беше осигурено от \"Национална лотария\", която е и големият дарител на Клуб 2016 на „Успелите деца на България”. Димитър Бербатов награди най-заслужилите деца от фондацията си със статуетки, а водещите на \"Националната лотария\" Рая Пакова и Олга Модева връчиха по един таблет на всички деца с високи отличия в категориите изкуство, наука и спорт.„Сега ще имате удоволствието да видите защо наистина сте тук, защо сте дарители за нашите прекрасни деца, които имат много отличия от всички състезания, в които играят“, каза футболистът пред зрителите на националния стадион „Васил Левски“.„За мен е изключителна чест да бъда тук. Искам да Ви кажа, че Национална лотария е изключително мотивирана и амбицирана да създава нови възможности и перспективи за младото поколение на България, защото вярваме, че талантливите и добре образовани хора са факторът, който е в основата на развитието на всяка една държава. Уверявам Ви, че няма да спрем с тази наша мисия”, каза Рая Пакова.", "date": "2017-06-15", "title": " Над 400 деца таланти гледаха мача на Бербатов"}
{"url": "https://m.offnews.bg/news/Evropa_18764/EP-svali-imuniteta-na-Marin-lio-Pen_658239.html", "text": "Европейският парламент отне депутатския имунитет лидерката на крайнодясната партия \"Национален фронт\" Марин льо Пен. Имунитетът на Льо Пен е отнет във връзка с дело за клевета, съобщи Франс прес, цитирана от БТА. Льо Пен е обвинена в клевета от кмета на град Ница, консерватора Кристиан Естрози. През май 2015 г. тя заяви, че той е финансирал Съюза на ислямските организации във Франция (преименуван днес на \"Френски мюсюлмани\"), който обхваща 250 организации и изповядва консервативен ислям, посредством умерени наеми за джамиите.\"Когато някой помага на ислямисткия фундаментализъм да се установи, да се разпространява и да набира хора... някъде, в морално отношение той е донякъде съучастник\", беше коментарът на лидерката на \"Национален фронт\".Льо Пен не присъства на гласуването на имунитета ѝ, тъй като в момента води кампания за втория тур на парламентарните избори във Франция. В момента има и още едно искане за сваляне на имунитета на Марин льо Пен, което е във връзка с разследване срещу нея за фиктивни назначения в ЕП на членове на партията ѝ. Искането за сваляне на имунитета ѝ в този случай все още се разглежда. Вчера ЕП отне депутатския имунитет на бащата на крайнодясната лидерка, Жан-Мари льо Пен, който е почетен председател на партията. Той е подведен под отговорност заради изказване от август 2009 г., че в \"в основата на 90 процента от произшествията стои имигрант или човек с имигрантски произход\". Срещу него се води предварително разследване за публична клевета с расистки характер.", "date": "2017-06-15", "title": " ЕП свали имунитета на Марин льо Пен"}
{"url": "https://m.offnews.bg/news/Futbol_18793/Berbatov-izliza-za-IUnajted-sreshtu-Barselona_658270.html", "text": "Димитър Бербатов ще има удоволствието да играе за Манчестър Юнайтед в храма на Барселона - \"Камп ноу\". Бивши звезди на \"Червените дяволи\" подгряха в София в шоуто срещу тима на Фиго. Мачът завърши 3:3 за кеф на близо 40 000 българи. На 30 юни ще повторят упражнението. Според сайта на Барса, българинът ще играе и в мача между ветераните на каталунския гранд и Юнайтед. Другите, потвърдили участие в него, са Йеспер Бломквист, Куинтън Форчън, Джи Сунг Парк, Карел Поборски, Микаел Силвестър и Дуайт Йорк.Треньорът на Барселона за този мач Хосе Бакеро също обяви част от футболистите. На \"Камп ноу\" се завръща Роналдиньо, който вече е на работа в клуба. Другите са Едгар Давидс и Симао Саброса. Протугалецът игра срещу отбора на Бербатов снощи и дори отбеляза гол.Още преди месец потвърдиха Ангой, Гузман, Хуан Карлос, Попеску, Надал, Белети, Андерсон, Деу, Едмилсон, Гойкоечея, Мендиета, Жули и Хулио Салинас.Не е ясно дали от Америка ще дойде Христо Стоичков. Камата взе участие в друг подобен мач, който се игра наскоро на \"Камп Ноу\" - по случай 25 години от първата КЕШ на Барселона.", "date": "2017-06-15", "title": " Бербатов излиза за Юнайтед срещу Барселона"}
{"url": "https://m.offnews.bg/news/Sviat-_12/7-dushi-sred-koito-i-detca-zaginaha-sled-eksploziia-pred-detska-grad_658273.html", "text": "7 души са загинали, а близо 70 са ранени след експлозия в детска градина в Китай, предаде Би Би Си, цитирайки държавни медии. Инцидентът е станал пред детска градина в окръг Фенгсиан в източната провинция Дзянсу. Все още не е известно колко деца са сред жертвите. Причината за взрива също не е изяснена. По непотвърдена информация става въпрос за експлозия на газова бутилка на щанд за храна. Двама от загиналите са починали на място, а останалите пет в следствие на раните си, съобщи Xinhua. Девет от пострадалите са в тежко състояние.Полицията заяви, че е започнала разследване.Това е втората трагедия в китайската детска градина през последните седмици.Миналия месец 11 деца загинаха, когато автобус с ученици от детска градина избухна в пламъци в тунел в източната провинция Шандонг.По-късно стана ясно, че пожарът е умишлено иницииран от шофьора, който също е умрял.", "date": "2017-06-15", "title": " 7 души, сред които и деца, загинаха след експлозия пред детска градина в Китай"}
{"url": "https://m.offnews.bg/news/Izvan-terena_18817/Las-Vegas-predlaga-dva-bileta-za-boia-na-veka-i-24-momicheta-sreshtu-1_658269.html", "text": "Заведенията в Лас Вегас не се бавиха и 24 часа преди да обявят промоции, пакети и какво ли още не за 26 август. Тогава е боят на века между непобеденият боксьор Флойд Мейуедър и ММА идола Конър МАкГрегър. В Града на греха просто знаят как да правят пари.2 от най-популярните бардаци в Лас Вегас обявиха офертите за фенове на бокса. Прочутите BunnyRanch и Sheri's Ranch извадиха супер пакети.Във второто заведение има ВИП за 100 хиляди долара. Срещу сумата получавате два билета за боксовото зрелище и загрявка с всяко от 24-те момичета, които работят за \"ранчото\".Собственикът на  The BunnyRanch - Денис Хоф, пусна промоция две в едно. Поръчваше едно момиче, получаваш две.В Лас Вегас припомнят, че проституцията е напълно легална в щата Невада. Очаква се безброй момичета да пристигнат в Лас Вегас за боя между МакГреър и Мейуедър, когато потокът от туристи ще е рекорден.", "date": "2017-06-15", "title": " Лас Вегас предлага два билета за боя на века и 24 момичета срещу 100 000 долара"}
{"url": "https://m.offnews.bg/news/OFFTOPIC_18750/Iskate-li-da-si-kupite-balgarski-stotinki_658244.html", "text": "Световни гиганти за интернет търговия предлагат български стотинки за колекционери.В китайския сайт за продажби Aliexpress може да поръчате 50 броя от 1 стотинка срещу 13,17 долара с доставката. И при това ще ви ги доставят от Китай за около 23 до 45 дни.Имате възможността да си закупите всички монети - от 1 стотинка до 1 лев. Цената е 11,28 долара. Пак ще почакате малко, но този път доставката е безплатна.В Ebay българи са намерили търговска ниша. Потребител от Стара Загора ще ви изпрати всички български монети срещу 6 долара. Незнайно защо, не се предлага монетата от 5 стотинки.В Amazon никой не желае да ви продаде монети на обща стойност от 1,88 лева за 10-15 долара, но пък предлагат калъфи за телефони, поставки за компютърни мишки, възглавници и коледни играчки с лика на нашите монети и банкноти.Сега можете да се разтърсите за стотинки у вас, да си направите профил в някой сайт и да започнете да печелите от буквално жълти стотинки. Ако намерите някоя по-стара монета, например 2 стотинки от 2000-та година, можете да изкарвате по около 80 цента за един брой. Същото важи и за по-старите монети от по 1, 2, 5 лева.", "date": "2017-06-15", "title": " Искате ли да си купите български стотинки?"}
{"url": "https://m.offnews.bg/news/Politika_8/Slavi-Trifonov-za-othvarlianeto-na-mazhoritarniia-vot-Shte-ima-vazmez_658243.html", "text": "\"От днес ние не живеем в демократична държава. От днес ние живеем в някаква уродлива форма на партийна аристокрация.\"Taка шоуменът Слави Трифонов коментира в писмо до обществеността отхвърленото днес в пленарната зала предложение за въвеждане на .Трифонов посочва, че депутатите са суспендирали Конституцията.Писмото си той завършва с две поговорки - \"Каквото повикало, такова се обадило\" и \"На зла круша - зъл прът.\"", "date": "2017-06-15", "title": " Слави Трифонов за отхвърлянето на мажоритарния вот: Ще има възмездие"}
{"url": "https://m.offnews.bg/news/Volejbol_18779/Dupnichanka-smeni-ministar-Boski-v-legloto-na-srabska-superzvezda_658234.html", "text": "Националката по волейбол Елица Василева е новата дама до сръбската суперзвезда Александър Атанасийевич, тръбят жълтите издание в западната ни съседка.195-сантиметровата дупничанка, която е състезателка на руския Динамо (Казан) и диагоналът на Сър Сейфти Конад (Перуджа) са били забелязани в луксозен ресторант в Сърбия вчера, съобщава сайтът www.volleywood.net.\"Те определено се срещат, въпреки че все още са в процес на опознаване. И двамата са от различни страни и са заети с волейболния си живот, но се опитват да накарат нещата да работят\", разкрива източник, пожелал анонимност.Последната известна връзка на Атанасийевич беше със сексапилната бивша италианска министърка Мария Елена Боски.36-годишната администраторка, адвокат и политик, депутат от Демократичната партия, водеше министерството на конституционните реформи и отговаряше за връзките на правителството на Матео Ренци с парламента на Италия.", "date": "2017-06-15", "title": " Дупничанка смени министър Боски в леглото на сръбска суперзвезда"}
{"url": "https://m.offnews.bg/news/Tenis_18788/Grisho-zapochna-koshmarno-sezona-na-treva_658274.html", "text": "Григор Димитров започна кошмарно сезона на трева! Още в първия си мач на турнира в Щутгарт българинът претърпя поражение 6:7 (4), 3:6 от поляка Йежи Янович. Така балансът между двамата е по две победи.Явно проблемът на Гришо е по-скоро психически. Смяташе се, че проблемите му идват от кортовете на червено. Уви, има нещо друго.Пролича и днес, когато стана изключително грозен мач. И българинът, и гигантът си взимаха сервисите без грешка, често на нула. Така първо се стигна до тайбрек, в който уж дребни грешки повалиха нашето момче.И по традиция се срина психически. Полякът взе сравнително лесно втория сет.Григор Димитров победи точно Янович по пътя към титлата в София през февруари. И минаваше за фаворит днес. Още повече, той беше поставен втори в схемата, а лидерът Федерер отпадна изненадващо срещу Томи Хаас.Следващата седмица Григор ще играе на турнира в \"Куинс клъб\" (Лондон), където спечели титлата през 2014 година, след което игра и полуфинал на Уимбълдън. Дано отново се отпуши точно в този турнир.", "date": "2017-06-15", "title": " Гришо започна кошмарно сезона на трева"}
{"url": "https://m.offnews.bg/news/Kultura_33/Teatar-Balgarska-armiia-zaradva-s-knigi-malkite-patcienti-na-VMA_658241.html", "text": "Театър \"Българска армия\" дари над 100 тома детски книги за малките пациенти на клиника „Ушни, носни и гърлени болести” към Военно медицинска академия.Книгите бяха събрани в рамките на кампанията \"Дари книга, ела на театър\", която се проведе края на месец май и събра общо над 3 570 тома.Детски книжки получиха също Отделението по детска кардиология на Национална кардиологична болница, а следващата седмица предстои останалите да бъдат отнесени в читалището и детската градина на село Ковачевци.\"Кампанията е чудесна, защото ни помага да се борим със „страшния“ образ на лекаря и медицинската сестра в очите на подрастващите\", коментира ВРИД началника на ВМА полк. проф. д-р Венцислав Мутафчийски.„Подобни кампаниии трябва да бъдат популяризирани, защото това не са обикновени пациенти. Това не е просто акт на лечение, ние, поставяйки им кохлеарни импланти, връщаме тези деца отново в социалния живот”. Това коментира от своя страна и професор Венцислав Цветков, началник на Клиника „Ушни, носни и гърлени болести”.", "date": "2017-06-15", "title": " Театър \"Българска армия\" зарадва с книги малките пациенти на ВМА"}
{"url": "https://m.offnews.bg/news/Politika_8/Evroparlamentat-izslushva-Mariia-Gabriel-na-20-iuni_658254.html", "text": "Европейският парламент ще изслуша българския кандидат за еврокомисар Мария Габриел на 20 юни в Брюксел.Мария Габриел ще отговаря на въпросите на евродепутати идния вторник от 16.00 часа българско време при съвместно заседание на парламентарните комисии по индустрия и култура. Към тях ще се присъединят депутати и от комисиите по вътрешен пазар, вътрешни работи и юридически въпроси, защото те също имат отношение към определения ресор за българката – \"Цифрова икономика и цифрово общество\".В продължение на 3 часа Габриел трябва да убеди колегите си, че има обща компетентност да бъде евокомисар и конкретно – че е способна да изпълнява задълженията си в сферата на дигиталните технологии.Българската кандидатка вече е получила 8 писмени въпроса, на които трябва писмено да отговори преди устната беседа на 20 юни. Сред тях има питане за графика, който ще следва Габриел като бъдещ комисар по приоритетите за изграждането на цифровия единен пазар в Европа, как ще опази себе си и подчинените ѝ служби от лобистки натиск или как ще допринесе за независимостта на медиите в ЕС, както и за предпазването от \"фалшивите новини\".За да получи положителна оценка, Мария Габриел се нуждае от подкрепата на поне 2/3 от членовете на групите в Европейския парламент. Резултатът от изслушването обаче може да стане ясен едва на следващия ден – 21 юни, когато решение ще вземат координаторите на парламентарните комисии.", "date": "2017-06-15", "title": " Европарламентът изслушва Мария Габриел на 20 юни"}
{"url": "https://m.offnews.bg/news/Futbol_18793/Antoan-Grizman-se-ozheni-tajno_658277.html", "text": "Антоан Гризман изглежда скромно момче,  което не обича шума. Звездата на Атлетико Мадрид е минал под венчилото заедно със своята половинка Ерика Чоперена, твърди El Partidazo de Cope.Френският стрелец и неговата възлюбена са направили тайна сватба в Palacio de Galiana в Толедо. Без камери и светски репортери.Двамата са заедно още от периода на Антоан в Реал Сосиедад. След трансфера му в Мадрид двойката се премести в испанската столица. През април 2016 година им се роди и първа рожба - Мия.Гризман направи невероятен жест към Атлетико това лято. Той отказа куп оферти, за да подкрепи клуба в тежкия момент. \"Атлети\" нямат право на трансфери до зимата заради наказание на ФИФА.Така Гризман в знак на лоялност подписа нов контракт с клуба. Иначе можеше да замине директно към Манчестър Юнайтед, където бяха приготвили 100 милиона евро за откупуващата го клауза. И Атлетико нямаше да може да го спре. ", "date": "2017-06-15", "title": " Антоан Гризман се ожени тайно"}
{"url": "https://m.offnews.bg/news/Politika_8/Pargov-Tcenata-na-tiket-sistemata-e-podozritelno-goliama_658250.html", "text": "Тикет системата безспорно е технология за по-добри решения в обществения ни транспорт и е голямо удобство за гражданите. Освен това тя дава възможност за по-правилно планиране и контрол на превозния процес и за гарантиране сигурността на пътниците. Това са принципните предимства на системата. Това коментира на страницата си във фейсбук зам.-председателят на транспортната комисия в СОС Калоян Паргов. Председателят на групата на БСП в Столичния общински съвет не е съгласен с част от думите в интервюто на шефа на ЦГМ Християн Петров пред OFFNews. Паргов коментира още:Около обявената от ЦГМ обществена поръчка за изграждане на такава тикет система в столичния транспорт обаче има прекалено много неизвестни. Защо заданието за обявяване на обществена поръчка беше изготвено в \"тесен кръг\" от управляващите в Столична община и не мина на обсъждане в комисите в СОС? Как от 20 милиона при първото задание преди около две години сега цената стигна цели 88 милиона?!Тикет системата нямало да носи печалба. Това не противоречи ли на твърдението, че чрез нея ще се подобри планирането и организацията на работа и ще се намали гратисът - реализацията на тези добри намерения има финансови измерения все пак, нали?Системата няма как да реши генерално проблемите на транспорта в София. Тя е само един от инструментите за разрешаването им и той е в ръцете на управляващите в СО. Как ще се развиват общинските транспортни дружества - сега това става изключително с европейски средства и заеми. А след 2020-а година?! Затова и цената от 88 милиона лева за изграждане на тикет система е притеснително и подозрително голяма. Дори и в момента ЦГМ има финансови затруднения. Освен всичко това, одитът на Сметната палата разкри сериозни нарушения в него за периода 2014-2016 година. А управляващите в Столична община продължават да бягат от отговорите на неудобните им въпроси и технично да ги прескачат... до следващия изгорял автобус на градския транспорт, например.При това положение ни остава само да се молим да няма жертви!", "date": "2017-06-15", "title": " Паргов: Цената на тикет системата е подозрително голяма"}
{"url": "https://m.offnews.bg/news/Ikonomika_59/Ivajlo-Penchev-kam-KFN-Evalata-be-rabotachi-Po-zle-ste-ot-vogoni_658272.html", "text": "Културната дискусия между основателя на Walltopia и Auxionize Ивайло Пенчев и Комисията за финансов надзор (КФН), която влезе на проверка във фирмите му продължава. Бизнесменът вече обяви, че държавният орган изпълнява поръчка с разследването си и дори се закани до Коледа да направи платформа за честни и прозрачни обществени поръчки, която да извади наяве далаверите на държавната администрация при обществените поръчки. Кметът на Горна Малина бе първият, който декларира, че ще обявява търговете си по този начин когато Пенчев бъде готов със софтуера.Днес собственикът на най-голямата компания за стени за катерене за пореден път избухна срещу КФН с куп цветисти обвинения и квалификации. Една от по-меките е, че е по-вероятно е маймуна да изсвири Пета симфония, подскачайки върху пиано, отколкото членовете на регулатора да се скъсват от работа.Ето и цялата позиция на Пенчев, публикувана на фейсбук профила му. Публикуваме я без редакторска намеса:", "date": "2017-06-15", "title": " Ивайло Пенчев към КФН: Евалата бе, работачи! По-зле сте от вогони!"}
{"url": "https://m.offnews.bg/news/Futbol_18793/Obvineniiat-v-ukrivane-na-danatci-Ronaldo-prizova-za-malchanie_658247.html", "text": "Обвиненият в укриване на данъци футболист на Реал Мадрид Кристиано Роналдо призова за мълчание по темата.В профила си в Инстаграм носителят на Златната топка, който в момента е на лагер с националния отбор преди началото на турнира за Купата на конфедерациите в Русия, публикува кадър, в който прави знак за тишина.\"Понякога най-добрият отговор е мълчанието\", написа асът на \"белия балет\", който е обвинен от прокуратурата, че е укрил 14,7 милиона евро в периода от 2011 до 2014 година. Португалецът е обвинен в общо четири престъпления към испанския фиск, но той твърди, че е невинен.От клуба също застанаха твърдо зад него, като пуснаха официално изявление във връзка с казуса.\"Имаме пълно доверие в Роналдо и вярваме, че ще докаже своята невинност. Той е част от Реал от 2009 година и винаги стриктно е изпълнявал данъчните си задължения. Надяваме се правосъдието да се произнесе бързо и невинността му да бъде доказана, за да спрат спекулациите по темата\", написаха от Реал.Големият му съперник на футболното поле Лионел Меси също имаше проблеми с данъчните, но тогава от Барселона не го подкрепиха.", "date": "2017-06-15", "title": " Обвиненият в укриване на данъци Роналдо призова за мълчание"}
{"url": "https://m.offnews.bg/news/Temida_18762/Tcacheva-niama-namerenie-da-podava-ostavka-osven-ako-Borisov-ne-ia-is_658256.html", "text": "Министърът на правосъдието Цецка Цачева няма намерение да подава оставка и би направила това, само ако премиерът Бойко Борисов го поиска.Това коментира пред журналисти министърката в отговор на въпрос за исканата ѝ оставка от група юристи. С писмо те поискаха Цачева да напусна поста си заради коментар свързан с председателя на Върховния касационен съд (ВКС) Лозан Панов, който след консултации при президента предложи прокуратурата да бъде извадена от съдебната власт.След предложението му Цачева направи коментар пред bTV, от който стана ясно, че право на предложения Лозан Панов би имал, само ако влезе в политиката: \"Ако някой желае тези правила да бъдат променени, нека да се заяви като кандидат или присъстващ в законодателната власт, но в момента съдебната система, съдебната власт, тримата големи са призвани да организират прилагането на законите, всеки в неговата сфера\", заяви правосъдната министърка.Днес Цецка Цачева отрече това да е точен цитат на думите ѝ, които били извадени от контекста. Тя декларира, че поискалите оставката ѝ юристи са изключително уважавани от нея и затова е готова да се срещне с тях по темата \"Конкретни законодателни предложения\", както прави с всички магистрати, които търсят такава среща с нея.\"Всеки е в правото си да изкаже позиция. Аз съм открит и отворен човек. Когато имат конкретни предложения по това, за което аз отговарям, съм готова да чуя техните предложения, така както ежедневно съм в контакт с магистрати на различни нива. Няма такава фраза, спомената от мен. Може би ще се повторя. Имаме нужда от по-малко думи в момента и повече конкретна работа. Повярвайте ми, че в министерството се работи изключително интензивно по законодателните приоритети, които са заложени в законодателната програма на правителството\", каза тя.", "date": "2017-06-15", "title": " Цачева няма намерение да подава оставка, освен ако Борисов не я иска"}
{"url": "https://m.offnews.bg/news/Kultura_33/Bezbog-na-Ralitca-Petrova-na-goliam-ekran-i-prez-iuni-programa_658248.html", "text": "„Безбог” има в актива си повече от 25 национални и международни награди, както и шест номинации на българската филмова академия за 2017 година. Срещите му с българската публика продължават в различни градове на страната, благодарение на инициативата „София Филм Фест на път”, а на специалните прожекции, предвидени в София, зрителите могат да споделят впечатления и да зададат своите въпроси на представители от екипа, създал филма.На 17 юни (събота), филмът ще бъде представен в Културен център Г8, от 20.00 часа. Гост на прожекцията ще бъде режисьорът Ралица Петрова.Прожекцията на 19 юни (понеделник), ще е в Дома на киното, от 20.45 часа. Гост на прожекцията ще бъде режисьорът Ралица Петрова.На 24 юни (събота) „Безбог” ще бъде показан в кино \"Евро Синема\", от 18.00 часа. Гост на прожекцията ще бъде продуцентът Росица Вълканова.На 27 юни (вторник) предстои прожекция в кино „Одеон”, от 18.30 часа. Гости на прожекцията ще бъдат режисьорът Ралица Петрова, продуцентът Росица Вълканова и актрисата Ирена Иванова.На 29 юни (четвъртък) филмът ще бъде представен в Дома на киното, от 19.00 часа. Гости на прожекцията ще бъдат режисьорът Ралица Петрова, продуцентът Росица Вълканова и асистент-режисьорът Петър Крумов.В отдалечено провинциално градче Гана се грижи за възрастни хора с деменция, като междувременно търгува с личните им карти на черния пазар. Тя издържа своята майка, с която почти не разговаря. Във връзката с приятел-автомонтьор също не присъства любов – интимността е сведена до пристрастеност към морфин. Като че ли нищо не докосва съвестта на Гана...Дебютният филм на Ралица Петрова тръгна по света след световната му премиера в Локарно, където бе отличен с наградата „Златен леопард” за най-добър филм, със „Сребърен леопард” за най-добра женска роля на Ирена Иванова, с наградата на екуменическото жури и с наградата на независимите критици за най-добър режисьор. Последваха Специалната награда на журито и „Сърцето на Сараево” за най-добра женска роля, наградата за най-добър режисьор в Батуми,участия в Торонто и Хамбург, нарада в Рейкявик за най-добър дебют, пет награди от фестивала „Златна Роза”, включително за най-добър филм, режисьор, оператор, за мъжка и женска роля, както и наградата на FIPRESCI от Варшавския международен филмов фестивал. В Мумбай филмът спечели наградата „Сребърен Gateway”, в Копенхаген – Гран При за най-добър дебют, в Стокхолм – Бронзов Кон за най-добър филм и Алуминиев за най-добра актриса, в Севиля - наградата на Асоциация на сценаристите в Андалусия.През 2017 година „Безбог” получи Гран При за най-добър филм в Руан и наградата Sauvage за най-добър филм на фестивала L’Europe autour de l’Europe в Париж, както и ГОЛЯМАТА НАГРАДА „София – Град на киното” на 21-вия София Филм Фест и наградата на чуждестранните селекционери за най-добър български филм. През април филмът беше удостоен и с два приза в Мароко - Специалната награда на Журито и наградата на Критиката от фестивала в Тетоан.На филма му предстоят участия в още над 25 фестивала в цял свят, но също толкова важна е и срещата му с българската публика.", "date": "2017-06-15", "title": " \"Безбог\" на Ралица Петрова на голям екран и през юни (програма)"}
{"url": "https://m.offnews.bg/news/Politika_8/Prezidentat-otkazva-da-reshava-koi-shte-sa-mazhoritarnite-rajoni_658220.html", "text": "Президентът Румен Радев е против идеята той да определя районите при мажоритарен вот. Пред журналисти във Варна той обясни, че това не влиза в неговите задължения. Предложението за определянето на мажоритарните райони от президента беше направено от ГЕРБ с промените в Изборния кодекс. За първи път Радев коментира и случая със секретаря му по корупционните въпроси Пламен Узунов. Негова снимка в ролята на Хитлер и с нацистки поздрав се появи непосредствено, след като подобни снимки в медиите изтекоха със служител в Министерството на отбраната и със зам.-министър на икономиката. „Абсурдно е окарикатуряването на Хитлер да бъде приравнявано с флирта с нацизма”, заяви Румен Радев по повод скандала със снимките на секретаря му по антикорупционни въпроси Пламен Узунов. Радев припомни, че на 9 май е излязъл със становище и е почел победата над нацизма.„Тези политици, които сега искат оставката на Узунов, и то с манипулативни аргументи, тогава се направиха, че такава дата не съществува”, коментира държавният глава.", "date": "2017-06-15", "title": " Президентът отказва да решава кои ще са мажоритарните райони"}
{"url": "https://m.offnews.bg/news/Sviat-_12/Rumanskiiat-premier-v-kapana-na-prevrat-ot-svoite_658249.html", "text": "Управляващата Социалдемократическа партия (PSD) в Румъния сне доверието от премиера Сорин Гриндяну и кабинета му, които сама излъчи.Това най-вероятно ще е краят на правителството, което дойде на власт през януари т.г., макар до момента министър-председателят да отказва да подаде оставка.Решението за оттегляне на политическата подкрепа от изпълнителната власт бе взето в сряда при ревизия на постигнатото. Партията реши, че правителството на Гриндяну не се справя с управленската програма, в която са залегнали сериозни икономически реформи.PSD e готова да излъчи нов министър-председател, всички министри в настоящия да разписали оставките си, обяви лидерът на партията Ливиу Драгнеа.Според самия Гриндяну, цитиран от \"Дойче веле\", много от реформите в програмата на кабинета му са дългосрочни за изпълнение и е трябвало да бъдат предприети до 2018 г. и дори по-късно. Той обвини Драгнеа в междуличностен конфликт и жажда за власт. И намекна, че би подал оставка, ако президентът Клаус Йоханис насрочи парламентарни консултации и посочи негов заместник от PSD.Това не е първото изпитание пред премиера Гриндяну въпреки краткия му престой на поста. По-рано тази година страната бе залята от  след опит (засега неуспешен) на правителството да декриминализира голяма част от злоупотребите с власт. ", "date": "2017-06-15", "title": " Румънският премиер в капана на преврат от своите"}
{"url": "https://m.offnews.bg/news/Ikonomika_59/Litovskite-darzhavni-zheleznitci-si-porachaha-balgarski-lokomotivi_658252.html", "text": "Литовските железници (Lietuvos Geležinkeliai) поръчаха 2 батерийни локомотива от най-новата серия на българската компания \"Експрес Сервиз\" - ES1000, съобщиха от русенската фирма.Машините ще извършват маневра в Каунас и Вилнюс.ES1000 е супер мощен акумулаторен локомотив. Машината с лекота изтегли 400-тонен влак със скорост над 8 км/ч при заводските проби.Българският локомотив е изключително икономичен - експлоатацията му излиза едва няколко лева на ден.Новият маневрен локомотив има 2x30kW мотори, 25 тона маса, мощна рекуперативна спирачка и опционална пневматична с мощен винтов компресор 2000 л/мин.В завода на \"Експрес Сервиз\" се ремонтират возила на няколко частни български жп превозвачи, както и на румънски компании. Бизнесът се разраства, наемат се допълнителни служители, инвестират се милиони в нови халета и модерна техника.", "date": "2017-06-15", "title": " Литовските държавни железници си поръчаха български локомотиви"}
{"url": "https://m.offnews.bg/news/Ikonomika_59/Predstoi-obiaviavane-na-obshtestvena-porachka-za-gazov-hab-v-Balgariia_658225.html", "text": "Предстои обявяването на обществена поръчка за реализацията на Газоразпределителния център /хъб/ в България, съобщи министърът на енергетиката Теменужка Петкова в рамките на Дванайсетата конференция \"Стратегическа инфраструктура и инвестиции в България 2017\".Отпуснатото финансиране от Европейската комисия е в размер на 920 хиляди евро и е 50 процента от стойността на необходимото за реализацията на това проучване.\"В рамките на това предпроектно проучване ние ще искаме да бъдат развити всички възможни варианти за доставка на природен газ през България от различни източници. В това число, за да бъдем в крак с последните проекти в региона, ние сме предложили в рамките на това предпроектно проучване да бъде изследвана възможността за доставка на природен газ с входна точка границата Турция - България и изходна - България - Сърбия, информира министърът.Основна цел на правителството е да запази България като основен фактор на газовата карта на Европа, подчерта Петкова.", "date": "2017-06-15", "title": " Предстои обявяване на обществена поръчка за газов хъб в България"}
{"url": "https://m.offnews.bg/news/Sviat-_12/Novi-iskove-sreshtu-Tramp-za-narushavane-na-konstitutciiata_658217.html", "text": "Над 190 американски законодатели демократи внесоха иск срещу президента Доналд Тръмп по обвинение в нарушение на конституцията, съобщиха световните агенции, цитирани от ТАСС и БГНЕС.Делото е заведено във Вашингтон. Обвиненията срещу Тръмп са за това, че продължава да получава пари чрез фирмите си от правителства на други държави и по този начин нарушава конституцията.В иска се посочва, че Тръмп е запазил собствеността си върху компаниите, но за да избегне конфликт на интереси, е прехвърлил управлението им на тръстове, оглавявани от синовете му.Подобен иск срещу Тръмп вече подадоха главните прокурори на Вашингтон и щата Мериленд.Такъв иск се разглежда и от съд в Ню Йорк, като в този случай искът е подаден от обществената организация \"Граждани за отговорност и етика във Вашингтон\", в която членуват юристи и експерти по професионална етика. Исковете срещу Тръмп са подадени в момент, в който беше отбелязана най-високата до момента точка на неодобрение към американския президент.Според социологическата агенция \"Галъп Интернешънъл\" неодобрение към Тръмп в момента обявяват 60% от американците. Одобрение за Тръмп пък изразяват само 36% от американците, сочи проучване на агенцията. Тръмп е първият президент, който е предизвикал толкова високо ниво на неодобрение през първите четири месеца на поста.", "date": "2017-06-15", "title": " Нови искове срещу Тръмп за нарушаване на конституцията"}
{"url": "https://m.offnews.bg/news/Futbol_18793/Georgi-Gradev-obiavi-koga-KAS-shte-se-proiznese-za-TcSKA-Sofiia-v-Evro_658226.html", "text": "Специалистът по спортно право Георги Градев отново захапа отбора на ЦСКА-София в профила си във Фейсбук.Според него Международният арбитражен съд в Лозана ще се произнесе дали ЦСКА-София има право да участва в евротурнирите през този сезон до понеделник, когато е тегленето на жребия за първия кръг.Според него БФС е допуснал голяма грешка с баража между Левски и Верея, спечелен от \"сините\" инфарктно с дузпи.Правилното решение е било да се играе бараж между Верея и Дунав. Назначеният бараж предизвика недоволството на сините фенове, които дори апелираха клуба да бойкотира срещата.От днес пък стартира продажбата на абонаментни карти за новия сезон. Цената за Сектор Г е 90 лв., а за лица до 18 години ще струва наполовина.Заплащането може да бъде направено на две равни вноски преди старта на първенството и по време на зимната пауза.Възможно е ЦСКА-София да приеме елитен западноевропейски отбор в контрола, ако не участва в евротурнирите. Такава проверка ще се състои точно седмица преди старта на първенството, който ще бъде даден в уикенда на 15-16 юли.Ако червените получат зелена светлина за Лига Европа, те ще домакинстват на \"Армията\" - стадионът е одобрен за приемане на мачове от предварителните кръгове.", "date": "2017-06-15", "title": " Георги Градев обяви кога КАС ще се произнесе за ЦСКА-София в Европа"}
{"url": "https://m.offnews.bg/news/Liubov-i-seks_18813/8-ot-naj-emblematichnite-razdeli-v-Holivud_658160.html", "text": "1. Артър Милър и Мерилин МонроМерилин Монро вече е била омъжена два пъти - за Джеймс Дохърти и Джо Димагьо, когато се омъжва за драматурга Артър Милър през 1956 година. Бракът им е обявен публично на снимачната площадка на The Misfits - филм, написан от Милър и с участието на Монро. Двамата се развеждат през 1961 г. преди филмът да излезе на екран. Трудно е да се прецени и какво точно разрушава брака им - двата спонтанни аборта, последвалият психически срив, продължилото дълго време приемане на сънотворни лекарства или интересът към други мъже.2. Брад Пит и Дженифър Анистън/Анджелина ДжолиИма ли по-интересни от тях? След като години наред бяха \"кралската\" двойка на Холивуд, през 2005-та година Пит напусна прекрасната актриса от \"Приятели\", за да стане част от \"Бранджелина\". За жалост, след няколко години брак с красивата Джоли, актрисата подаде документи за развод заради \"непреодолими различия\". Раздялата им стана най-коментираната новина в мрежата седмици наред.3. Крис Браун и РианаТрудно можем да забравим причината, поради която двамата певци се разделиха. През 2009 година Браун преби Риана в колата му и  те се разделиха. През 2012 година подновиха отношения и певицата поиска от съдията да премахне ограничителната заповед, но в крайна сметка се разделиха за постоянно, тъй като Крис Браун непрестанно се измъчвал от постъпката си. 4. Елизабет Тейлър и Еди ФишърСамо година след смъртта на третия си съпруг, Тейлър се омъжва за най-добрия му приятел – Еди Фишър. Певецът се развежда с тогавашна си съпруга и пред 1959-та Тейлър и Фишър се женят. Пет години по-късно се развеждат, тъй като Елизабет среща голямата си любов – актьора Ричард Бъртън.5. Джъстин Тимбърлейк и Бритни СпиърсДжъстин и Бритни се запознават в детското шоу „Мики Маус” през 1993 г. През 1998 г. двамата се влюбват. След раздялата на певицата с Джъстин животът й започна да се срива. Въпреки раздялата, певецът й помогна да \"влезе\" в правия път и двамата са приятели и до днес.6. Лиза Мари Пресли и Майкъл ДжексънДъщерята на легендата Елвис Пресли разказва, че въпреки слуховете връзката й с Краля на попа е била истинска. По думите причините за развода им са злоупотребата на Майкъл Джексън с лекарства и болкоуспокояващи, които в последствие причиниха и смъртта му.7. Мадона и Шон ПенКаква двойка! Но за кратко. Само 27 месеца след сватбата Мадона и Шон Пен се разделят, но остават и досега една от най-емблематичните двойки на Холивуд. След развода двамата не си говорят до преди година, когато Пен отишъл на концерт на поп иконата. От известно време се носят слухове, че двамата отново са се събрали.8. Том Круз и Кейти ХолмсПрез 2012 година, дни преди 50-годишнината на Том Круз, Кейти Холмс взима малката им дъщеричка Сури, изнася се от дома им в Бевърли хилс и подава молба за развод с пълно попечителство над момиченцето. Причината? Преминаването от вяра към сектантство. Том Круз се отдава на към сциентологията и планира да изпрати 6-годишната си дъщеря в сциентоложки лагер за деца. По думи на \"посещавали\" лагера хората там нямат пари, образование, шофьорски книжки и по този начин църква им пречи да напуснат - с думите, че във външния свят ще бъдат бездомници.", "date": "2017-06-15", "title": " 8 от най-емблематичните раздели в Холивуд"}
{"url": "https://m.offnews.bg/news/Politika_8/Debatite-za-mazhoritaren-vot-Kak-Blaga-Dimitrova-zagubi-ot-Petko-Vojv_658223.html", "text": "Депутатите в парламента обсъждат въвеждане на мажоритарна избирателна система по предложение на ГЕРБ. По време на дебатите за промяна на Изборния кодекс на първо четене думата взе и народният представител от ГЕРБ и бивш седесар Георги Марков. Той разказа защо подкрепя мажоритарния вот, но през призмата на отминалите събития от зората на демокрацията.В този смисъл напомни забравени събития, които предизвикаха разгорещен дебат в парламента. В събитията от далечните години се върна и лидерът на Атака Волен Сидеров.Ето какво каза Георги Марков в парламента:В този парламент има много млади хора, родени преди промените 89 г., затова ще им припомня: В онези години цяла София светеше като светулка нощем, защото всички гледаха кръглата маса как ще се избере Великото Народно събрание. Тогава СДС на покойния Желю Желев беше за изцяло пропорционална система и тезата му беше, че ще се гласува за комунизъм или демокрация. БСП тогава настояваше за абсолютно мажоритарна система. В крайна сметка се прие смесена избирателна система на два тура с абсолютно мнозинство.Аз имах честта да бъда избран.Много жалко беше, че следващата година 91 г. БСП смени своето виждане за системата – наложи прорпорционална система, те тогава бяха прави за себе си. Ето защо аз съм голям привърженик на мажоритарната система.Далечната 93 г. внесох референдум за мажоритарни избори, а 94 г. – Сашо Йорданов беше председател на НС, тогаеа референдумът не можа да мине за няколко гласа. Тогава Янаки Стоилов каза, че не е времето за референдум, но то вече дойде и той се състоя.Почитател съм на мажоритарната система, защото когато бях избран хората реагираха много добре. Ходех си пеша тогава и хората ме спираха и ми викаха – „Ние сме люленци“, знаеха кой са избрали и си говорихме и аз можех да им кажа какво съм направил.При мажоритарната система личностният принцип е безспорен – няма анонимни, връзката между избирателя и депутата е много голяма.Също и мажоритарният вот е непредсказуем. Кой е мислил, че Георги Джуров ще загуби мажоритарно в Троян от никому неизвестния Йордан Василев. Тогава имаше голям сблъсък на личности. Блага Димитрова от СДС се яви срещу големия Капитан Петко Войвода – актьора Васил Михайлов от БСП и Петко Войдода спечели мажоритарния вот.Друга сила на тази система е правенето на по-големи и по-силни мажоритарни мнозинства.Преди няколко години се стигна до парадокса ГЕРБ да победи втората и третата партия, взети заедно, а взеха 84 депутати, защото след тях се бяха накачулили партии и коалиции.Нашата избирателна система създаде нагон за правене на коалиции, най-простият пример беше Реформаторският блок – събрали се, каква беше тяхна представителност. Едните в коалиция с ГЕРБ, другите люта опозиция, а имаха министри. Това е псевдопарламентаризъм.Или друг пример Бареков – какво беше представителството на неговата партия, тя се разпадна преди клетвата.400 партии за клета България са много. Кой ще иска за стане министър-председател с многопартиен парламент.2.5 милиона български граждани искат мажоритарни избори, гласуваха на референдума. Нека видим кой е спечелил с толкова гласове последните години. Няма такъв – Радев, Царят, Петър Стоянов взе 2.5 милиона гласа с голямо групиране на гласове. След януари 92 г., когато Желю Желев получи 2. 7 милиона от тогава такъв вот няма.Пропорционалната система получи червен картон. Например, Нова република – неолиберална формация някакви. С тази Република ще си караме, защото, за да има нова Република, трябва да има Велико Народно събрание.Има нужда от освежаване и смяна на избирателната система. 1880 г. е приета пропоционалната система“.След това Марков заключи: „Цялата власт принадлежи на българския народ, тя се упражнява и никой не може да си присвои народния суверенитет. 2.5 млн. усвоиха своето право, надявам се да се съобразим с него и да не погребваме пряката демокрация“.Отговор Марков получи от Милен Михов от ДПС, че 4 млн. обаче не са подкрепили мажоритарната система, включително и ток. А Джейхан Ибрямов от ДПС призова Георги Марков да намери протоколите как е избрано Великото Народно събрание. „Дори имам спомен, че липсваха бюлетини. Откъде да знам аз, че вие, г-н Марков, сте избран от люлинчани. И ако искате да бъдете отново избран като личност, тази система ви позволява да се явите като независим, агитирайте в Люлин, а не да се криете зад ГЕРБ“, каза Ибрямов и добави, че когато се говори за глас Божи, глас народен, в България има 7 млн. избиратели, а 2/3 от гражданите не подкрепиха референдума. Трябва да говорим не цялата, а абсолютна цялата истина“, каза още той.В дебата се включи и Волен Сидеров с въведението: „Разказите са увлекателни – от демокрацията и от преди това“.После Сидеров добави, че плурализмът е дошъл 91 г. и сегашната Конституция е била приета въпреки бойкота. „Аз също като главен редактор на в. „Демокрация“ протестирахме срещу това, защото се превърна в конвент. Тогава излязоха 39 на гладна стачка. Вие също бойкотирахте тази Конституция, това не попречи вие да станете конституционен съдия“, припомни Сидеров.После премина на анализ на партийната система: „Партиите са лошо, а кое е добре – тоталитаризмът, анархията. А съм за анархия – политиците са лоши, да ги избесим и всеки да прави каквото иска. Дали ще е член на шоу програма, да излезе и да го каже ясно, не да се позовава на 2.5 милиона без разяснение за какво гласуват. Беше проведена некоректна кампания – политиците са лоши, партиите са лоши. Само че, колеги – ние се кълнем в Конституцията, я в нея пише, че формирането на гражданската воля става чрез партиите. Ако някой иска да не е от партия – да излезе“.Сидеров се сети и попита какво ще стане с членството ни в Алиансите, ако са избрани само мажоритарни представители.„Аз няма проблем с мажоритарния вот, само че какви идеи ще се развиват – сега партиите хубави лоши, имат идеология, не я харесваме, но тя съществува. Каква ще е идеологията на 240 свободни електрони, вече много хора имат пари да си купят вота в един мажоритарен район. Тогава парламентът ще е неработещ, но няма да е ясно накъде се движи държавата. Нека да се организира широка обществена дискусия и чак тогава да предложим проект. Всичко друго е игра със съдбата на страната“, каза още Сидеров.Дебатите в зала продължават. Очаквайте подробности!", "date": "2017-06-15", "title": " Дебатите за мажоритарен вот: Как Блага Димитрова загуби от Петко Войвода и къде са протоколите от ВНС"}
{"url": "https://m.offnews.bg/news/Temida_18762/Zapochva-deloto-sreshtu-Stojkov-kojto-ritna-zhena-v-berlinskoto-metro_658229.html", "text": "В Берлин започва делото срещу мъжа, който ритна жена в метрото без причина и предизвика огромно възмущение в цяла Германия, съобщи БНР.Светослав Стойков бе арестуван през декември миналата година. Той бе разпознат по записите, които показват как напада жената в гръб.Стойков се бе укрил в Южна Франция и бе арестуван при връщането си в Берлин. Прокуратурата му наложи постоянен арест. Стойков е обвинен в нанасяне на телесна повреда, повдигнати са му и две обвинения за ексхибиционизъм.Делото ще се гледа до 6 юли.", "date": "2017-06-15", "title": " Започва делото срещу Стойков, който ритна жена в берлинското метро"}
{"url": "https://m.offnews.bg/news/Temida_18762/Ostaviha-v-aresta-mazha-otkradnal-detska-invalidna-kolichka_658231.html", "text": "Софийският градски съд (СГС) остави за постоянно в ареста мъжа, който открадна детска инвалидна количка.Димитър Методиев поиска от съда да бъде освободен. Той направи пълни самопризнания. По думите на адвоката му Методиев взел количката, за да си натовари железата, които бил приготвил за вторични суровини. Методиев бил готов и да обезщети семейството с 1000 лв. Пред съда той повтори тезата си, че не е знаел, че количката е със специално предназначение и заяви, че съжалява за постъпката си. В хода на делото в четвъртък стана ясно, че кражбата е направена по време на изпитателен срок по друга присъда на Методиев за кражба.Магистратите го оставиха в ареста с аргумента, че той може да се укрие. На 6 юли Софийската районна прокуратура образува досъдебно производство за това, че неизвестен извършител е откраднал инвалидна количка, която тя носила за болното си от церебрална парализа дете. Инцидентът се разиграл в столичния кв. \"Овча купел\" във входа на бл. 515. Малко по-късно през деня полицаи открили количката в пункт за вторични суровини и така стигнали до Димитър Методиев.", "date": "2017-06-15", "title": " Оставиха в ареста мъжа, откраднал детска инвалидна количка"}
{"url": "https://m.offnews.bg/news/Intcidenti_6/Kola-blasna-16-godishno-momche-v-Sofiia_658203.html", "text": "Кола блъсна 16-годишно момче. Инцидентът е станал на кръстовището на бул. „Владимир Вазов” и ул. „Александър Екзарх” в столицата около 7.40 часа тази сутрин, съобщава Нова тв.Тийнейджърът е откарана в „Пирогов” като по първоначални данни е с фрактура на ръката. Шофьорът, блъснал момчето, не е избягал, тестван е за алкохол и пробата е отрицателна.Полицията е установила, че момчето е пресичало на червено и шофьорът не е извършил нарушение.", "date": "2017-06-15", "title": " Кола блъсна 16-годишно момче в София"}
{"url": "https://m.offnews.bg/news/Ikonomika_59/IUzhnoafrikanski-fond-kupi-stolichniia-mol-Serdika_658230.html", "text": "Южноафриканският фонд NEPI обяви, че е придобил столичния търговски център \"Сердика\" за сумата от 207,4 милиона евро.Сделката е сключена на 13 юни. Сумата ще бъде платена на досегашните собственици Einkaufs-Center Sofia GmbH & Co. KG и CEE Property-Invest Immobilien GmbH след одобрението на Комисията за защита на конкуренцията, съобщават от фонда.Инвеститорът посочва в писмо до акционерите си, че мол \"Сердика\" се намира в столицата с население от 1,43 млн. души. Посочва се, че Европейската комисия прогнозира икономически ръст в страната за тази и следващата година. В района на самия мол живеят около 380 000 души.Продажбата включва освен търговските площи и офис сградата, в която има първокласни офис помещение, посочва още инвеститорът. NEPI е инвестиционен фонд, ориентиран към недвижими имоти, главно търговски центрове. Той е проявявал интерес към сделка у нас и преди - тази с The Mall на столичния булевард \"Цариградско шосе\". Тя обаче не се осъществи. NEPI притежава молове в Словакия, Сърбия и е с особено активно присъствие в Румъния, където има няколко търговски центъра в различни градове.", "date": "2017-06-15", "title": " Южноафрикански фонд купи столичния мол \"Сердика\""}
{"url": "https://m.offnews.bg/news/Temida_18762/Georgi-Kolev-izdigna-kandidat-za-predsedatel-na-VAS_658205.html", "text": "Както се очакваше председателят на Върховния административен съд (ВАС) Георги Колев предложи кандидатурата на съдия Гоерги Чолаков за нов председател на съда. Това стана по време на заседание на Пленума на Висшия съдебен съвет (ВСС) в четвъртък. Името на съдия Чолаков като следващ председател на съда, след като изтече мандатът на Колев, се спрягаше близо месец преди предложението да бъде направено. Пред ВСС Колев днес каза, че са налице \"всички изискуеми предпоставки\" Чолаков да бъде издигнат за кандидат за процедурата по избор на председател на ВСС. Председателят на ВАС посочи, че до кандидатурата се стигнало след гласуване на Пленума на съда на 8 юни.  Правосъдният министър Цецка Цачева, която председателства Пленума на ВСС, направи забележка на представляващия съвета Димитър Узунов, че не е уведомена за предложението. Тя поиска да бъде потърсе начин, по който да бъде уведомявана преди заседанието на ВСС за внесените в деловодството материали по дневния ред. „Не е фатално, че не съм го прегледала до момента, но е добре да имаме връзка“, коментира Цачева.Номинации за кандидати за председател на ВАС може да се правят до следващия четвъртък. Мандатът на председателя на съда изтича на 11 септември.Георги Чолаков е семеен приятел на Колев. За кратко е бил съдия в районните съдилища на Сливен и Котел, след което адвокат и нотариус в Балчик. Като адвокат е работил с фирмата \"Мел Инвест Холдинг\" АД, когато директор на дружеството е Десислава Танева - понастоящем депутат от ГЕРБ и бивш земеделски министър.През 2012 г. се класира на единствената бройка за съдия във ВАС от външен конкурс. Почти веднага след встъпването му в длъжност е назначен от Колев за председател на Второ отделение на ВАС, където заменя Галина Солакова.", "date": "2017-06-15", "title": " Георги Колев издигна кандидат за председател на ВАС"}
{"url": "https://m.offnews.bg/news/Intcidenti_6/Granichni-politcai-otkriha-nad-94-kg-kanabis-v-gumi-na-Skaniia_658224.html", "text": "Близо 95 кг канабис откриха полицаи в гумите на товарен автомобил \"Скания\". Вчера на ГКПП Гюешево камионът, управлявал от 48-годишен турски гражданин, пристигнал за влизане. При извършване на проверка граничните полицаи от мобилната група на РДГП – Кюстендил с мобилна рентгенова система установили, че в две от резервните гумите има пакети. Инициирана е съвместна проверка с митнически служители, при която и в другите две резервни гуми на камиона били намерени пакети. Иззети са общо 48 пакета с цилиндрична форма, облепени с кафяво тиксо, по 12 пакета в гума. Във всеки от тях имало листна маса и съцветия, реагирали на канабис при извършен от експерт от РДГП Кюстендил полеви наркотест. Общото тегло на откритите 48 пакети е 94.730 килограма.Уведомена е окръжната прокуратура. Турският шофьор е задържан в Регионална дирекция „Гранична полиция“ – Кюстендил. По случая е образувано досъдебно производство по описа на ГПУ-Гюешево.", "date": "2017-06-15", "title": " Гранични полицаи откриха над 94 кг канабис в гуми на \"Скания\""}
{"url": "https://m.offnews.bg/news/Obshtestvo_4/Zaedno-za-prirodata-sabra-nad-14-hiliadi-bireni-opakovki-za-opaz_658144.html", "text": "Карлсберг България и Екопак България организираха мащабна кампания за насърчаване на разделното събиране на бирени опаковки и рециклирането им в София.Близо 1500 софиянци и гости на града предадоха над 14 хиляди стъклени, пластмасови бутилки и кенове от бира за рециклиране. Като комплимент за усилията им пивоварната компания осигури в замяна 3 бутилки от последното предложение в портфолиото си – Пиринско Младо пиво.Събитието се проведе на 11 юни в Княжеската градина, в пространството между Паметника на Съветската армия и бул. \"Цар Освободител\".Екипът на Карлсберг България призова столичани и гости на града да донесат максимален брой опаковки от бира, независимо от тяхната марка, за да покажат своята загриженост към природата и да подпомогнат в усилията на компанията за подобряване на екологичния отпечатък на всяко домакинство. Екопак България организира разделното им събиране и рециклиране, а техни експерти запознаха посетителите с ползите за околната среда, както и как всеки може да даде своя принос за опазването на природата чиста в ежедневието си.Инициативата под наслов \"Заедно за природата!\" е част от политиката на Карлсберг България за устойчиво развитие и корпоративна социална отговорност.В процеса на работа Карлсберг България използва оптимално и щади природните ресурси. За една година компанията събира и рециклира близо 4 тона опаковки от стъкло, пластмаса, хартия, метал и дървесина. Благодарение на тези свои усилия успява да спаси от изсичане над 16 хиляди дървета, спестява над 13 млн. кВтч електроенергия, над 40 хиляди кубически метра вода и над 5 хиляди барела петрол.„Инициативи като тази показват, че все повече хора обръщат внимание на това как използват продуктите, които закупуват в ежедневието, и осъзнават, че всеки от нас може да допринесе за намаляване на негативното човешко влияние върху околната среда. Един малък жест – като този да избереш стъклената опаковка пред пластмасовата и да изхвърляш разделно – може да спести ресурси, както и да намали вредните емисии, които се отделят в природата“, каза Бранимир Братанов, маркетинг директор на Карлсберг България.„Всички ние имаме една обща цел – да пазим природата чиста и да се научим как да използваме природните ресурси по възможно най-добрия начин. Ползите от разделното събиране и рециклирането са много. То пести енергия и ценни ресурси. Така например от рециклирането на един тон пластмаса може да се осигури електричеството на едно българско домакинство за цели две години. Призовавам ви да търсите жълтите, сините и зелените контейнери и да изхвърляте разделно, за да опазим заедно природата чиста“, заяви Михаил Митев, мениджър Бизнес развитие в Екопак България.„Заедно за природата“ е част от дългосрочна национална кампания на Карлсберг България, в рамките на която ще се проведат серия от събития в избрани градове в страната, които насърчават разделното събиране на бирени опаковки, разумното използване и опазване на природните ресурси. Нейната цел е да насочи общественото внимание към ползите от разделното събиране, рециклирането, екологичния начин на живот и отговорното поведение към околната среда.", "date": "2017-06-15", "title": " „Заедно за природата“ събра над 14 хиляди бирени опаковки за опазване на околната среда в София"}
{"url": "https://m.offnews.bg/news/Politika_8/Patriotite-se-vazdarzhaha-za-uvelichavane-na-pensiite_658246.html", "text": "Законопроектът на БСП да бъдат преизчислени всички пенсии на база средния осигурителен доход за 2013 г. чрез промени в Кодекса за социално осигуряване беше отхвърлен от парламента. Малка част депутати показаха, че са \"против\" увеличаването на пенсиите - само 7 гласа, но мнозинството гласува с \"въздържал се\"- 108 депутати.  БСП-депутатите и Воля бяха \"за\", но събраха 98 гласа, които не стигнаха пенсиите да бъдат увеличени. Патриотите, чиято основна точка от програмата им беше увеличаване на пенсиите, също се въздържаха. Още вчера по време на дебата за пенсиите те обвиниха, че БСП, че им краде идеите и че са популисти. Депутатът от ДПС Хасан Адемов обаче се обърна към Обединени патриоти от трибуната. \"Българските пенсионери нямат нужда от това жестоко противопоставяне в този парламент, а от обединени усилия, за да бъдат решени техните многобройни проблеми\", каза Адемов и даде за пример как в миналия парламент Патриотите са предложили по-краен законопроект за увеличение на пенсиите, а сега гласуват против, като извади за доказателство стенограма. \"Сега носите политическа отговорност и затова гласувате против\", каза той. Мнозинството беше атакувано и от БСП в лицето на Надя Клисурска - Жекова: \"С какво лице ще сме председатели на Европейския съюз и ще даваме идеи на другите, като не можем да се погрижим за собствените си хора\". Депутатът от Обединени Патриоти Юлиан Ангелов обаче изтъкна, че БСП увеличава пенсиите само като е опозиция и само в края на мандата на управлението си и когато идват избори. \"Тази година пенсиите ще се увеличат с 25% - най голямото увеличение досега\", каза той.\"Увеличението на пенсиите по наше време беше 108%\", отговори БСП-депутатката, но така или иначе законопроектът на левицата беше отхвърлен. А разочарована, лидерът на Корнелия Нинова написа във Фейсбук: \"Със съжаление ще напиша следващите редове: Днес ГЕРБ и ОП отново доказаха колко прав е народът да не одобрява политиците си. Една от причините е, че говорят едно преди избори, а правят друго след това. Тези две партии обещаха 300 лв. минимална пенсия и преизчисляване на другите пенсии. Днес отхвърлиха нашия закон за преизчисляване на пенсиите. Те ви излъгаха, хора. И с отговорност заявявам, че каквото ние сме ви обещали, го вършим. Не само сега. Когато управлявахме през 2008 г., сме единствените преизчислили пенсиите. Скъпи, майки и бащи, баби и дядовци , приемете моето уважение и воля да продължим, докато не получите справедливост\", пише Нинова.", "date": "2017-06-15", "title": " Патриотите се въздържаха за увеличаване на пенсиите"}
{"url": "https://m.offnews.bg/news/Izvan-terena_18817/Zvezdite-na-Berbatov-otkaraha-do-zori-snimki_658202.html", "text": "До 6 сутринта продължи партито, което Димитър Бербатов даде за звездите на благотворителния мач, игран снощи. Митко покани всички в прочут столичен клуб, където танците и хубавите момичета са константна величина.Репортер на OFFNews се оказа в близост до купона. Сред последните гости, които си тръгват, бяха Краси Балъков. Той напусна клуба към 4,00 часа. 30 минути след него излезе и вратарят Йенс Леман. Веселякът Роби Кийн го откара до към 5,30 часа сутринта. Последен излезе Патрис Евра, веселият приятел на Бербо, заедно със солидната си компания.Иначе пред клуба се бяха събрали малка група ловци на автографи, сред които и чужденци. Те обаче нямаше как да пробият желязната охрана. Метър минаваха само красиви девойки, които постоянно влизаха и излизаха от заведението.Докато едни празнуваха, други вече пътуваха. Железният войник Райън Гигс тръгна към летището още към 4,00 ч. сутринта. Малко след него излезе и Луис Саха. Дали са имали време за сън, те си знаят.Повечето звезди обаче ще му ударят хубаво спане и ще потеглят от София следобед.  Звездите, подкрепили каузата на Бербо и Фиго, масово имат резервации за полети между 16,00 и 18,00 часа, научи още репортерът на OFFNews.", "date": "2017-06-15", "title": " Звездите на Бербатов откараха до зори (снимки)"}
{"url": "https://m.offnews.bg/news/Sviat-_12/14-dni-zatvor-za-proseshtite-v-Daniia_658204.html", "text": "Датският парламент одобри строги мерки срещу агресивната просия - мярка, която изглежда е насочена основно срещу роми от Източна Европа, предаде ДПА, цитирана от БТА.Законопроектът предвижда удвояване на наказанието за първо нарушение до 14 дни затвор. Нарушителите също така ще могат да бъдат осъждани на затвор, без преди това да им е отправяно предупреждение от полицията, каквато бе предишната практика.Мярката има за цел да предотврати просията в пешеходни зони, пред супермаркети, на спирки, във влакове и друг обществен транспорт.Депутатите обаче отхвърлиха предложението на популистката антиимиграционна Датска народна партия осъдените нарушители да бъдат депортирани.Законът трябва да влезе в сила до края на юни, а през 2020 г. се предвижда да бъде направен преглед на въздействието му. В датската столица Копенхаген има все повече оплаквания от агресивни просяци и незаконни лагери без водоснабдяване и канализация.Тази година столичната полиция е разчистила вече 25 незаконни лагера. ", "date": "2017-06-15", "title": " 14 дни затвор за просещите в Дания"}
{"url": "https://m.offnews.bg/news/Ikonomika_59/Karanikolov-chaka-novi-shvedski-investitcii_658227.html", "text": "74% от шведските инвеститори планират да разширят бизнеса си в България. Това стана ясно след срещата на министъра на икономиката Емил Караниколов с посланика на Швеция Нейно Превъзходителство Луиз Бергхолм. Посланик Бергхолм заяви, че в момента в Швеция тече проучване за възприятието на шведските бизнесмени по отношение на инвестиционния климат и условията за правене на бизнес в България. По думите й резултатите от това проучване сочат не само, че голяма част от инвеститорите ще разширят дейността си, но и че дават изключително положителни референции за бизнес климата в страната ни.Караниколов и шведският посланик са се договорили наесен да се направи бизнес форум, на който да бъдат оповестени пред представители на правителството и на малкия и средния бизнес резултатите от направения анализ.Икономическият министър е обяснил, че основни негови приоритети ще бъдат привличането на инвестиции, създаването на индустриални зони, изграждането на инфраструктурни проекти, както и разработването на квалификационна карта по региони и специализирано обучение на кадри в зависимост от интересите на инвеститорите.Според посланик Бергхолм шведският бизнес в България, които осигурява около 8500 работни места у нас, нямал проблем с намирането на кадри. ", "date": "2017-06-15", "title": " Караниколов чака нови шведски инвестиции"}
{"url": "https://m.offnews.bg/news/Kultura_33/Pochina-Aleksej-Batalov-Gosha-ot-Moskva-ne-viarva-na-salzi_658209.html", "text": "Звездата на съветското и руското кино Алексей Баталов е починал на 89 години тази нощ, съобщи РИА Новости. Алексей Баталов дебютира в киното през 1944 година, снимал се е в над 40 филма, сред най-известните му роли е Гоша от \"Москва не вярва на сълзи. Участвал е и във филмите „Летят жерави”, „Дамата с кученцето”, „Девет дни от една година”, „Бяг”, „Изгори, за да светиш.Носител е на много награди, между които и орден „Св. Св. Кирил и Методий”.", "date": "2017-06-15", "title": " Почина Алексей Баталов - Гоша от \"Москва не вярва на сълзи\""}
{"url": "https://m.offnews.bg/news/Sviat-_12/Prostrelianiiat-amerikanski-kongresmen-e-v-kritichno-sastoianie_658206.html", "text": "Раненият при въоръжено нападение конгресмен Стив Скалийз остава в критично състояние и ще трябва да бъде подложен на още няколко операции, съобщи Асошиейтед прес, позовавайки се болницата, където е настанен Скалийз. Конгресменът беше ранен по време на тренировка по бейзбол за годишния благотворителен мач между републиканци и демократи. Той е бил прострелян в левия хълбок, след което куршумът е минал през пелвиса, раздробил е кости, наранил е вътрешни органи и е причинил силно кървене, уточнява болница МедСтар, цитирана от БТА.Нападателят е открил стрелба с полуавтоматично оръжие, като е произвел между 50 и 100 изстрела. В момента на стрелбата на стадиона са се намирали 20 републиканци от Камарата на представителите и двама от Сената. Бяха ранени няколко души. Сред пострадалите е и един полицай, а друг служител на реда беше приет за кратко в болница с изкълчен глезен.Нападателят също беше ранен и по-късно почина. 66-годишният Джеймс Ходжкинсън е бил известен с гневните си послания, публикувани в социалните мрежи до президента Доналд Тръмп и републиканците, съобщиха американски медии.Според полицията мъжът е членувал в антирепубликански групи във Фейсбук. За момента ФБР отказва да коментира дали нападението е по политически мотиви. В същото време стана ясно, че американският президент Доналд Тръмп е направил изненадваща визита в лечебното заведение, където беше приет Скалийз, заедно с първата дама Мелания Тръмп. След това президентът обяви, че състоянието на конгресмена е много тежко и призова всички да се молят за него. ", "date": "2017-06-15", "title": " Простреляният американски конгресмен е в критично състояние"}
{"url": "https://m.offnews.bg/news/Intcidenti_6/Dvama-politcai-postradaha-pri-katastrofa-s-patrulka_658207.html", "text": "Двама служители на Районно управление на МВР-Разград тази сутрин, съобщиха от пресцентъра на полицията.Инцидентът е станал около 7.00 ч. на пътя Русе-Варна близо до Гецово. Полицейският автомобил „Опел Вектра“ се връщал от проверка на сигнал в село Осенец, в колата са били само двамата служители на реда – на 45 и на 30 години. В движение блокирало предно ляво колело на автомобила, той се завъртял на шосето и се озовал в нивата край пътя. Двамата мъже са на преглед в разградската болница, за да се установи дали имат счупвания, според първоначалната информация обаче са леко пострадали. Возилото е доста увредено вследствие на инцидента.Предстои следовател да извърши оглед на местопроизшествието.", "date": "2017-06-15", "title": " Двама полицаи пострадаха при катастрофа с патрулка"}
{"url": "https://m.offnews.bg/news/Ikonomika_59/Ne-roumingat-ne-otpada-ot-dnes-Vnimavajte_658145.html", "text": "Хак да им е на гадните телекоми! Толкова години по 9 кожи ни съдираха, но от днес - кеф, пътуваш си напред-назад в Европа, говориш си колкото щеш и не плащаш никакъв роуминг. Горе-долу това е преводът на правния акт на Съвета на ЕС, достигнал до българската публика.Между Резово и Дуранкулак и между Кулата и Видин разбраха, че от 15 юни иде безлимитната телефонна благодат в цяла Европа, при която, ако сме в чужбина, пак ще си бъбрим, чатим и фейсбукваме по същия начин, както у нас. Проблемът обаче е, че това просто не е вярно.Необходимо е просто да се прочете Европейският роуминг регламент. А в него се казва, че от 15 юни т. г. отпадат НЯКОИ, Но НЕ ВСИЧКИ ТАКСИ, които мобилните оператори ни начисляваха досега. Какво точно се случва?От днес става безплатно получаването на гласови обаждания и входящи SMS-и на цялата територия на ЕС плюс още три държави - Исландия, Лихтенщайн и Норвегия. За тези две услуги досега се плащаха дребни стотинки, които обаче повече няма да се начисляват за всеки един клиент с мобилен телефон.В случай че имате абонаментен план с включени минути за национални разговори, национални SMS-и и трафик на данни, това означава че те ще могат да се ползват и когато сте в чужбина. За обажданията и текстовите съобщения ограничението е в размер на лимита според договора с мобилния оператор. Свършат ли ви безплатните минути към България, автоматично секват и за  чужбина. После плащате по тарифата за разговори към други мрежи.За интернета нещата са по-сложни. Дори и да имате определен обем трафик за данни в абонамента, то телекомът ви има пълното право да въведе ограничения, така че да не можете да го ползвате целия по време на престоя си зад граница. Тук особеният момент е, че мегабайтите, за който става дума, не са фиксиран процент от потреблението, а се определят индивидуално за всеки клиент. Затова преди да заминете за чужбина е необходимо да проверите точно колко данни са ви отпуснати за безплатно ползване, респективно от кой момент операторът ви ще почне да ви \"цака\" за интернета.За изходящите обаждания в евророуминг също има уловка. Тя е в думите \"включени национални минути\", тоест - ако в абонаментния ви план са посочени само минути за разговори към мрежата, чийто абонат сте, то те няма да могат да се използват зад граница. Така че и в чужбина ще се ви се наложи да плащате по същата тарифа, по която звъните \"към други мрежи\". Това е така дори и ако звъните на номер на вашия оператор.Новото изменение на роуминг регламента като цяло засяга основно \"справедливото ползване на регулираните услуги на дребно\". Тук особеността е, че операторите си запазват пълното право да приложат регулирани надценки за всички роуминг услуги, в случай че бъде нарушена политиката на справедливо ползване.Този текст означава не друго, а че ако случайно решите да си купите у нас абонамент от 5-10 лева на месец с много включени минути и отидете да берете портокали в Испания, говорейки и сърфирайки по българската карта, то в един хубав момент, компанията няма да ви търпи и просто ще ви отреже връзката.Друго уточнение - регулацията не забранява на операторите да предлагат на клиентите си и други роуминг тарифи, различни от европейската. Изборът е на абоната, но в случай че той няма сключен договор за роуминг, важат европравилата.Най-шокиращото обаче е, че българите масово не знаят какво е роуминг, коментираха източници от телеком средите. През последните седмици, след като се заговори за отпадане на роуминга, нашенците са започнали да звънят много повече на чуждестранни номера в целия ЕС, мислейки че тези обаждания също са безплатни. Така че \"безплатният роуминг\" вече взема жертви.", "date": "2017-06-15", "title": " Не, роумингът не отпада от днес. Внимавайте!"}
{"url": "https://m.offnews.bg/news/Komentari_65/Mnogo-e-prosto-Vazhnite-reformi-sa-po-patia-za-Evrozonata_658197.html", "text": "Еврозоната отново е във фокуса на публичното внимание след последната европейска совалка на премиера Борисов. Разбира се, както винаги, вниманието и повърхностните дискусии в социалните мрежи са само относно “за” и “против” влизането на България в Еврозоната. Самата Еврозона, нейните системни проблеми и идеите за реформирането все още не намират почва в местните публични дебати и коментари. Обществените позиции изглеждат доминирани често от неразбиране и са предимно мотивирани от страх.Страх, че живота ще поскъпне. Страх, че ще обеднеем. Страх, че ще задлъжнеем. Страх от гръцки сценарий. Страх от промяна и реформи…Въпросът с влизането на страната ни в Еврозоната не стои на дневен ред днес. България не е и няма да е в състояние да въведе еврото поне още 5-10, а може би - дори 15 години. Също така не стои въпросът дали България да се присъедини или не към Еврозоната, за което някои искат референдум. Този въпрос бе решен с подписването и ратифицирането на Договора за присъединяване на България и Румъния към ЕС още през 2005 г., когато се ангажирахме с членство в Еврозоната.Въпросът днес е за вземане на правителствено решение за включване на българския лев към Валутен механизъм II (ERMII), който погрешно бива наричан не само у нас “чакалнята на еврозоната”.Всъщност ERMII не е някакво място за пасивно изчакване да ти дойде реда след определено време. Валутен механизъм II е механизъм за подготовка. Нещо като тренировъчен лагер, където под наблюдението треньорския екип и целия отбор активно работиш за да постигнеш форма, която ще ти позволи да играеш с останалите в отбора. За влизане в Еврозоната, както нееднократно ни е посочвано от представителите на институциите й, далеч не е достатъчно само покриването на формалните критерии от Маастрихт. Естествено, съблюдаването им помага и е несравнимо по-добра предпоставка, отколкото невъзможност скоро да започнеш да ги покриваш. Но за да стане икономиката на страна като България съвместима и да заработи в синхрон с икономиките на останалите в Еврозоната, ще са необходими дълбоки реформи и институционални промени, започвайки от БНБ и свършвайки с правосъдната система.Валутен механизъм II за нас българите е шанс за рестартиране на реформите в икономиката и администрацията ни под наблюдението и прожекторите на европейските институции, за което няма шанс докато левът остане извън този механизъм. Доскоро правителствата ни се плашеха тъкмо от това, тъй като реформите са доказано непопулярни у нас и имат неблагоприятен ефект върху изборните резултати на управляващите партии. Но днес все повече водещи български политици изглежда виждат, че безкрайното отлагане на реформите също би могло да доведе до ситуация, при която недоволството срещу тях да е твърде голямо. Те си дават много добре сметка за вътрешния натиск против предприемането на икономически и социални реформи от различните фактори на влияние, най-малкото защото живеят и работят под този натиск ежедневно, а това вече им пречи все повече.Преди години, когато у нас бяха проведени смели реформи, това стана възможно докато правителствата бяха въоръжени с необходимите плашила — МВФ и преговорния процес по присъединяване към ЕС. Без тях обществото ни доказа, че няма нито мотив, нито капацитет за реформи. С влизането в ERMII българското правителство и законодател биха се сдобили с все по-необходимото им външно страшилище, което да държи икономическите, медийни, интелектуални и социални елити, както и широката публика в режим на самоконтрол и мотивация, за да започнат и да бъдат проведени непопулярни промени и преструктуриране на редица неефективни и обвързани с тежки форми на клиентелизъм системи като енергетиката, социалната сфера, пенсионното осигуряване, правосъдието, банковата регулация и надзор, и т.н. Тази необходимост за правителството, която също може да му осигури повече спокойствие и стабилност, съчетана с повече готовност за допускането ни във Валутен механизъм II от страна на големите страни в Еврозоната, поради BREXIT и необходимостта за стабилизиране и реформиране на целия Европейски съюз, прави вземането на решение за включването на лева ни в EMRII възможна. Естествено, всяко правителство не би предприело подобна непопулярна стъпка, ако няма увереността, че ще постигне целта относително бързо и в рамките на мандата си. Иначе би рискувало прекалено силен политически шамар и европейска изолация.Противниците на включването ни във Валутен механизъм II размиват дебата, като преди всико говорят против влизане в Еврозоната. Вероятно, защото нямат солидни аргументи против ERMII. По този начин те умело отклоняват фокуса от реалната тема, която е на дневен ред днес и я подменят с реторика, насочена по принцип против еврозоната и осована на подхранване на публични страхове. Говори се, че с приемане на еврото цените ще скочат двойно - удобна теза, защото е емоционално силна и макар да не може да се защити с рационални аргументи, не е лесно и да се отхвърли с емоционални такива. А емоцията винаги бие рационалното и скучните фактологични анализи на терена на политическия дебат.Другата неособено състоятелна теза е, че с влизане в Еврозоната банките ще получат достъп до кредитор от последна инстанция, ще започне главозамайващо задлъжняване и ще се достигне скоро до гръцки сценарий. Услужливо се пропуска, че основните системни банки у нас, които са дъщерни на банки в Еврозоната, практически отдавна имат достъп до кредитор от последна инстанция посредством майките си. Но щом бъдат приведени достатъчно ясни и рационални аргументи, оборващи плашенето с ценови скок, с хиперзадлъжняване или с гръцки сценарий, то тогава се стига до тоталния аргумент: “Еврозоната е в дълбока криза, може да не издържи, да изчакаме да се оправят там иначе ще ни искат да плащаме за други — къщата гори, не ни трябва да тичаме към нея.”Последният аргумент бе изкован тъкмо с подобна лексика не от друг, а от Централната ни банка още в началото на първия мандат на Борисов, който съвпадна с началото кризата в Еврозоната. Противно на апокалиптичния сценарий, всички страни от Нова Европа, сред които имаше такива с валутен борд като нас, не само преминаха през Валутен механизъм II и се присъединиха към Еврозоната по време на еврокризата, но това се оказа много благоприятно за икономиките им. Нито една от прибалтийските страни не попадна в гръцки сценарий, независимо че някои имаха сериозни проблеми преди присъединяването си към ERMII.От друга страна, напълно резонно е да сме загржени за състоянието на Еврозоната в момента и за нейното реформиране. Еврозоната страда от системни вътрешни проблеми в резултат на своята политическа и институционална незавършеност. Невъзможно би било подона валутна зона да просъществува дълго без общ банков съюз, както до сега. Необходимо е и създаване на общ фискален механизъм и респ. \"ковчежничество\" или общо министерство на финансите, за да балансира това, което монетарната политика не е в състояние да прави. За това вече се говори все по-усилено и конкретно в Европа и дори името на германския финансов министър Шойбле се спряга като бъдещ министър на финансите на Еврозоната.Колкото и сложни да са реформите, необходими за поправянето на Еврозоната, те трябва да се проведат през следващите няколко години. Иначе дисблансите и структурните проблеми на общата валута биха довели до нови и още по-тежки кризи, биха създали рискове от разпад на самата Еврозона, а така биха застрашили целостта и бъдещето на Европейския съюз. Трябва да е много ясно, че нито Германия, нито Франция, нито друга страна в ЕС биха приели спокойно подобно бъдеще за себе си и за Съюза. Еврозоната ще трябва да се доизгради по-ускорено. За нас този процес трябва да е от най-висок приоритет за да участваме в дискусиите и механизмите за вземане на решенията по новата архитектура, в която така или иначе ще трябва да се включим един ден.Погледнато така, политическото послание на премиера Борисов: “да атакуваме чакалнята на еврозоната”, веднага след срещата му с президента Макрон, бе правилно и навременно. Министър-председателят ни едва ли би си го позволил без кимване от страна на домакините си в Париж и Берлин. Борисов има шанс от една страна да отчете като голямо постижение на кабинета си включването на българския лев в ERMII, а от друга — да се въоръжи с механизъм, пътна карта и европейска подкрепа за управленски промени, без които не след дълго правителството му би било изправено пред неразрешими проблеми и конфликти.С влизане във Валутен механизъм II не би настъпила нито промяна на курса на лева спрямо еврото, нито би могло да се очаква какъвто и да е инфлационен натиск върху цените. Подобно на прибалтийците, ние ще настояваме за продължаване с фиксирания курс до датата на въвеждане на еврото. Така биха отпаднали веднъж и завинаги всякакви рискове и спекулации за отмяна на много успешния досега режим на Валутния борд. България вече е платила цената да има валута фиксирана към еврото и включването на тази валута в ERMII само би добавило повече доверие от страна на кредитните агенции и инвеститорите в икономиката, както и в стабилността и неотменимостта на Валутния борд до въвеждането на еврото, независимо колко отдалечено във времето може да бъде това.Влизането във Валутен механизъм II има само позитиви за страната ни. Ще гарантира дълъг път на реформи, независимо от смяната на правителства пред идните години. Ще ограничи много силно възможността за натиск от страна на олигархични и други кръгове и така ще предотврати възможности за сценарии като кризата с КТБ. Ще ни принуди да подобрим съществено банковия надзор и дори правосъдната ни система. Ще ни гарантира място по-близо до ядрото на ЕС и на масата, където ще се решава бъдещето на Еврозоната и нашето собственото бъдеще в нея.Всякакви разговори днес за влизане в Еврозоната са както несъстоятелни и ненавременни, така и контрапродуктивни във вътрешен и във външно политически план. Днес е време не само да заговорим, но и да действаме решително за по-бързо присъединяване към Валутен механизъм II. От това дългосрочно биха спечелили всички, включително и противниците на идеята.", "date": "2017-06-15", "title": " Много е просто: Важните реформи са по пътя за Еврозоната"}
{"url": "https://m.offnews.bg/news/Tenis_18788/Amerikantci-dadoha-uajld-kard-na-Sharapova_658210.html", "text": "Мария Шарапова получи покана от организаторите на турнира в Станфорд, САЩ, като ще играе директно в основната схема.Надпреварата ще се проведе от 31 юли до 6 август, като ще бъде първо участие на Маша на американска земя от март 2015 година насам.В момента рускинята, която се завърна на корта след 15-месечно наказание за употреба на мелдоний, заема едва 175-о място в световната ранглиста.Това не й дава право за директно участие в основната схема, но чрез поканите тя заобикаля това правило и пропуска квалификациите.Точно този факт ядоса много от конкурентките й на корта. В Европа тя получи доста откази, но мениджърите й имат силни позиции в САЩ и ето, че първата покана вече е факт.\"Във възторг съм, че мога да играя отново в този турнир. Благодаря на организаторите\", написа Шарапова в социалните мрежи.", "date": "2017-06-15", "title": " Американци дадоха \"уайлд кард\" на Шарапова"}
{"url": "https://m.offnews.bg/news/DW_18800/Toj-e-afrikanetc-i-e-kmet-v-Giotingen_658188.html", "text": "Тучни ливади, ослепително жълти поля с рапица, зелени гори: гледката около Ритмарсхаузен е живописна. На пръв поглед малкото селце, намиращо се в близост до университетския град Гьотинген, изглежда като всички останили села в региона. Ритмарсхаузен обаче е всичко друго, но не и обикновено село. Тук управлява Чикоуа Ноубактеп. Той е избран за кмет на селото през септември 2016 година. \"Трябваха ми два дни, за да осъзная какво се случи\", казва той в разговор с ДВ.На изборите Ноубактеп печели 35 процента от гласовете, което е два пъти повече от класиралия се на втора позиция. \"Най-малко 111 души са гласували за мен. По това време изобщо не бях сигурен, дали познавам толкова хора в Ритмарсхаузен\", казва Ноубактеп. Той е първият африканец, избиран някога за кмет в община Долна Саксония и един от първите в цяла Германия.От геолог до политикВсъщност Чикоуа Ноубактеп е геолог. През 1995 година започва да преподава в Дрезден, а през 2002 година се мести в университета в Гьотинген. Като външен лектор той учи студентите как се изграждат филтриращи водни системи с елементарни средства. Освен това участва в проекти за чиста питейна вода в Камерун и Танзания. Съпругата му Ниле работи като медицинска сестра в Гьотинген. Преди пет години тя изразява желение да се преместят на село. И така Ритмарсхаузен става новият дом на петчленното семейство. Съседите помогнали за бързата интеграция в местното общество. Децата им веднага се включили в местното спортно сдружение. \"Хората тук са толкова сърдечни и винаги помагат както и където могат. Съвместното съжителство е прекрасно. Хората тук не живеят анонимно един до друг. В селото светът все още е наред\", казва Ноубактеп.През ноември безпартийният Чикоуа Ноубактеп встъпва в длъжност. \"Никога не бях си и мечтал, че мога да бъда избран от хората и да бъда натоварен от тях със задачи\", казва кметът. Днес административните задачи са в основата на неговата работа. Кметът се грижи за служебната поща и за селското гробище. За него е много важдо да съхрани съществуващите институции и сдружения. Трудолюбивият африканец иска да създаде и партньорства със села и градове в Камерун и Танзания. И въпреки че вече е свикнал с германската бюрокрация, Чикоуа Ноубактеп обича нестандартните решения. Много от неговите колеги кметове имат твърди приемни часове. При него нещата стоят другояче: още след първото позвъняване не телефона той вече е на път.Днес му предстои посещение при Катрин Шлик и нейната биоферма \"Лота Карота\". Всяка седмица тя доставя пресни биозеленчуци до над 700 клиенти. Нейната биоферма е сред най-големите работодатели в селото. Катрин Шлик иска да обсъди с кмета проблемите с обществения транспорт, защото досега автобусите пътуват само няколко пъти дневно до Гьотинген.Тук всички се поздравяватКогато минава по главната улица, новият кмет вдига ръка за поздрав на всеки минувач и шофьор. \"Все още не познавам всички мои съграждани, но съм на път да ги опозная\", казва Чикоуа Ноубактеп. Едно качество, което високо цени и Катрин Шлик. \"Той е известен с това, че наистина се интересува от проблемите на хората. Иска наистина да разбере какво правим тук. Такова нещо не съм виждала досега при никой друг кмет\", казва тя.Изборът на Ноубактеб преди половин година предизвика сериозен медиен интерес. В Ритмарсхаузен постоянно пристигат журналисти. Катрин Шлик се чувства малко раздвоена. \"Да, от една страна е нещо особено, че камерунец е кмет на село като Ритмарсхаузен, но пък от друга страна: какво му е толкова особеното и забележителното\", заключава тя с усмивка.", "date": "2017-06-15", "title": " Той е африканец и е кмет в Гьотинген"}
{"url": "https://m.offnews.bg/news/Istoriia_18809/Dzhon-Atanasov-sazdateliat-na-badeshteto_658122.html", "text": " Това е статия за един от най-видните и признати български учени. Той е направил откритие, без което днес светът едва ли щеше да бъде същият. Името му е Джон Винсънт Атанасов - създателят на първия компютър.Годината е 1903-та и край Хамилтън в Съединените щати живее семейството на българина Иван Атанасов. Роден е в Ямболско през далечната 1876 г., но остава без баща – жертва на османските поробители по време на Априлското въстание. На 13 години Иван емигрира заедно с чичо си в Америка. Години по-късно там съдбата го среща с учителката Ива Парди, в чиито жили тече ирландска и френска кръв. Двамата създават семейство и на 4 октомври 1903 г. се ражда първото от осемте им деца –Джон. Момчето израства в добра среда – майката е математичка, а бащата- електроинженер. Под влиянието на двамата скоро точните науки привличат вниманието на детето. Още преди да се запали по науката, в училище Джон Атанасов е голям привърженик на спорта. Много обича волейбола, а често се наслаждава и на американския бейзбол.Големият интерес към математиката се поражда, когато Иван Атанасов подарява на сина си сметачна линия. Светът на числата пленява момчето. С помощта на майка си и с огромна воля Джон напредва в дебрите на математиката. Завършва гимназия и все така вглъбен се насочва към университет. Приет е да учи висше образование във Флорида, където обаче не съществува желаната от него специалност – теоретична физика. Това подтиква младежа да запише курс по електоинженерство, занимава се и с висша математика. През 1925 г. е на 22 г. и завършва бакалавърска степен. След дипломирането му научните среди явно са впечатлени от Джон Атанасов – той е залят с покани за работа от елитни учебни заведения, сред които и Харвард. Атанасов приема предложението на Айова Стейт Колидж заради доброто име на университета. През лятото на същата година постъпва там като преподавател по математика, а междувременно работи върху своята магистратура.Покрай пребиваването си в щата се среща и с първата си жена – Люра Мийкс, студентка по икономика. Двамата се женят скоро след като Джон защитава магистърската си степен. Младото семейство е много щастливо – ражда им се първо дъщеря, а по-късно и близнаци. Семейни обстоятелства налагат фамилията да се премести в Уисконсин, където Атанасов защитава докторантура.Джон работи усилено, за да може да издържа семейството си и да прогресира в науката. По време на разработките си младият учен достига до извода, че трябва да измисли машина, която да пресмята по-бързо и ефективно сложните математически уравнения и задачи. Годината е 1936-а. Атанасов и неговият колега Глен Мърфи изработват аналогов калкулатор, наречен „Лапласиометър“. Българинът открива, че и тази машина както всички останали аналогови устройства има определен недостатък. Целеустремено Джон започва да се занимава с решаването на проблема, а резултата получава чак в края на 30-те години на ХХ век.В начало огромните усилия не водят до никакъв напредък – Атанасов се качва в колата и потегля в неизвестна посока. Скоро спира в едно крайпътно заведение, където за пръв път в главата му се ражда идеята за създаването на нов тип машина, която да бъде направена на базата на електронни елементи и да използва различна система за смятане. Като опитен физик, математик и вещ в електронната техника Джон се хваща на работа. Той има нужда от техническа помощ, заради което се среща с Клифърд Бери – възпитаник на негов близък приятел. На двамата са отпуснати 650 щатски долара за работа и те започват сериозно да се занимават с новия проект. В лабораторията по физика за няколко месеца изготвят прототип на сметачна машина, която наричат Атанасов-Бери (Atanasov-Berry Computer), по-известна като АВС.", "date": "2017-06-15", "title": " Джон Атанасов – създателят на „бъдещето“"}
{"url": "https://m.offnews.bg/news/Politika_8/Na-parvo-chetene-Mazhoritarni-izbori-niama-da-ima-obnovena_658228.html", "text": "След три часа дебати депутатите гласуваха и решиха, че НЕ приемат промените в Изборния кодекс, предложени от ГЕРБ, с които се предвиждаше да бъде въведена мажоритарна система на избори. Законопроектът на ГЕРБ днес бе гледан на първо четене, а той последва след референдума на Слави Трифонов, на който „за“ бяха гласували 2.5 милиона българи.ГЕРБ предлагат въвеждането на мажоритарна изборна система с абсолютно мнозинство в два тура чрез създаване на 240 едномандатни изборни района в страната.„За“ мажоритарна система на изборите гласуваха само ГЕРБ и Воля и събраха 98 гласа, а „против“ бяха БСП, ДПС и коалиционният партньор на ГЕРБ – Обединени патриоти, които имаха 121 гласа, един депутат се въздържа.Дебатът върна времето от зората на демокрацията с пространна реч на Георги Марков, сега депутат от ГЕРБ.А в спора да се гласува ли мажоритарно или не се стигна дори до извода, че няма мажоритарни избори, а играят парите.Изводът беше направен от депутата от БСП Александър Паунов, който даде за пример как се е гласувало на избори. Той се обърна пряко към вносителя на законопроекта на ГЕРБ Цветан Цветанов, за да му припомни как е бил избран мажоритарно във Велико Търново срещу известният проф. Андрей Пантев от БСП. „Цветанов би Пантев – когато играят много пари, няма мажоритарни избори“, каза Паунов. Той даде за пример и независимият депутат Георги Кадиев, който е популярен политик и който е събрал 2000 гласа на последните избори.„Така че не се избират личности. Нищо мажоритарно няма в цялата работа, помислете, а не гласувайте като уловни войници“, призова Паунов.Цветанов отговори от парламентарната трибуна, че спечелването на изборите в Търново е, защото е обикалял без да спре и в страната няма човек, който да е обикалял страната повече от него. „А Пантев пиехме си сутрин кафе с него в хотела, вечерта се връщам, той пак там“, каза Цветанов. А това, че вас ви местят, за да влезете като депутат, е друго. Всички избрани от ГЕРБ са номинирани на реално действащи политически структури, имат приеми дни и се срещат с избирателите и затова имат по-голям авторитет“, обясни Цветанов.ДПС, с чийто гласове мажоритарният вот мина на правна комисия, а после се отметнаха от решението си, днес няколко пъти обявиха от трибуната, че са против предложения от ГЕРБ законопроект.Рамадан Аталай каза: „Искам да обява, че ДПС се отказва от партийните си интереси в името на националните интереси. Представете си, че в този парламент влязат нарциси – имахме такива в предишното Народно събрание и сега имаме – аз не си представям как ще работи той. ГЕРБ предлага този законопроект с ясното съзнание, че няма да мине в тази зала. Те, ако разберат, че ще мине, ще напуснат залата“, каза Аталай.Пламен Христов от партията на Марешки - Воля също обясни позицията им: „Ние сме твърдо за въвеждане на мажоритарния елемент за страната. И ние имаме идеи – внесохме наше предложение за изменение на Изборния кодекс, което обаче се различава от това на ГЕРБ, които предлагат 240 района. Ние предлагаме 31 многомандатни избирателни района. Така ще се спестят немалко средства за организирането на избори“, обясни депутатът от Воля.По-късно Марешки потвърди новината от трибуната и покани всички на дискусия по техните предложения. Коалиционният партньор – Обединени патриоти, които не бяха да едно мнение с ГЕРБ още при съставяне на правителството, също казаха своята гледна точка по законопроекта за промяна в Изборния кодекс. Николай Александров от Обединени Патриоти изтъкна, че мажоритарните системи в света се броят на пръстите на ръката му. Той даде за пример избора на Доналд Тръмп, който дори е имал по-малко гласове от противника си, но е спечелил изборите в САЩ. „Всеки може да се кандидатира като независим – тогава може да каже каква е мажоритарността му“, каза Александров.Филип Попов от БСП, които са категорично против въвеждането на мажоритарна система и подготвят проект за смесена система, пък сравни: „Когато Алеко Константинов пише Бай Ганьо прави избори с Гочо и Бочо, системата е била мажоритарна. Там е описано какви са кусурите на тази система“, каза Попов.", "date": "2017-06-15", "title": " На първо четене: Мажоритарни избори няма да има (обновена)"}
{"url": "https://m.offnews.bg/news/Tenis_18788/Grigor-Poslednite-mesetci-vzeha-mnogo-ot-men-a-igraeh-strahotno_658194.html", "text": "Трезва равносметка на годината дотук направи Григор Димитров. Той стартира днес на трева в Щутгарт срещу поляка Йежи Янович. Българинът, поставен под номер 2, вече е най-високо в схемата, след като водачът Роджър Федерер загуби от Томи Хаас. Прякото предаване ще започне около 16q00 ч. по Евроспорт 2 с коментара на Николай Драгиев.„Това е един от любимите ми периоди в годината. Тази настилка е много специална и в последно време мисля, че всеки може да й се наслади. Мисля, че тревата малко се е променила като настилка с течение на времето и смятам, че това е вълнуващ период от годината за всички\", каза Григор.\"За съжаление можеш да играеш само 3 или 4 турнира на трева през годината и се опитвам да се наслаждавам колкото е възможно повече“, добави Димитров пред официалния сайт на ATP.„В началото на годината мисля, че играех невероятен тенис. Като цяло не съм твърде разочарован от клей сезона. Разбира се, можех и чувствах, че можех да направя повече, но в доста мачове имах аванс от пробив, аванс от един сет и просто трябва да изчистя някои малки детайли и отново да вляза в този победен ритъм.Не е лесно, защото мисля, че последните 5-6 месеца взеха много от мен, физически и психически, но смятам, че постепенно се връщам на правилния път. Мисля, че играя добър тенис. През годината показах страхотен тенис. Мисля, че съм подобрил играта си във всички отношения, просто трябва да направя още една малка крачка, за да мога да си затварям мачовете. Играя на високо ниво във всеки един турнир“, продължи първата ни ракета.„Финалния турнир на ATP? Той не е най-голямата цел, но е нещо, което винаги преследвам. Понякога е малко лудо, защото започваш годината, да речем, втори и си казваш „добре“, а после изведнъж виждаш, че си девети. Трябват ми по-добри резултати в следващите седмици, разбира се. Трябва да вдигна шум по време на сезона на трева и да съм сигурен, че върша правилните неща, за да мога да печеля“, добави Димитров.Припомняме, той стартира много силно годината с епичен полуфинал срещу Рафа Надал на Откритото на Австралия плю две титли в Бризбън и София. После допусна срив на червени кортове в наглед спечелени мачове, като фрапиращ беше този срещу Доминик Тийм в Мадрид.", "date": "2017-06-15", "title": " Григор: Последните месеци взеха много от мен, а играех страхотно"}
{"url": "https://m.offnews.bg/news/Temida_18762/Sadat-reshava-za-aresta-na-shveda-ritnal-kamerierka_658190.html", "text": "Съдът в Бургас решава днес дали Ралф Сундберг – шведският турист, изритал в главата камериерка в курорта „Слънчев бряг”, да остане в ареста. Районният съд в Несебър му определи тази мярка за отклонение, но адвокатът му обжалва решението.В съдебната зала преди седмица нападателят обяви, че се срамува от постъпката си, че е бил пиян и не помни нищо.Сундберг е обвинен в нанасяне на лека телесна повреда по хулигански подбуди, за което може да получи до три години затвор. ", "date": "2017-06-15", "title": " Съдът решава за ареста на шведа, ритнал камериерка"}
{"url": "https://m.offnews.bg/news/Obshtestvo_4/Puskat-dvizhenieto-ot-Popa-do-Pette-kiosheta-v-Sofiia_658192.html", "text": "Движението по столичния бул. „Патриарх Евтимий” от Попа до Петте кьошета се възстановява от днес.Заради строителството на третия лъч на метрото тази част от булеварда бе затворена. Сега движението ще бъде еднопосочно, а в района на метростанциите ще има стесняване. Движението през тунела по бул. „Васил Левски” също ще бъде възстановено еднопосочно. Кметът на София Йорданка Фандъквоа уточни преди дни, че тази година ще се изграждат още 4 нови метростанции - от \"Овча купел\" до Околовръстното. ", "date": "2017-06-15", "title": " Пускат движението от Попа до Петте кьошета в София"}
{"url": "https://m.offnews.bg/news/Bojni_18771/Machat-na-parite-e-fakt-Mejuedar-i-MakGregar-izlizat-za-180-miliona-d_658193.html", "text": "Да, мачът на парите, първата хибридна среща в бойните спортове е факт. Флойд Мейуедър и Конър Макгрегър едновременно потвърдиха,  че ще се бият на 26 август в Лас Вегас.Флойд е непобеден в леките категории на професионалния бокс. Истински феномен! Ирландецът е най-голямата звезда на UFC. Но машината от ММА ще се бие по правилата на бокса.Има защо! Мейуедър ще прибере 100 милиона долара за битката. Мистър Пари ще лапне и процент от приходите, които ще дойдат от телевизионния  кабелен канал, притежаващ правата за САЩ. Конър ще се задоволи с 80 милиона долара. От тях процент се полагат и на UFC, която му разрешава боя.\"Да, Мейуедър е непобеден в бокса, но МакГрегър ще го размаже\", пророкува президентът на UFC Дана Уайт, \"Флойд винаги има проблеми срещу съперници в обратен гард. Плюс това е на 40 години, а Конър на 27. Ирландецът може да просне всеки съперник само с един удар, много е здрав\".Припомняме българската нишка при великия американец. Последната му загуба въобще в бокса е на Олимпиадата през 1996 година. Тогава младият още Флойд пада по точки от нашия Серафим Тодоров. Сега обаче Сарафа мизерства в панелка в Пазарджик без работа и пукнат лев. Мейуедър играе за 100 милиона долара. Това е животът! ", "date": "2017-06-15", "title": " Мачът на парите е факт! Мейуедър и МакГрегър излизат за 180 милиона долара в Лас Вегас"}
{"url": "https://m.offnews.bg/news/Politika_8/Zaharieva-ne-zabeliazala-v-Turtciia-da-ima-strah_658195.html", "text": "Важно условие за членство на Турция в Европейския съюз е опазването на човешките права. В същото време в южната ни съседка не се наблюдава отстъпление на светската държава и страх у хората.Това са впечатленията на външния министър Екатерина Захариева, която беше част от българската делегация, посетила Турция.Пред Нова тв тя коментира ситуацията в Турция и спазването на човешките права, без да заяви конкретна позиция. Все пак обясни, че страната не би могла да стане член на ЕС, ако въведе смъртното наказание. Това беше и едно от обещанията, с които президентът Реджеп Ердоган събираше подкрепа за .  Захариева коментира острите отношения между ЕС и Турция и в частност с България, като обясни това с предизборната обстановка в южната ни съседка. \"Изборите отминават е сега се надяване за практически действия и за успокояване на отношенията\", каза Захариева и обясни, че на дневен ред отново стои въпросът за отпадане на визите за турски граждани и даването на финансова помощ за близо 3 млн. мигранти, които са на територията на Турция. Тя каза, че от Турция се очаква да изпълни оставащите ѝ ангажименти за членство в ЕС, но от обясненията ѝ стана ясно, че страната още е далеч от присъединяване. \"За членството има доста време и път да се извърви\", обясни тя и допълни, че на дневен ред са въпросите за визовата либерализация и актуализация на митническото споразумение. Захариева не смята, че Турция е извивала ръцете на ЕС по отношение на мигрантите. \"Не бих го нарекла извиван на ръце, но истината е, че трябва да успокоим топката малко. Това са 3 млн. мигранти, които ежедневно трябва да бъдат хранени, да бъдат интегрирани\", обясни тя. \"Наистина трябва да се помага хуманитарно на държавите, които полаган грижи за тези мигранти. Голяма част от тях са в Турция и ЕС трябва да бъде солидарен\", допълни тя.Според нея невключването на посланика на Турция у нас Сюлейман Гьокче в турската делегация е било знак. Тя отново каза, че дипломатът е имал \"малко непремерени изказвания\". Според нея Турция не бива да се меси във вътрешните работи на други държави и не смята, че е имало подобна намеса. По време на разговорите в Турция темата не била повдигана.Официално опълномощаване от страна на ЕС към Борисов не е имало, \"но така се прави външна политика\". \"ЕС и в частност Германия разчитат на добрите отношения с Турция. Г-жа Меркел, знаейки за тези отношения, наистина в разговорите с г-н Борисов го помоли да бъде мост, посредник\", обясни Захариева. ", "date": "2017-06-15", "title": " Захариева не забелязала в Турция да има страх"}
{"url": "https://m.offnews.bg/news/Sviat-_12/Turski-opozitcionen-deputat-osaden-na-25-godini-zatvor_658199.html", "text": "Турският опозиционен депутат Енис Бербероглу беше осъден на 25 години затвор за разгласяване на поверителна информация. Присъдата предизвика вълна от възмущение в южната ни съседка, съобщава bTV.Обвиненията срещу Бербероглу се отнасят до предоставянето на вестник на видеозапис, в който се говори за доставки на турско оръжие за Сирия.В материал, публикуван във в. „Джумхуриет” през май 2015 г., се посочва, че в камиони, спрени и претърсени в Южна Турция в началото на 2014 г., за които се предполага, че принадлежат на разузнавателната служба МИТ, са били намерени оръжия и муниции, предназначени за Сирия.Президентът Ердоган лично повдигна обвинение към вестника за издаване на държавна тайна. Миналата година двама журналисти от изданието получиха по 5 години затвор по същите обвинения.Случаите от януари 2014 г. със спрените камиони на МИТ предизвикаха скандал в страната. Турските медии информираха тогава, че екипи на жандармерията са иззели оръжия, предназначени за групировки в Северна Сирия, при претърсването на няколко тира.Правителството отхвърли твърденията, настоявайки, че камионите са транспортирали хуманитарен товар за сирийската тюркменска общност.", "date": "2017-06-15", "title": " Турски опозиционен депутат осъден на 25 години затвор"}
{"url": "https://m.offnews.bg/news/Sviat-_12/Rusiia-ne-se-e-zanimavala-s-hakerski-ataki-pri-izborite-v-SASht-tvard_658200.html", "text": "Русия не се е занимавала с хакерски атаки, за да повлияе предизборната кампания и изхода от президентските избори в САЩ. Това заявява руският президент Владимир Путин в интервю, включено във филма на американския режисьор Оливър Стоун, съобщава БТА, позовавайки се на ТАСС.Филмът в четири части \"\" беше излъчен по американската кабелна телевизия Showtime, част от групата на CBS, между 12 и 15 юни. Не сме се занимавали с никакви хакерски атаки. Трудно е дори да си представя, че някоя друга страна, включително страна като Русия, би могла сериозно да повлияе хода на предизборната кампания и нейния резултат, заявява държавният глава.Според него резултатите от изборите едва ли могат да се оспорят. По думите му Демократическата партия, която загуби от републиканците, трябва да си извлече поука от това, което те са направили и от начина, по който са изградили предизборната си кампания.Демократите не трябваше да стоварват вината за поражението си върху някого извън пределите на САЩ, отбелязва руският държавен глава.Русия се отнася със симпатия към президента Доналд Тръмп, тъй като той е изразил готовност да възстанови отношенията с Москва, казва Путин.За кризата в Украйна руският президент посочва, че присъединяването на страната към ЕС ще ги идбави от унизителното положение, в което се оказаха от началото на 90-те години до днес. Според мен това е главният подтик за всички тези събития, казва той.ЕС и САЩ пък не са пожелали да проучат причината за политическата криза в Украйна и са подкрепили силовото завземане на властта в страната, отбелязва Путин.По думите му присъединяването на Крим към Русия е било резултат от свободното волеизявление на жителите на полуострова, които не са искали да са под властта на националисти, а въоръженият конфликт в Донбас е бил предизвикан от използването от страна на Киев на специалните служби срещу несъгласните граждани.", "date": "2017-06-15", "title": " Русия не се е занимавала с хакерски атаки при изборите в САЩ, твърди Путин"}
{"url": "https://m.offnews.bg/news/Politika_8/Kmetat-na-Hitrino-se-zakani-Na-tema-politika-ima-poveche-neshta-koit_658191.html", "text": "Кметът на  Нуреди Исмаил, който беше , каза че отстраняването му е свързано с това, че отказал да му се месят в работата при възстановяването на селото.Според ръководството на ДПС по време на възстановителните работи в селото е имало злоупотреби.\"Такива тежкари от жълтите павета на София... за различа от Йордан Цонев, аз съм бил само в ДПС. Той не е в ДПС да защити правата и свободите, той е там по други причини\", обясни Исмаил пред Нова тв.Той заяви, че всички похарчени средства от даренията са отчетени пред БЧК, а по отношение на европейски средства, харчовете са направени след корекции и разрешение от управляващия орган.  Според него причината за отстраняването му няма общо с последните резултати на ДПС на изборите за Народно събрание. \"Истината е друга, може би когато се прехвърляме на тема политика, има повече неща, които и аз да кажа\", закани се той. По думите му той не позволил от ДПС да му се месят в работата по отстраняването на щетите в селото. Исмаил коментира и близките си отношения с премиера Борисов, който преди време заяви, че е присъствал \"на обрязването на сина му преди много години\". \"Премиерът да е тук на четвъртия час от трагедията, да е стоял три дена с нас и да е събрал извънредно Министерския съвет, и да е успокоил тези хора и наистина го направи, за това днес ние сме спокойни\", каза кметът.Председателят на общинския съвет Мустафа Ахмедов, който също беше изключен от ДПС, каза, че не  приема мотивите на ръководството на партията. \"Това са измислени мотиви. За да има злоупотреби, те трябва да се докажат. Цели се в обществото в Хитрино да се създаде напрежение\", категоричен е той.", "date": "2017-06-15", "title": " Кметът на Хитрино се закани: На тема политика има повече неща, които и аз да кажа"}
{"url": "https://m.offnews.bg/news/Sviat-_12/Pozhar-blokira-letishteto-v-Briuksel-obnovena_658201.html", "text": "Дoстъпът до международното летище на белгийската столица Брюксел е блокиран в четвъртък заради пожар, предава информационната агенция Sputnik, като се позовава на репортаж от телевизионния канал RTL.„Брюкселското летище бе блокирано изцяло от пет часа сутринта в четвъртък (местно време). Пожар, затъмнение и последващ компютърен срив парализират националното летище\", се казва в съобщение, разпространено от летищните власти в белгийската столица.RTL цитира свидетели, които съобщават, че всички полети от летището са били заземени, а пътниците са изведени извън терминалите. социалните мрежи изобилстват от коментари на пътници, които се оплакват, че от страна на летищните власти липсва каквато и да е информация.Не се привеждат данни за причините, довели до избухване на пламъците.Малко след 9 ч българско време управата на летището обяви, че ситуацията с елзахранването е овладяна, но се очакват закъснения на полетите. Актуална информация за пътуващите може да бъде открита на .", "date": "2017-06-15", "title": " Пожар блокира летището в Брюксел (обновена)"}
{"url": "https://m.offnews.bg/news/Futbol_18793/Manchestar-IUnajted-dade-35-miliona-evro-za-bek_658212.html", "text": "Английският гранд Манчестър Юнайтед финализира трансфера на шведския централен бранител Виктор Линдельоф, който вече официално е първото ново попълнение на Жозе Моуриньо през това лято.\"Червените дяволи\" платиха на Бенфика 31 милиона паунда (35 милиона евро) за него и по този начин шведът се превърна в най-скъпия бек в историята на клуба.\"Орлите\" могат да получат допълнителни 10 милиона евро в зависимост от представянето на Линдельоф с екипа на Юнайтед.Договорът на шведа е за 4 + 1 години с опция за допълнителни 12 месеца.\"Щастлив, съм че се присъединявам към Манчестър Юнайтед. Прекарах чудесно време в Бенфика и научих там много.Но сега гледам с нетърпение към бъдещето и към това да играя в Премиър лийг, на \"Олд Трафорд\", под ръководството на Жозе Моуриньо. Искам да помогна на Манчестър Юнайтед да спечели още трофеи\", заяви Линдельоф.", "date": "2017-06-15", "title": " Манчестър Юнайтед даде 35 милиона евро за бек"}
{"url": "https://m.offnews.bg/news/Obshtestvo_4/Na-10-mesta-v-stolitcata-niama-da-ima-voda_658117.html", "text": " „Софийска вода” временно ще прекъсне водоснабдяването в части на столицата днес, съобщиха от дружеството.Заради подмяна на спирателен кран и прекъсване на сградно водопроводно отклонение на ул. „Люлински път“ в „Княжево“ се налага спиране на водоподаването от 10.00 до 20.00 часа в района на: кв. \"Карпузица\" – ул. „Княжевска“, ул. „Войводина могила“, ул. „Поточе“, жп линия София – Перник, ул. „Гербер“, ул. „Буря“;кв. \"Горна баня\" – жп линия София – Перник, ул. „Ехо“, ул. „Извор“, ул. „Топло изворче“, ул. „Вечерница“, бул. „Никола Петков“, ул. „Георги Богоровски“, ул. „Планиница“, ул. „Градище“, ул. „Перуника“, ул. „Лотос“, ул. „Гръстниче“, ул. „Синьо езеро“, ул. „Дон“, ул. „Подлозище“, м. Подлозище.Във връзка с изграждане на сградно водопроводно отклонение на ул. „Цар Симеон“ се налага спиране на водоподаването от 10.00 до 17.00 часа по ул. „Цар Симеон“ от ул. „Антим I“ до ул. „Отец Паисий“. Монтаж на спирателни кранове на ул. „Кежова“ в „Челопечене“ налага спиране на водоподаването от 10.00 до 19.00 часа на клиентите на „Софийска вода”, живеещи в квартала. Подмяна на сградно водопроводно отклонение до бл. 10 в жк. „Христо Смирненски“ налага спиране на водоподаването от 9.30 до 18.30 часа на бл. 11, бл. 12, бл. 13, бл. 5, бл. 6, бл. 8, бл. 10, бл. 10А.Поради монтаж на спирателни кранове и пожарен хидрант на ул. „Абдовица“ в едноименния квартал се налага спиране на водоподаването от 9.00 до 18.00 часа на кв. „Абдовица“.Без вода заради подмяна на сградно водопроводно отклонение на ул. „Кота 1050“ в „Бъкстон“ ще бъдат от 10.00 до 18.00 часа на ул. „Народен певец“, по ул. „Кота 1050“ от ул. „Преки път“ до ул. „Купените“. Няма да имат вода заради подмяна на сградно водопроводно отклонение на ул. 518 в кв. „Христо Ботев“ от 9.30 до 17.30 часа на ул. 510, ул. 511, ул. 519, ул. „Георги Спасов“.На сухо във връзка с подмяна на спирателен кран и пожарен хидрант на ул. „Хисаря“ жк. „Илинден“ от 10.00 до 17.00 часа ще бъдат по ул. „Хисаря“ от бул. „Тодор Александров“ до ул. „Цар Симеон“.Поради подмяна на сградно водопроводно отклонение на ул. „Петър Папакочев“ в „Манастирски ливади“ се налага спиране на водоподаването от 10.00 до 16.00 часа на ул. „Петър Папакочев“.Реконструкция на уличен водопровод на ул. „Еделвайс“ в с. Мало Бучино налага спиране на водоподаването от 9.00 до 21.00 часа на ул. „Демокрация“, ул. „Ком“, ул. „Бор“, ул. „Орлица“, ул. „Еделвайс“. След възстановяване на водоснабдяването е възможно временно повишаване мътността на водата.", "date": "2017-06-15", "title": " На 10 места в столицата няма да има вода"}
{"url": "https://m.offnews.bg/news/Sviat-_12/17-sa-zaginalite-v-nebostargacha-v-London-mnogo-hora-oshte-se-izdirva_658208.html", "text": "17 са потвърдените жертви, а много хора все още не са открити в големия пожар в небостъргача Grenfell Tower в Лондон, съобщиха властите.Екипи на пожарната са работили цяла нощ в опит да овладеят пожара в жилищната сграда в северната част на Кенсингтън.Пожарът избухна около 1 ч. миналата нощ.Спасени са 65 души. 34 са настанените в болница, 18 от тях са в много тежко състояние. Очаква се броят на жертвите да нарасне.При избухването на пожара в сградата е имало няколкостотин души. В Grenfell Tower има 120 апартамента. До момента причината за бедствието не е уточнена. Министър-председателят Тереза Мей обеща пълно разследване на трагедията. Обществеността в Кенсингтън откликна много активно в подкрепа на пострадалите. 44 жилища в района бяха предоставени за ползване на останалите без дом, хората носят храна, дрехи, одеяла и други вещи от първа необходимост.\"Точно в такива случаи нашето общество реагира по най-добрия начин. Тогава разбираш колко е добре да живееш в Англия и да си лондончанин\", казва пред Би Би Си един от доброволците, помагащи на място.Хората изразяват и възхищението си от работата на спасителните екипи - пожарна, полиция, медици и др.Журналистът на Би Би Си Крис Кук поддържа тезата, че пожарът се е разпространил бързо по цялата сграда заради материалите, с които тя е била санирана през 2015 г. В основата им има полиетилен. Като алтернатива за тази цел могат да се ползват материали с минерално ядро. Според журналиста пожари в сгради със същото външно покритие е имало и във Франция, ЮАР и Австралия.", "date": "2017-06-15", "title": " 17 са загиналите в небостъргача в Лондон, много хора още се издирват (обновена)"}
{"url": "https://m.offnews.bg/news/Ikonomika_59/Kontcesiiata-na-letishte-Sofiia-zapochva-otnovo-prez-septemvri_658216.html", "text": "Процедурата за концесията на летище София вероятно ще бъде стартирана отново през септември. Това каза пред журналисти транспортният министър Ивайло Московски.По думите му в сряда са проведени разговори с Европейската банка за възстановяване и развитие и със Световната банка, а следващата седмица ще има и с Европейската инвестиционна банка. \"И от трите банки ще чакаме оферти за консултант по този проект\", каза министърът. Московски ще настоява за запазване на начина, по който е определена предишната процедура, преди нейното спиране от служебния кабинет, а именно с по-голямо авансово плащане от страна на концесионера.\"Тези пари са ни необходими за оздравяването на БДЖ\", припомни той. Московски каза още, че одобрената държавна помощ за националния превозвач е от 230 млн. лева, само за покриване на предишни дългове, и още толкова ще бъде авансовото плащане от концесионера.Концесията беше  от служебното правителство на Огнян Герджиков. Анализ на процедурата установил, че държавният интерес не бил гарантиран. Отдаването на най-голямата аерогара у нас на частен инвеститор премина през серия от скандали. Срещу процедурата се обявиха работещите на летище София, а условията на сделката бяха меко казано странни. По условие бъдещият концесионер трябваше да внесе авансово 550 милиона лева, които да отидат за покриване на дълговете на БДЖ - операция, за която е необходимо разрешение от страна на Еврокомисията, каквото няма.Един от най-сигурните участници в процедурата бе турската инфраструктурна компания Limak Holding, която се очакваше да подаде оферта заедно с руската банка ВТБ, която е акционер във \"Виваком\" и бивш мажоритарен собственик на \"Булгартабак холдинг\".", "date": "2017-06-15", "title": " Концесията на летище София започва отново през септември"}
{"url": "https://m.offnews.bg/news/Ikonomika_59/Biznesat-shte-bade-oblekchen-ot-taksi-za-200-hil-lv-godishno_658213.html", "text": "Намаляване на пряката финансова административна тежест за бизнеса с около 200 хил. лв. годишно предвижда Министерството на икономиката с отпадането или намаляването на някои такси.От министерството посочват, че след анализ се предвижда промяна в 60% от услугите предоставяни от ведомството и негови подчинени структури. Промяната включва отпадане на услуги, намаляване на изискуемите документи, намаляване на такси, съкращаване на срокове и служебно предоставяне на информация.Направен е анализ на общо 187 услуги предоставяни към момента от Министерството на икономиката и второстепенните разпоредители. Предложени са промени в 113 административни услуги, като от тях 67 броя такси са предложени за намаляване, а за 21 услуги таксата напълно ще отпадне.15 услуги и режими са предложени за намаляване на изискуемите документи, а 8 от услугите и режимите напълно ще отпаднат. Сроковете предложени за намаляване са 23, а служебно предоставяне на изискуемите документи са 14 на брой.В резултат от оптимизацията на предоставяните услуги се очаква многократно по-голямо намаление на разходите на бизнеса свързано с намаляването на броя изискуеми документи, съкращаване на сроковете, предоставяне на всички възможни начини на плащане (по банков път, през ПОС терминали) на административните услуги, които са обект на извършения преглед.", "date": "2017-06-15", "title": " Бизнесът ще бъде облекчен от такси за 200 хил. лв. годишно"}
{"url": "https://m.offnews.bg/news/Drugi_18773/Kachestven-sport-v-efira-dnes_658198.html", "text": " 2,00 ч Тенис, турнир за мъже в Щутгарт, Eurosport 1 (пряко)12,00 ч Тенис, турнир за мъже в Ден Бош, F+/Sport+ HD (пряко)14,30 ч Билярд, СК, \"Диема спорт\" (пряко)14,30 ч Колоездене, обиколка на Словения, Eurosport 2 (пряко)16,00 ч Тенис, турнир за мъже в Щутгарт, Eurosport 2 (пряко)16,00 ч Колоездене, \"Руд дьо Сюд\", Eurosport 1 (пряко)18,30 ч Минифутбол, ЕП, БНТ HD (пряко)19,30ч NBA Action, \"Диема спорт\" 220,00 ч Автомобилизъм, \"24 часа на Льо Ман\" (кв.), Eurosport 1 (пряко)20,05 ч Голф, US Open, Mtel sport 1 (пряко)20,30 ч Билярд, СК, \"Диема спорт\" (пряко)21,00 ч Лека атлетика, Диамантена лига в Осло, Mtel sport 2 (пряко)23,00 ч Автомобилизъм, \"24 часа на Льо Ман' (кв), Eurosport 1 (пряко)", "date": "2017-06-15", "title": " Качествен спорт в ефира днес"}
{"url": "https://m.offnews.bg/news/Gejming_18763/Balgarskata-kompaniia-Imperia-Online-razrabotva-zaglavie-za-virtualna_658219.html", "text": "Бихте ли разказали повече за компанията? Кое е най-важното, което трябва да знаем?„Империя Онлайн” е най-голямата българска компания за разработка и разпространение на игри. За тези 12 години на пазара спечелихме доверието на над 40 милиона потребители по цял свят. Ние разработваме скъп и качествен продукт, който предлагаме безплатно. Запалените играчи оценяват усилията ни да предлагаме само издържани продукти и ни дават високи оценки и мнения на всички платформи. Компанията е била изложител, спонсор, ментор и лектор на световноизвестни гейм конвенции (Gamescom, Game Connection, Casual Connect, Dubai World Game Expo и др.), има две отличия от Deloitte, номер 1 рекламодател e в Google за България (2011 г.) и номер 3 във Facebook (2013 г.) и е обявена за Национален шампион от Европейските бизнес награди в категория “Клиентски фокус“, с което ежегодно допринася за развитието на гейм индустрията в България.Как се промени индустрията през годините от старта на компанията до днес?За да следваме неотлъчно развитието и тенденциите в бранша, имаме нужда от досег до напредването и развитието на технологиите. Играчите стават все по-взискателни към графиките и анимациите в едно заглавие. За това неминуемо сред плановете на компанията е преход от 2D към 3D анимациите, където платформите го позволяват. За да имаме достъпна изследователска и развойна дейност, собствениците на „Империя Онлайн“ основават през 2015 г, „Империя Мобайл“, вече позната като Upnetix - софтуерна компания с фокус върху разработването на мобилни и уеб приложения.Множеството интересни проекти, по които работят програмистите ни, дават ноу-хау за най-новите и прогресивни технологии на съвременността. Целите на „Империя Онлайн“ се простират и далеч в технологичните новости. Компанията разработва приложения не само за уеб браузъри, iOS, Android, но и за платформи като Windows Universal Apps, Huawei TV, Apple TV и Samsung TV. Студиото прави игри от чиста любов към гейминга, но също така е пълно с професионалисти. Допринасяме за развитието на гейм индустрията в България и по света, за един по-забавен виртуален свят на всеки екран. И желанието ни е до 2025 година да сме в топ 50 на компаниите в гейм индустрията.Кои са предизвикателствата пред българска компания оперираща на световния пазар?Пазарите се променят драматично от година на година, на световно ниво конкуренцията е жестока, състезаваме се с най-добрите. Фактът, че идваме от държава без предишни успехи в разработката на игри, бе спънка в началото - малко хора познават България, има известно недоверие към Източна Европа, затова отъпкваме пътеките. Винаги сме се стремели да се фокусираме върху позитивното, като наличието на научна и технологична база в България, която ефективно подкрепя създаването на технологични компании на световно ниво. Разбира се, другите компании са базирани в Западна Европа и САЩ и за тях е по-лесно да разработват игри за високоплатежоспособните си потребители от над 30 години. Трудно бе да достигнем до платформи като Yahoo Games, Wild Tangent и да ги убедим да ни се доверят, но успяхме, затова считаме, че пътищата са вече утъпкани в някои направления за другите български компании, а има и още много, които да извървим, предизвикателствата не са малко.Имате една много популярна и успешна игра. Работите ли по други заглавия?Към днешна дата фирмата вече има зад гърба си над 20 заглавия, като набира значителна сила с кадетите, завършили академията “ИТ Таланти”. Един от последните проекти на компанията е Viber Emperors: десетата игра в приложението на Viber и първата българска игра, издадена от тях. Наскоро спечелихме Webit награда с проекта. Ефективната реклама се постига именно чрез бизнес партньори, които притежават голяма база от потребители и солиден опит. За да стъпи успешно на пазара в Близкия Изток, компанията сключи множество споразумения с местни издатели на игри. Визията на играта е изцяло съобразена с културата и традициите дори на отделните държави в БИСА (това са напълно нови игри за Саудитска Арабия, както и за Иран), което прави заглавието много по-привлекателно за всички играчи. Следвайки същия модел, дългосрочните планове пред компанията се простират и до навлизане в азиатския гейм пазар. Целта е да бъде достигнат сериозен ръст в „запалени“ страни като Япония, Китай и Южна Корея, където „геймингът“ е култура и начин на живот. „Империя Онлайн“ разбира значението и стойността на превода и локализацията на своите игри. За да предоставим на верните си играчи от рускоговорящите държави неповторимо преживяване, планираме да обърнем специално внимание на качественото адаптиране на ролевата ни игра Имперски Герой. Почнахме разработка и на VR заглавие.Какви са следващите стъпки при вас?Имаме проекти с мобилни оператори, приложения за безплатни разговори, интернет портали и социални мрежи в Европа, Америка и Азия. Изградили сме мрежа от партньори на няколко континента, които публикуват нашите игри от тяхно име с огромни маркетингови бюджети. Игрите ни са силно разпознаваеми, достъпни от почти всички устройства и са се наложили на пазара. Желанието ни е да се превърнем в еталон за гейм индустрията, предавайки наученото до момента на все повече лекции на международни конференции. Благодарение на продуктите ни да характеризираме страната като отлично място с таланти в ИТ сферата. Участия във все повече международни събития за игри, представяйки достойно страната ни на външни изложители.На какво отдават факта, че в България играта е по-слабо позната, отколкото в други части на земното кълбо?Гейм индустрията в България е много нишова, а и целта ни винаги е била да се конкурираме с конгломерати с по над 10-15 години опит и огромни бюджети за експерименти. Фирмата постоянно сключва нови партньорства с различни платформи, чрез които разширява географския си обхват. Играчите идват от различни географски райони - Европа (41%), Северна и Южна Америка (30%), Азия (15%), БИСА (14%). Компанията си партнира с добре познати компании в световен мащаб като Facebook, Mail.Ru Group, Microsoft, Yahoo, Google, Apple, Amazon и Huawei. Всички тези партньорства спомагат за привличането на голяма потребителска база към знаменитото заглавие, а много от играчите стават фенове и на новите заглавия на компанията. Вярваме, че през следващата декада ще се роди ново световно хитово заглавие именно в България.Как би изглеждал гейминг пазарът у нас с правилните инвестиции в следващите 10 години?Докато страстта и ентусиазмът са необходими фактори за всички разработчици, българите предусещаме очакванията на играчите, проектираме игрите преди разработката им, оценяваме данните след тестване с малка част от играчите и вземаме решения за бизнеса на база реални статистики. Ние сме много практично насочени умове и с правилните инвестиции ще сме хотспот за гейм индустрията в Централна и Източна Европа.Какво да очакваме от вас на Game Dev Summit!Ще разкажа за това как ние сме се диверсифицирали от останалите гейм компании, добрите практики от индустрията и кои са били пътеводните ни звезди през годините. Дори и малките фирми могат да изградят успешни марки и да останат в крак с тенденциите в тази динамична индустрия. Просто трябва да се постигне любов към бранда.", "date": "2017-06-15", "title": " Българската компания Imperia Online разработва заглавие за виртуална реалност"}
{"url": "https://m.offnews.bg/news/Koloezdene_18819/Evrosport-izlachva-vsiaka-minuta-ot-Tur-dio-Frans-2017_658215.html", "text": "Евроспорт подобри параметрите на споразумението за излъчване на предстоящите три издания на Тур дьо Франс 2017, предоставяйки на феновете възможност за пръв път да наблюдават на живо всяка една минута от най-известното колоездачно състезание в света.Разширеното споразумение с European Broadcasting Union и Amaury Sport Organisation, ще зарадва феновете на 54 европейски пазара с над 25 часа живо предаване от „Тур дьо Франс” в повече, за всяка от следващите три години. Допълнителните часове на живо ще дойдат от 13 от етапите, които никога досега не са били изцяло излъчвани в телевизионен ефир.Евроспорт увеличи и ексклузивното си покритие на събитието за повечето пазари, получавайки допълнителни часове на пълна или частична ексклузивна база.Евроспорт ще предостави 28% повече покритие на живо от тазгодишното издание на „Тур дьо Франс” в сравнение с 2016 г.** Новото споразумение засилва позицията на Евроспорт като дългогодишен партньор на Обиколката на Франция от 1991 г., когато състезанието е излъчено за първи път в ефира на Евроспорт.Питър Хътън, изпълнителен директор на Евроспорт, заяви: „Това е фантастична новина за феновете на колоезденето, които ще могат да наблюдават на живо по Евроспорт всяка минута от „Тур дьо Франс”. Ние работихме активно за осъществяването на промяната в параметрите по сделката, защото знаем, че нашите зрители искат да гледат всички изкачвания, преследвания и спринтове от най-популярното велосипедно състезание в света. Наред с това, новото споразумение е добра новина и за професионалните отбори, колоездачи и спонсори – те ще получат допълнително отразяване, което се надяваме, че ще доведе до нарастване на популярността на спорта и разширяване на фен базата“.„2017 г. вече е рекордна за Евроспорт с над 200 дни на живо от колоездачни състезания и 2300 часа покрития по всички канали. А сега можем да предложим на зрителите и всеки момент от най-емблематичното състезание в света. Ако си фен на велоспортовете, Евроспорт наистина е твоят Дом на колоезденето и се затвърждава като единственото място, на което можеш да следиш толкова отблизо любимия си спорт“, добави Хътън.Ненадминатото велосъдържание на Евроспорт обхваща трите големи колоездачни обиколки, както и 25 събития от световния тур, включително и петте еднодневни пролетни класики. Евроспорт продължава да работи с най-големите имена в колоездачния спорт, които предоставят експертни анализи и гледни точки. Сред тях са трикратният победител от „Тур дьо Франс“ Грег Льомонд, етапният победител Хуан Антонио Флеча и Шон Кели, победител в девет еднодневни класики.Коментирайки новината, Грег Льомонд заяви: „Щастлив съм заради милионите фенове на колоезденето от цяла Европа, които сега ще могат да наблюдават по Евроспорт всяка секунда от най-великото състезание. Както феновете много добре знаят, надпреварата по време на големите турове може да претърпи обрат във всеки един момент, затова да можеш да следиш всеки момент е наистина невероятна възможност. Евроспорт продължава да променя границите в излъчването на колоездачни състезания в Европа и аз съм горд, че отново съм част от техния екип“.По време на тазгодишния „Джиро Д‘Италия“ Евроспорт за пръв път предостави на зрителите интерактивна карта с моментни данни за всеки колоездач. Eurosport.com – онлайн спортна медия номер едно в Европа, ще продължи да предоставя подробно видео съдържание от всички спортове, а една от последните инвестиции на Discovery Communications в Play Sports Group ще осигури дигитален достъп до съдържанието на Евроспорт за всички фенове.--*1350 часа – базирани на над 25 часа за всеки отделен от общо 54-те пазара.**82 часа излъчване през 2016 г. в сравнение със 105 часа, планирани за Тур дьо Франс 2017.", "date": "2017-06-15", "title": " Евроспорт излъчва всяка минута от Тур дьо Франс 2017"}
{"url": "https://m.offnews.bg/news/Ikonomika_59/Koch-holding-obmislia-da-proizvezhda-avtomobilni-chasti-u-nas_658232.html", "text": " FORD OTOSAN, която е част от един от най-големите групи компании в Турция \"Коч Холдинг\", обмисля възможността да започне производство на автомобилни части в  България.Това стана ясно след среща на заместник-председателя на Народното събрание Веселин Марешки с Хайдар Йенигюн, президент на FORD OTOSAN в парламента.Марешки изрази задоволство, че компания от такъв ранг е избрала да се развива в България.„Радвам се, че програмата Ви в нашата страна е дългосрочна и Ви подкрепям в намеренията да инвестирате и в български предприятия“, каза лидерът на ВОЛЯ.", "date": "2017-06-15", "title": " \"Коч холдинг\" обмисля да произвежда автомобилни части у нас"}
{"url": "https://m.offnews.bg/news/Sviat-_12/SASht-prodavat-na-Katar-iztrebiteli-za-12-mlrd-dolara_658214.html", "text": "САЩ приключват сделката за продажба на изтребители F-15 на Катар. Американският министър на отбраната Джеймс Матис подписа договора за продажбата на изтребителите на стойност 12 млрд. долара с катарския си колега Халид ал Атия, съобщи Пентагонът, цитиран от БТА. Според Блумбърг Катар купува 36 изтребителя от САЩ. Продажбата на изтребителите беше одобрена през ноември миналата година. Завършването ѝ обаче става на фона на напрежението между Катар и няколко близкоизточни държави, които обвиниха Доха, че подкрепя терористични организации и прекратиха дипломатическите си отношения с нея. Подобни критики бяха отправени от редица страни, като към тях се включи и американският президент Доналд Тръмп. Катар получи подкрепа от Русия, като руският външен министър Сергей Лавров обяви, че Москва ще направи всичко възможно за постигане на съгласие между страните в ситуацията.", "date": "2017-06-15", "title": " САЩ продават на Катар изтребители за 12 млрд. долара"}
{"url": "https://m.offnews.bg/news/Zimni_18801/Biorndalen-shte-stava-lovetc_658240.html", "text": "Легендарният норвежки биатлонист Оле Ейнар Бьорндален е готов за кариера на ловец, след като приключи със спорта.За това намекна сам 43-годишният спортист, който публикува снимка в социалните мрежи как се храни с месо от див елен.\"Много обичам да ям дивечово месо, а любимото ми е диво еленско. За съжаление не е мой улов, но се надявам скоро и аз самия да половувам\", написа най-титулованият състезател в атрактивния зимен спорт.Бьорндален ще се състезава на олимпиадата в Пьончан догодина, която ще бъде седма в кариерата му.На друга снимка норвежецът се е снимал как опитва от пюрето на дъщеря си Ксения, с която го дари съпругата му - беларуската биатлонистка Дария Домрачова на 1 октомври м.г.", "date": "2017-06-15", "title": " Бьорндален ще става ловец"}
{"url": "https://m.offnews.bg/news/Sviat-_12/Putin-otgovaria-na-vaprosi-v-traditcionnata-priaka-liniia_658211.html", "text": "Руският президент Владимир Путин ще отговаря на въпроси на граждани за 15-и път в т.нар. \"пряка линия\". Путин отговаря на въпроси в продължение на няколко часа, като въпросите са подбрани предварително от организаторите. Внимателно подбрани са и присъстващите в студиото граждани, част от които също задават въпроси. Традиционно сред тях има и чужденци, като тази година се очаква да има граждани на Сирия. \"Пряката линия\" започва в 12 часа българско време и ще бъде излъчена от Първи канал, \"Россия 1\", \"Россия 24\" и няколко радиостанции.Очаква се Путин да отговори на въпроси на външнополитически теми, сред които ситуацията в Сирия и Украйна, отношенията със САЩ. Според руски медии дори е възможно да намекне дали ще се кандидатира отново за президент на изборите догодина.Руски медии съобщиха, че и тази година е протекла сериозна репетиция за \"пряката линия\" в пансиона \"Петрово-далнее\" в Подмосковието, в чиято собственост има дял президентът на Русия.РБК посочи, че тази година в пансиона са били събрани около сто души от различни региони, които са репетирали да четат гладко въпросите си и са получавали инструкции. Сред тях били подбрани и тези, които ще общуват пряко с президента. Тази година обаче участниците уверяват, че при подготовката организаторите не са предлагали свои версии на въпросите, а само са помагали с формулировката. \"Пряката линия е шоу, а шоуто винаги трябва да е добре подготвено,\" заяви източник на РБК, запознат с организацията на събитието.Междувременно от Кремъл обявиха, че десет дни преди събитието постъпилите въпроси към президента са били 1,6 млн., съобщи ТАСС. Това е значително по-малко в сравнение с последните две години. През 2015 г. постъпиха 3,25 млн. въпроса, а през 2016 г. - 3 млн. питания. Путин ще отговори на около 100 въпроса. Най-големият брой въпроси, на които е отговорил досега в \"пряката линия\", е 96, през 2011 г. ", "date": "2017-06-15", "title": " Путин отговаря на въпроси в традиционната \"пряка линия\""}
{"url": "https://m.offnews.bg/news/Ikonomika_59/Net-problemio-Shefat-na-Lukojl-otreche-kartel-pri-gorivata-u-nas_658237.html", "text": "Президентът на руския петролен гигант \"Лукойл\" отрече каквато и да е възможност веригите бензиностанции у нас да договарят цените на горивата в ущърб на клиентите.Той обясни, че компанията няма да се оттегля от България и е представила на енергийното министерство нови проекти, които предстои да бъдат обсъдени.Вчера Алекперов се срещна с президента Румен Радев.Твърдението на президента на руската компания съвпадат със заключенията на Комисията за защита на конкуренцията. Ведомството уж бе открило надеждни доказателства за картел на пазара и дори се спрягаха многомилионни глоби за 6 вериги за продажби на горива, а в крайна сметка след парламентарните избори КЗК обърна рязко позицията си.Пак след вота стана ясно, че 92% от капацитетите на данъчните складове за бензина у нас и 82% от дизела се контролират от едно дружество и това е групата на „Лукойл“. Това са данните за 2015 г.", "date": "2017-06-15", "title": " Нет проблемы: Шефът на \"Лукойл\" отрече картел при горивата у нас"}
{"url": "https://m.offnews.bg/news/Politika_8/Mareshki-sashto-vkarva-mazhoritarniia-vot-Vizhdam-chuvam-pomirisvam_658233.html", "text": "Лидерът на Воля Веселин Марешки обяви от парламентарната трибуна, че партията му е подготвила свой законопроект за промяна в Изборния кодекс, която предвижда въвеждане на мажоритарна система. \"Внимавайте как ще гласувате днес, защото да не гласувате по друг начин след две седмици\", каза Марешки по време на дебатите за мажоритарния законопроект на ГЕРБ. Неговият депутат Пламен Христов обясни, че Воля за разлика от ГЕРБ предвижда 31 многомандатни избирателни района, а не 240. \"След седмица ще се внесе друг законопроект за изцяло мажоритарни избори, който няма тези недъзи и тогава ще трябва да обяснявате точно обратното\", обърна се Марешки към всички депутати в зала, които се изказаха против мажоритарни избори. \"Гледам чувам, помирисвам страх\", каза още Марешки и обясни, че това е страхът в парламента да не се прием мажоритарната система и да се приеме волята на народа. \"Тогава ще видим кой има тежест в обществото. Искате ли заедно да излезем в центъра на Варна да видим дали някой различава депутатите, избрани от Варна\", предложи Веселин Марешки. ", "date": "2017-06-15", "title": " Марешки също вкарва мажоритарния вот: Виждам, чувам, помирисвам страх!, каза той"}
{"url": "https://m.offnews.bg/news/Sviat-_12/Putin-Bivshiiat-shef-na-FBR-e-dejstval-kato-Snoudan-mozhe-i-na-nego_658221.html", "text": "Бившият директор на ФБР Джеймс Коми е действал като Едуард Сноудън. Ако му трябва убежище, ще му предоставим. Това обяви руският президент Владимир Путин по време на т.нар. \"пряка линия\", в която отговаря на въпроси на граждани. Коментарът на Путин дойде в отговор на въпрос за разследването за руска намеса на изборите в САЩ. \"Ние имаме свое мнение, многократно сме го изразявали\", каза Путин, като подчерта, че до момента не са показвани никакви доказателства за руска намеса. Много е странно, че бившият шеф на ФБР е записал разговора си с президента и след това чрез свой приятел го е предал на медиите. С какво се отличава от Сноудън? Тогава той е правозащитник, а не служител на ФБР, заяви Путин и допълни, че ако Коми има нужда от убежище, Русия ще му предостави. Продължавайки коментара за разследването за руска намеса на изборите в САЩ, Путин подчерта, че САЩ се месят навсякъде по света. \"Където и да си поставите пръста върху глобуса, там ще има американски интереси, американска намеса. Ние имаме собствено мнение и открито го заявяваме, но не водим подривна дейност\", каза той, като подчерта, че всички са наясно с намесата на САЩ по света, но никой не иска да се кара с американците. Отношенията със САЩСред внимателно подбраните въпроси, които задават на Путин в ефир, беше и въпрос на американски гражданин, който обяви, че е русофил и попита руския президент как може да се пребори русофобията. \"Това, че в САЩ има русофобия, се вижда. Смятаме, че това е в резултат преди всичко от изострянето на вътрешнополитическите борби в САЩ\", подчерта той, като допълни, че по този въпрос няма какво да се направи. Путин заяви, че Русия има желание за подобряване на отношенията със САЩ и има теми, по които Москва трябва да работи заедно с Вашингтон. По думите му сред тези въпроси са контрола на разпространението на оръжията за масово унищожение, борбата с бедността, екологичните проблеми, борбата с тероризма. Путин подчерта, че въпреки изразеното мнение от страна на американския президент Доналд Тръмп по екологичните проблеми и желанието му да оттегли САЩ от Парижкото споразумение за климата, той не е отказал да обсъжда въпроса. Като голям проблем Путин посочи борбата с бедността, като подчерта, че именно бедността е един от източниците на радикализъм и тероризъм. Със САЩ работихме заедно за иранската ядрена програма, значи можем да работим заедно, подчерта руският президент и допълни, че разчита на Вашингтон за съвместна работа за Близкия изток и Украйна. Основната част от \"пряката линия\" беше отделена за вътрешнополитически въпроси, като в повечето случаи президентът отговори на запитвания за частни случаи. Путин станал дядо за втори пътЗа първи път Путин коментира въпроси от личния си живот. Обикновено той старателно избягва такива въпроси, като дори има спекулации за имената на дъщерите му и това с какво се занимават, тъй като президентът отказва сам да изясни този въпрос. Твърди се, че едната му дъщеря ръководи доходен проект под егидата на Московския държавен университет за изграждане на технологична общност, подобна на Силициевата долина в САЩ. За другата му дъщеря пък се твърди, че живее в Холандия. По време на \"пряката линия\" обаче той обяви, че наскоро му се е родил втори внук, а първият вече ходи на детска градина. Путин все пак допълни, че иска да запази личността на дъщерите и внуците си в тайна, за да могат да водят нормален живот. Той обясни, че дъщерите му се занимават с наука и образование и живеят в Москва, а не в чужбина.\"Разбирате ли каква е работата? Не искам те да растат като някакви принцове по кръвна линия, а искам да израснат като нормални хора\", коментира Путин и допълни, че иска внуците му да общуват нормално с други деца. При включване с въпрос на млада жена, болна от рак, която се оплака, че заради липса на добри специалисти в нейния край, е била диагностицирана твърде късно, Путин разказа, че подобно нещо се е случило и с баща му. Той обясни, че след правилното диагностициране и последвало лечение баща му в крайна сметка не е починал от рак, затова обеща на младата жена да ѝ помогне лично. СирияНовобранци от Волгоград попитаха Путин какви са поуките от операцията в Сирия.На този въпрос той отговори, че тя е полезна за оценка на най-новите оръжейни системи на Русия, като \"опитът от използването им е безценен\".По повод възможността за приключване на конфликта Путин посочи, че се работи за мирно уреждане на споровете между всички страни в него. Президентът допълни, че е необходимо повишаване на боеспособността на сирийската армия и повишаване на равнището на руската база в Сирия, за да може да се води от нея борба с терористичните организации. Протестите на опозициятаНа въпрос за протестите на опозицията и готовността му за диалог с опозиционери Путин обяви, че е готов да говори с всички, които имат желание да подобрят ситуацията в страната, а не да използват трудностите, за да си правят политически пиар и повишаване на политическото напрежение. По време на „пряката линия“ на екран пред руския президент бяха прожектирани изпратени от зрители чрез SMS въпроси и коментари, част от които особено критични към Кремъл.\"Три президентски мандата, стига толкова!\", \"Кога ще престанете да нарушавате конституцията?\", \"Путин, наистина ли смяташ, е народът вярва на този цирк с тези изфабрикувани въпроси?\", бяха част от коментарите, които се появиха на екрана.В края на „пряката линия“, по време на своеобразен блиц контрол, водещите попитаха Путин дали въпросите действително са изфабрикувани, което той отхвърли.На въпроса кого ще остави след себе си Путин обяви, че това ще изберат руснаците. Попитан дали ще има и следваща пряка линия или това е последната, той отговори, че ако има, със сигурност ще е пряка. Този път Путин реши да не задава въпроси, които сам е избрал, като посочи, че си е харесал, но те са по-скоро конкретни молби за помощ и ще се опита да разреши проблемите, без да ги споделя в ефир. 15-ата \"пряка линия\" продължи 4 часа. ", "date": "2017-06-15", "title": " Путин: Бившият шеф на ФБР е действал като Сноудън, може и на него да дадем убежище"}
{"url": "https://m.offnews.bg/news/Obshtestvo_4/Chitalishteto-v-burgaskiia-kvartal-Pobeda-posreshta-80-ata-si-go_658258.html", "text": "80 – ата годишнина на Народното читалище „Христо Ботев 1937“ в бургаския кв. „Победа“ ще бъде отбелязана през тази година. Благодарение на реализацията на Интегрирания проект за социално включване на ромите и другите уязвими групи, финансиран по програма ЗОВ (Здраве и образование за всички), културната институция ще посрещне рождения си ден след сериозен ремонт. Читалището е единственото в Община Бургас с голям салон за театрални представления. Въпреки това, последната постановка, която се е играла в него преди ремонта, е през 2009 г. От 2010 г., салонът е на практика неизползваем, заради лошото си материално състояние. Отделно е бил и неотопляем. Разчитало се е на калорифери, които освен да издават шум и да консумират електроенергия, не са отоплявали помещението. Днес ситуацията е различна. В НЧ „Христо Ботев“ 1937 редовно гостуват актьори от Бургас и Поморие, които привличат детската публика от квартал „Победа“, а салонът се оказва тесен за тях. Климатиците в помещението са колонни и достатъчно мощни, за да го отопляват, а всичко в салона, включително и столовете, е подменено. Целият ремонт, финансиран по програма ЗОВ, е на стойност почти 140 000 лв., а оборудването - 13 607 лв. Подменен е изцяло покривът, който редовно е течал преди това. Библиотеката е обновена с нови стелажи, ремонтирано е хранилището, където таванът е бил пред срутване. Създаден и оборудван с компютри е Информационният център, има и малка камерна зала, където децата се събират да четат книги и да се срещат с автори. А в този културен институт, хората от читалището извършват своята мисия – да образоват децата. Катерина Гагева е секретар на читалището от 1984 г. насам. Казва, че трудности винаги е имало и ще има, но се опитват да се справят с тях. Само по проекта на Община Бургас обучават 30 деца, отделно към читалището има още 40. Имат формация за любителски и приложни изкуства, които редовно печелят награди от различни конкурси. Започнали са обучения и по танци – народни и стандартни. Целта им е децата да придобият обща танцова култура, освен да са запознати с хорàта, но и с валс, ча-ча-ча и други. „“, казва Гагева.Основните трудности пред читалището са свързани с финансирането, посочва Катерина Гагева. За момента, за него разчитат на субсидията и дарителите, но без ремонта, извършен с финансирането по програма ЗОВ, културната институция нямаше как да функционира нормално и да образова децата.„Интегрираният проект за социално включване на роми и други уязвими групи“ е по Програма ЗОВ, швейцарска подкрепа за социалното включване на роми и други уязвими групи, финансирана от Българо – швейцарската програма за сътрудничество. Партньори по проекта са община Средец, община Малко Търново, фондация „Областен ромски съюз“, Основно училище „Христо Ботев“ в бургаския квартал „Победа“ и фондация „ОФФ Медия“.", "date": "2017-06-15", "title": " Читалището в бургаския квартал „Победа“ посреща 80-ата си годишнина с ремонтиран театрален салон"}
{"url": "https://m.offnews.bg/news/Medii_73/BNR-shte-zvuchi-v-Tcaribrod_658238.html", "text": "От следващата седмица програмите на Българското национално радио (БНР) ще звучат и в района на пограничния сръбски град Цариброд, в който живеят много хора с български корени, съобщиха от общественото радио.Слушателите в Цариброд ще имат възможност да чуят новини и музика от България, коментира генералният директор на радиото Александър Велев.Излъчването ще стане възможно след подписване на договор между БНР и Радио и телевизия Цариброд. \"За нас това е истински важен жест\", заяви директорът на сръбската радио-телевизионна мрежа Драган Йовивич.\"Ще използваме всички програми, които ще получим от БНР и от България, защото наистина нашата публика се нуждае от българската реч, от оригиналната реч на българите от България\", допълва той.", "date": "2017-06-15", "title": " БНР ще звучи в Цариброд"}
{"url": "https://m.offnews.bg/news/Izvan-terena_18817/Dalguchi-razsabliakoha-novata-na-Tajgar_658218.html", "text": "Новата приятелка на голф величието Тайгър Уудс Лейси Кей Съмърс хвърли дрехи и задръжки в чест на новите шампиони в НБА Голдън Стейт Уориърс.Атрактивната фитнес богиня се похвали и с точната си прогноза за финалния плейоф срещу миналогодишния шампион Кливлънд Кавалиърс, която е направила на страниците на списание FHM.Тя е била категорична, че Уориърс ще спечелят, но се разминава с броя на мачовете в серията, като пише, че не би се изненадала, ако се стигне до седми сблъсък. В крайна сметка серията беше спечелена от Уориърс с 4:1 и така Стеф Къри, Кевин Дюрант и компания си сложиха шампионските пръстени.Според информация от последните часове сексапилната блондинка е била шута на Тайгър след ареста му в неадекватно състояние преди седмица. Тя обаче не е потвърдена от нито един от двамата официално.", "date": "2017-06-15", "title": " Дългучи разсъблякоха новата на Тайгър"}
{"url": "https://m.offnews.bg/news/Politika_8/Parlamentat-othvarli-predlozhenieto-na-DPS-da-otpadne-fenomena-15-15_658242.html", "text": "Парламентът отхвърли на първо четене предложението на ДПС за промени в Изборния кодекс. В законопроeкта си ДПС предлагат изменение на феномена 15:15, според който кандидат-депутати, чийто номер в листата съвпада с номера на партията им в бюлетината, често влизат в парламента. ДПС искат да няма кандидат с такъв номер, за да не попадат в парламента хора, които изпреварват други кандидати само за това, че избирателите са отбелязали в преференциалното гласуване номера в бюлетината. В този парламент такъв случай беше депутатът Ангел Исаев, който ДПС веднага изключи заради това, че е станал народен представител само заради феномена 15:15.Предложението на ДПС е жребият за номера на партии и коалиции да е преди регистрацията на кандидатските листи и всяка партия сама да прецени и да има право да остави празно мястото на съвпадащия номер. В законопроекта се предлага още предизборната агитация да може да се води и на език, различен от българския, но при осигурен превод, премахване на задължителното гласуване, както и квадратчето \"Не подкрепям никого\". ДПС предлага и отмяна на задължителното гласуване, както и отпадане на ограничението на броя на секциите в чужбина. ", "date": "2017-06-15", "title": " Парламентът отхвърли предложението на ДПС да отпадне феномена 15/15"}
{"url": "https://m.offnews.bg/news/Kultura_33/Riga-gradat-s-neveroiatno-kulturno-nasledstvo-galeriia_658253.html", "text": "Стилът Ар нуво се появява в края на 19 век с идеята, че изкуството трябва да е втъкано във всичко около нас. Този стил се отличава с плоските си декоративни форми, асиметрията, иновативните материали и вниманието към детайла. Особено характерни за ар нуво са всевъзможните вълнообразни форми – ластари, пламъци, вълни, буйни, развяващи се стилизирани женски коси.В края на 19 и началото на 20 век много архитекти са повлияни от този стил, създавайки уникални градски пространства, като например испанеца Гауди, който превръща Барселона в една от столиците на Ар нуво. Популярността му започва да намалява до 1910 г., но примерите за тази красива архитектурна тенденция все още са сред най-популярните в туристическите центрове в Европа - Брюксел, Париж, Виена.Има обаче друг град в Европа, който притежава най-голямата колекция от сгради в стил ар нуво в света. Неподозирано за много хора, това е латвийската столица Рига.Столицата на Латвия е основана през 1201 г. и е най-големият град в балтийските държави. Дом на една трета от населението на Латвия, центърът на този красив град е обявен за обект на ЮНЕСКО за световно културно наследство.Изпълнена с Ар нуво и дървена архитектура от 19-ти век, Рига привлича все повече посетители всяка година, най-вече заради евтините полети, които Латвия е установила между столицата и други европейски градове.Броят на сградите в Ар нуво стил в Рига е близо 800. Този впечатляващ брой е резултат от икономическия и демографски бум, който Рига преживява в края на 19 и началото на 20 век, когато стилът е най-популярен.Благодарение на икономически си разцвет сега Рига притежава уникално културно наследство, част от което може да видите в нашата галерия.", "date": "2017-06-15", "title": " Рига - градът с невероятно културно наследство (галерия)"}
{"url": "https://m.offnews.bg/news/Ikonomika_59/Udalzhiha-sroka-za-prouchvaniiata-na-Total-za-neft-i-gaz-v-Cherno-more_658263.html", "text": "Министърът на енергетиката Теменужка Петкова и представители на „Тотал Е&П България“ Б.В. - Нидерландия, „ОМВ Офшор България“ ГмбХ - Австрия и „Репсол България“ Б.В. – Нидерландия подписаха допълнително споразумение към договора за търсене и проучване на нефт и природен газ в блок Хан Аспарух  в Черно море. Със споразумението се урежда продължаването срока на договора.С решение на Министерския съвет от 18-и април тази година срокът на разрешението за търсене и проучване в блок Хан Аспарух се удължава със 135 дни.Тя увери, че съвместната работа между Министерството на енергетиката и Тотал ще продължат и в рамките на сегашния мандат. По думите на управителя на Тотал Ксавие Фожрас в момента продължава обработката на сеизмичните данни от проучванията в площта.Предвижда се през есента на тази година компанията да извърши и втори сондаж в блок Хан Аспарух.", "date": "2017-06-15", "title": " Удължиха срока за проучванията на Тотал за нефт и газ в Черно море"}
{"url": "https://m.offnews.bg/news/Ikonomika_59/Koi-sa-50-te-naj-predpochitani-rabotodateli-ot-studentite_658261.html", "text": "Проучване сред студенти нареди топ 50 на най-предпочитаните работодатели.Изследването е проведено от агенция ToTheTop в периода 15 март-19 май 2017 г.Класацията се оглавява от Coca-Cola HBC Bulgaria AD, следвана от IBM Bulgaria и Hewlett Packard.В топ 10 са още 2 банки - ДСК и \"Уникредит\", две авиокомпании - \"България ер\" и \"Луфтханза\", Coca-Cola Hellenic Business Services Organization, \"Нисан\" и \"Софарма\".Сред предпочитаните работодатели са телекомуникационните компании, банки, големи вериги супермаркети и др.", "date": "2017-06-15", "title": " Кои са 50-те най-предпочитани работодатели от студентите"}
{"url": "https://m.offnews.bg/news/Sviat-_12/Ottcepiha-edin-ot-naj-ozhivenite-ploshtadi-v-Berlin-zaradi-kufar_658262.html", "text": "Полицията в Берлин проверява подозрителен куфар близо до площад \"Александерплац\" в центъра на града.Районът около един от най-оживените площади във федералната германска столица Берлин е отцепен.Спецекипи на полицията извършват проверка на изоставения багаж, което е наложило цялостното блокиране на движението по централния булевард „Карл Либкнехт Щрасе“, включително и на градския транспорт.Куфарът е намерен около 11.30 часа (местно време), изоставен на тротоар пред един от най-големите търговски центрове в града – „Галерия Кауфхоф“. Проверката на съдържанието му все още не е приключила, обясниха от полицията.", "date": "2017-06-15", "title": " Отцепиха един от най-оживените площади в Берлин заради куфар"}
{"url": "https://m.offnews.bg/news/Futbol_18793/Zashtitnik-bode-napadatel-s-igla-ne-viarvat-na-zhertvata_658257.html", "text": "Аржентински футболист направи шокиращо признание, че е използвал игла, за да спре опонент по време на мача за купата. Фредерико Аленде, който играе за Пасифико, прибегнал до мръсното оръжие по време на изненадващата победа 3:2 над гранда Естудиантес.Пред радио в Кордоба злодеят заяви: \"Не спрях да боцкам нападателите с игла. Ние знаехме много добре, че топфутболисти като тях не обичат контакта, не обичат бавенето на време и не обичат мръсната игра. Затова прибегнахме до всички тези номера. Това е футболът. Той е за умните\".Вероятно бранителят е криел две игли в накитниците. Основна жертва станал звездата на съперника Хуан Отеро. Голаджията сигнализирал четири пъти. Реферът така и не му повярвал, че някой го боде с игла.Според Тим Викъри, експерт по футбола в Южна Америка, една от иглите дори се е счупила. Затова Аленде използвал другата няколко пъти. Явно човекът е бил подготвен!Аленде си призна: \"Изядох Отеро с парцалите. Сигурно ме мрази\".  Бранителят обаче ще трябва да си търси нов отбор. Босът на Пасифико - Хектор Монка, заяви, че ще \"изключи футболиста\" и всички в клуба да отвратени от постъпката му.Естудиантес е един от грандовете на аржентинския футбол. Колумбиецът Отеро е звездата в атака. Малцина сигурно знаят, но в средата на терена още се подвизава Хуан Верон, бивш халф на Манчестър Юнайтед и Лацио. ", "date": "2017-06-15", "title": " Защитник боде нападател с игла, не вярват на жертвата"}
{"url": "https://m.offnews.bg/news/Obshtestvo_4/Puskat-toplata-voda-remontat-na-TETc-Sofiia-prikliuchi_658235.html", "text": "ТЕЦ \"София\" възстанови работата си, започва подаването на топла вода. Възстановяването на топлоподаването към абонатите се извършва поетапно и е възможно да има временни колебания, уточняват от Топлофикация. Топлоподаването започна към централната градска част между бул. \"История Славянобългарска\", площад \"Сточна гара\", бул. \"Данаил Николаев\", ул. \"Проф. Милко Бичев\", бул. \"Евлоги и Христо Георгиеви\", бул. \"Фр. Нансен\", бул. \"Патриарх Евтимий\", ул. \"Княз Борис Първи\", ул. \"Солунска\", бул. \"Христо Ботев\", бул. \"Мария Луиза\", ул. \"Козлодуй\", както и към ж. к. \"Фондови жилища\" и част от ж. к. \"Света Троица\" в района на бул. \"Константин Величков\", бул. \"Т. Александров\", ул. \"Зографски манастир\", ул. \"Цар Симеон\", ул. \"Хайдут Сидер\", ул. \"Й. Щросмайер\", ул. \"Габрово\" и ул. \"Майор Векилски\". Процесът ще продължи в \"Зона Б-5\", \"Зона Б-18\", \"Банишора\" и сградите в района между бул. \"Мария Луиза\", бул. \"Христо Ботев\", бул. \"Прага\", бул. \"Пенчо Славейков\", бул. \"Тотлебен\", ул. \"Йоаким Кърчовски\", ул. \"Добруджански край\", ул. \"Партений Нишавски\", ул. \"Опълченска\", бул. \"Ал. Стамболийски\", бул. \"Димитър Петков\", бул. \"Ген. Н. Столетов\".Предвид извършването на превключвания по топлопреносната мрежа са възможни колебания в топлоподаването към кварталите: “Надежда” 1 - 6, “Толстой, “Свобода”, “Докторски паметник” и “Света Троица” в района между бул. “Сливница”, ул. “Хайдут Сидер”, бул. “Константин Величков”, бул. “Ал. Стамболийски”, ул. “Зографски манастир” и ул. “Цар Симеон”, които бяха прехвърлени към друг топлоизточник за времето на ремонта в централата. ", "date": "2017-06-15", "title": " Пускат топлата вода, ремонтът на ТЕЦ София приключи"}
{"url": "https://m.offnews.bg/news/Obshtestvo_4/Agentciiata-po-gorite-s-pritesnitelna-novina-Izsahvat-nad-10-000-hekt_658265.html", "text": "Изсъхват над 10 000 хектара изкуствено създадени насаждения предимно от бял бор от общо 4.2 милиона хектара гори в държавата. От средата на 2016 г. изсъхналата иглолистна гора нараства като процент в цялата страна. Това са констатациите от завършилите в цялата страна съвещания по стопанисване на горите, съобщават от Агенцията по горите.Причините за изсъхването са комплексни. Основният проблем е физиологичното отслабване на здравословното състояние на дървостоите, които са били залесявани в миналото, а именно залесяване на някои видове на по-ниска надморска височина от естествените им райони на разпространение като белия бор и други.Влияние оказват и голямата гъстота на дърветата в насаждението и зачестилите ветровали, снеголоми и други. Глобалните климатичните промени са също важен фактор, който влияе върху състоянието на горите.В проведените съвещания са обсъждани спешни съвместни действия от всички заинтересовани страни - собственици на гори и държавни институции, защото проблемът със здравословното състояние на иглолистните култури е от голяма икономическа и обществена значимост.Експертите набелязаха неотложни практически и административни мерки в краткосрочен и дългосрочен план за ограничаване на ареала на разпространение на съхненето.Краткосрочните мерки предвиждат незабавно изсичане и изнасяне на заразената и повредената изсъхнала дървесина от местата, където се настаняват вторични вредители - насекоми, болести и приоритетно усвояване на увредената дървесина. Експертите от ИАГ и структурите на агенцията са изготвили предписания към всички собственици за своевременно усвояване на увредената дървесна маса, без да бъдат засегнати и изсечени здрави гори.Предвидени са и нормативни промени за облекчаване на административната процедура по усвояване на увредената дървесина. В момента от засегнатите площи усвоената дървесина в държавните горски територии е около 70%. В горите частна или кооперативна собственост, усвояването е около 50%.Дългосрочните мерки са насочени към постепенна подмяна на иглолистните насаждения с местни широколистни видове, където е възможно.Във форумите в цялата страна взеха участие лесовъди от регионалните дирекции по горите, държавните горски предприятия, държавните горски и ловни стопанства, както и представители от общинските структури, сдружения и лесовъди на свободна практика, които се занимават със стопанисване на горите.", "date": "2017-06-15", "title": " Агенцията по горите с притеснителна новина: Изсъхват над 10 000 хектара изкуствени гори"}
{"url": "https://m.offnews.bg/news/Politika_8/Modernizatciiata-na-flota-triabva-da-mine-prez-balgarskata-industriia_658236.html", "text": "Проектът за модернизация на флота трябва да мине през активното участие на българската индустрия. Това стана ясно от изказване на президента Румен Радев, който е на посещение във Варна. „На проведения Консултативен съвет за национална сигурност се обединихме около мнението, че тези проекти трябва да се реализират, особено за корабите, с участието на българската отбранителна индустрия. Това означава морската индустрия, концентрирана във Варна, да има своето по-нататъшно развитие“, заяви Румен Радев.Държавният глава припомни, че тепърва ще бъдат развивани проектите за  и за многофункционалните модулни патрулни кораби, които парламентът прие със свое решение през юни миналата година. Президентът смята, че модернизацията на армията не означава само подмяна на техника, но има необходимост и от подмяна на нормативната база. \"Много важно е това да става с грижа за хората за издигане на тяхната мотивация, на социалния престиж и с осигуряване на условия за пълноценна подготовка, която да гарантира безопасност и запазване на здравето и живота на военнослужещите и генериране на необходимите бойни способности“, каза още президентът. По-късно днес Радев ще посети вертолетната база „Чайка” край Варна и ще се срещне с двамата пилоти, ранени при . „Не искам да се произнасям преди комисията, която разследва летателното произшествие. Независимо какви ще бъдат причините за това произшествие, факт е, че нашите летци летят много пъти под минималните санитарни стандарти, установени в НАТО, и трябва да направим така, че да гарантираме на тези момчета да могат да изпълняват своята професия при добри условия за безопасност“, посочи Румен Радев.Междувременно президентът коментира предложението той да определя избирателните райони при провеждане на мажоритарни избори. \"Румен Радев благодари за гласуваното му доверие и отново припомни на народните представители, че България не е президентска, а парламентарна република\", се посочва в съобщение на прессекретариата на държавния глава.„Президентът има ясни правомощия и ангажимент към изборния процес и те са регламентирани в Конституцията. По Конституция президенстката институция няма нито правомощията, нито капацитета да извърши такова райониране“, отбеляза президентът Радев.Във Варна президентът разговаря с кмета Иван Портних и неговия екип, а във Радио Варна се срещна с културни дейци от града, с които обсъдиха реализацията на различни проекти в областта на културата и изкуствата. По-късно днес в Икономическия университет в морската ни столица държавният глава ще участва в инициативата на Европейската комисия „Граждански диалог“.", "date": "2017-06-15", "title": " Модернизацията на флота трябва да мине през българската индустрия, заяви президентът"}
