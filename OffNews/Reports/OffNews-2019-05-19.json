{"url": "https://offnews.bg/leka-atletika/rekorden-broj-uchastnitci-ot-3-do-82-godini-na-maraton-pleven-703559.html", "text": "Шестото издание на \"Маратон на приятелството\" Плевен събра рекорден брой участници в широк възрастов диапазон - от 3 до 82 години.В различните си дисциплини то привлече общо над 650 участника от 11 държави, сред които Великобритания, САЩ, Франция, Румъния, Нидерландия, Литва, Индия, Непал, Кот д'Ивоар и, разбира се, България. Сред приятните изненади тази година беше засиленият интерес от страна на най-младите бегачи - общият брой участници в детското и 3-километровото състезание надхвърлиха 320!Най-малките в т.нар. детски маратон бяха едва 3-годишни. Голям брой участници привлече и 3-километровият градски крос, в който имаше изключително възрастово разнообразие. Най-младият участник в него беше бебе в количка, бутана от тичащата по трасето майка. Най-възрастен и тази година се оказа талисманът на събитието – 82-годишният Христо Витков.На маратонската дистанция за пореден път, въпреки горещото време, се представи изключително успешно 71-годишният британец Алан Кий. Победител в маратонската дистанция (42,2 км) за трети път в историята на състезанието беше Димчо Мицов, който подобри времето си от 2018 г., финиширайки за 2 часа и 40 минути.При дамите най-бърза беше Таня Димитрова, която измина дългата дистанция само за 3 часа и 28 минути. 35 души се включиха в новата инициатива на организаторите „Моят първи маратон\". Въпреки температурите от 28 градуса на сянка, по-голямата част от новите маратонци успяха да финишират и бяха бурно аплодирани на сцената.Един от тях получи и допълнителна поощрителна награда, изтеглена чрез жребий – български електрически велосипед Eljoy. В 21,1-километровата полумаратонска дистанция за пореден път победител стана Иво Балабанов (1:10:02), а от дамите - Билсерин Сюлейман (1:30:24).„За мен като организатор не са важни рекордите, а това, че желанието и мотивацията, които влагаме вече шест години, започват да дават резултати. Плевен вече знае какво е маратон, децата вече очакват събитието, родителите им и бегачите в страната също.Това беше най-хубавото ни събитие досега и независимо, че Плевен е най-малкият град в България, в който се провежда маратон, показахме, че събитието има потенциал и на него хората се чувстват добре. Освен все повече участници, срещаме и все повече партньори, главно български и регионални компании, които подкрепят начинанието.Виждаме как за тях и за много други хора това събитие става все по-важно и ценно.\" – разказа минути след края на шестия Маратон Плевен основният му организатор – Станислав Георгиев от \"Eyes-Open\" и Спортен клуб „Бегач“. На финала на събитието той съобщи от сцена и датата на предстоящото догодина, седмо, издание на \"Маратон на приятелството\" Плевен - 17-ти май 2020 г.", "date": "2019.05.19", "title": "Рекорден брой участници от 3 до 82 години на Маратон Плевен"}
{"url": "https://offnews.bg/politika/nekov-estonia-napravi-elektronnoto-pravitelstvo-s-50-mln-nie-poharc-703566.html", "text": "“Електронното правителство е решение за бизнеса и за гражданите. ГЕРБ само хвърлят празни обещания, но не го въвеждат, защото ще излязат наяве кражбите и злоупотребите, които правят.” Това каза кандидатът за евродепутат от \"БСП за България\" Момчил Неков на среща с граждани в Божурище и Сливница.Той даде пример как Естония с 50 милиона лева успя да въведе електронно правителство и стана пример за подражание на световно ниво.Теми, които гражданите поставиха, бяха бъдещето на Европейския съюз след Брекзит и дискриминацията спрямо българите - т.нар. “двоен стандарт”. “Социалистите сме тези, които започнахме борбата срещу двойния стандарт в Европейския парламент. В рамките на мандата успяхме да поставим въпроса на политическо ниво и приехме промяна на европейското законодателство. Националните власти са тези, които са на ход сега”, поясни кандидатът за Европейския парламент от БСП. Относно Брекзит Момчил Неков заяви, че суверенното решение на всяка държава членка трябва да се уважава. От една страна - със сигурност ще има сътресения и несигурност за българите, живеещи там, те трябва да са приоритетът и център на българската национална позиция по въпроса. От друга страна - Европейският съюз досега е бил единодушен, че трябва да се говори с един глас.Неравенствата между големите градове и проекти и по-малките населени места също будят притеснение у гражданите в Софийска област. Лало Кирилов, народен представител от ПГ на \"БСП за България\" от област София, също взе участие в срещите. Като член на Комисията по транспорт в Народното събрание той заяви:", "date": "2019.05.19", "title": "Неков: Естония направи електронното правителство с 50 млн., ние похарчихме 2 милиарда, а нямаме"}
{"url": "https://offnews.bg/gimnastika/pernik-priema-turnir-po-hudozhestvena-gimnastika-703567.html", "text": "Перник ще бъде домакин на първия международен турнир по художествена гимнастика \"Кракра къп\" на 23 и 24 май. Проявата се организира от местния спортен клуб по художествена гимнастика \"Виктория\".Досега участие в турнира са заявили над 150 индивидуални състезателки ,42 ансамбъла, 150 деца масов спорт само от България, посочи Виктория Велинова - председател на клуба.В Перник ще покажат изкуството си водещи отбори по художествена гимнастика, като \"Левски-Триадица\", \"Олимпия\",\"Олимпик-74\",\"Радея\"-Дупница,\"Етър\"-Велико Търново, \"Велбъжд\"-Кюстендил и др.Ще гостуват и три отбора от Гърция и един от Кипър. Организаторите обещават спектакъл, който дълго ще се помни от перничани.", "date": "2019.05.19", "title": "Перник приема турнир по художествена гимнастика"}
{"url": "https://offnews.bg/bojni/diontej-uajldar-veche-ne-znam-kak-da-naricham-diasnata-si-raka-703565.html", "text": "Американската суперзвезда в професионалния бокс Дионтей Уайлдър се видя в чудо как да нарича вече дясната си ръка, която му донесе поредната победа на професионалния ринг.Тази нощ в зала \"Баркли Сентър\" в Бруклин той защити за девети път в кариерата си титлата в тежката категория, след като нокаутира още в първия рунд претендентът Доминик Брийзъл.Развръзката в мача настъпи, след като след 2,17 минути на ринга Уайлдър стовари десен прав на Брийзъл, който падна на ринга и така и не се изправи, докато реферът отброяваше до 10. В крайна сметка той стана, но съдията прекрати мача и отсъди нокаут в полза на Уайлдър.\"Вече се чудя как да наричам дясната си ръка. Атомна бомба? Динамит? Чукът на Тор?\", попита риторично Уайлдър. Очаква се следващият му мач да е срещу Тайсън Фюри, макар мечтата на феновете да е обединителен двубой за поясите срещу Антъни Джошуа.", "date": "2019.05.19", "title": "Дионтей Уайлдър: Вече не знам как да наричам дясната си ръка"}
{"url": "https://offnews.bg/politika/shapki-i-pesni-za-elektorata-den-za-politicheska-liubov-kam-naroda-703562.html", "text": "Седмица преди евровота ДПС най-после пристигна с големия автобус и откри кампанията си в Кърджалийско. Напук на очакванията, че в Джебел ДПС ще се сбутат с митинга на ДОСТ на един и същ площад, този път традиционният 19 май се състоя в Момчилград. Всяка година на тази дата в Джебел се отбелязват драматичните Майски събития, когато през 1989 г. турският етнос се вдига на масови протести срещу „възродителния процес“ и дава жертви.Традиционната програма за този ден със заупокойната молитва в памет на убитите от съпротивата срещу комунистическия режим беше изместена от политическата агитация. Разбира се, шествието, водено от лидера на ДПС Мустафа Карадайъ положи венци пред Паметника на жертвите на тоталитаризма в центъра на Момчилград. Докато очакваха закъснението на приходящите да приключи, местните извиха голямо хоро под звуците на „Бяла роза“.Мъже и жени на спечения от жегата площад бяха оборудвани с бели и тъмносини шапки с партийното лого, и повечето от тях търсеха оскъдните сенки на околната флора, докато слушаха викащите оратори. Не мина без нахъсване срещу националистите, нападки срещу управлението на държавата никак не липсваха. „Демографската криза и миграцията обезлюдяват всяка година по един средно голям град от 45 000 души. България не защитава ефективно националния си интерес в ЕС и ние от ДПС смятаме, че изоставането от европейските темпове на развитие и бедността не са даденост, която да завещаем на следващите поколения“, заяви кметът на Момчилград Сунай Хасан.Той не пропусна да подчертае, че именно ДПС предлага програма за ускорено развитие на страната. А тя предвиждала по-бързо догонване на европейските доходи, повече работни места и образование, което да гарантира на децата ни професия и високо платена работа. Здравеопазването също трябва да бъде по европейските стандарти, гражданите да участват в управлението в общините и държавата. Освен това ДПС предлага чист въздух и чиста храна за всеки, стана ясно от словото му.Депутатът Йордан Цонев показа, че учи турски – той първо поздрави митингуващите на майчиния им език, разпали се на български и приключи словото си отново на турски. „Помним събитията от 1989 г., когато тоталитарната власт стреляше с куршуми срещу българските мюсюлмани. Но помним и 2017 г., когато на власт дойдоха националистите и им дадохме възможност да стрелят с думи срещу вас. През 1989 г. на пътя на куршумите заставаха нашите герои, от 2017 г. до днес срещу думите застават вашите избраници, вашите хора от ПГ на ДПС и всеки ден се борят срещу езика на омразата“, извиси глас Цонев. Той се зарече, че ДПС не иска „нашата страна да се разделя, България днес повече от всякога има нужда от ДПС, от единството на всички, които са в ДПС“.Карадайъ говори последен и уточни, че тази година месец май събира много събития и поради това е особен – 30 г. от трагичните Майски събития, когато турският етнос се е вдигнал на невъоръжена борба за езика си, вярата и достойнството. Освен това сега през целия месец вървят мюсюлманските пости преди свещения Рамазан Байрам. И освен това на днешната дата комшийска Турция отбелязва 100 г. от рождението на Кемал Ататюрк и празника на младежта и спорта. А сега по волята на Аллах предстоят европейски избори, изброи той на турски. Без да визира конкретно партия ДОСТ, той посочи, че вследствие на появата й 100 000 мюсюлмански гласове са били „хвърлени в реката“, докато преди са били за ДПС. „С нашите камъни – по нашата глава стана работата“, обобщи лидерът на ДПС. Когато премина на български, Карадайъ подчерта, че първо, словото му дотук е било извън предизборната кампания и второ, че онези, които се опитват „да ни разделят, не са наши опоненти, а наши врагове“. Последното вече се било доказало – онези изгубени за ДПС 100 000 гласа довели до идването на власт на националистите. А пък ГЕРБ твърдели пред медиите, че разполагат със 100 000 гласа от мюсюлманите и турците в България.„Те получават политическа сила и власт от нашите гласове, и използват тази власт против нас. В Европейския парламент заедно с нашите депутати отстояват езиковото и културното многообразие. Чудесно, това е правилна политика. И като се върнат в България, забраняват турския език по време на предизборна кампания. Чифте стандарт е това, двоен аршин, лицемерие! По-важното е кой им позволява това – нашите гласове и обърканите хора“, обобщи политикът.След което увери, че на площада категорично няма такива, които биха гласували за ГЕРБ и призова всеки да проагитира по 20 свои роднини да гласуват правилно със съответната бюлетина. А после Карадайъ започна церемонията по представянето на част от европейската партийна листа. Сценарият предвиждаше всеки от кандидатите да се обяви с имената и образованието си, но след всеки от тях лидерът съобщаваше, че те са „изключително скромни“ и добавяше намагнетизиращ елемент от иначе скромните им биографии. Сред тях със златните си мокасини блестеше Атидже Алиева-Вели, зам.-председател на Държавния фонд „Земеделие“, същият този фонд, финансирал „къщи за тъщи“. И както сайтът за разследваща журналистика „Бивол“ неотдавна разкри, че самият Карадайъ успешно е уредил родата си с 5 къщи за гости, едната от които на майка му.Да се задават конкретни въпроси към него и групата му обаче нямаше никакъв шанс, явно поради натоварената програма на т.нар. „централен лъч“., зает със задачата да даде „път на младите“. На финала лидерът на ДПС и №1 в листата подчерта, че само от изборния резултат зависи дали месецът Рамазан ще приключи с Шекер байрам.Свръхмощните децибели гръмнаха отново, Есил Дюран изгря с ослепителния си бял костюм и запя, като викаше да се гласува активно с еди-кой си номер на бюлетината. Орхан Мурад бе пристигнал без особено популярната си щерка Сузанита, но изпълни песен, достойна за партиен химн, възпяваща ДПС. А Делян Пеевски, който е №2 в европейската листа, си остана невидим и за Момчилград.", "date": "2019.05.19", "title": "Шапки и песни за електората, ден за политическа любов към народа - ДПС"}
{"url": "https://offnews.bg/politika/mareshki-vmro-sa-izmamnitci-az-shte-obedinia-patriotichnia-vot-na-te-703561.html", "text": "„На мен и на моите съратници от коалиция „ВОЛЯ – Българските Родолюбци“ се падна огромната отговорност да обединим патриотичния вот, да обединим всички български родолюбци“, заяви лидерът на ВОЛЯ и зам.-председател на НС Веселин Марешки в интервю за БНТ.Той сподели, че много хора напоследък, особено при срещите му из страната, му споделят, че през годините, когато още не е имало ВОЛЯ, са симпатизирали на други и са разочаровани.", "date": "2019.05.19", "title": "Марешки: ВМРО са измамници, аз ще обединя патриотичния вот на тези избори"}
{"url": "https://offnews.bg/interviu/ivan-kostov-bez-reforma-sled-tcatcarov-shte-dojde-nov-tcatcarov-703564.html", "text": "- За представителите на демократичната общност казвате, че единствено ги свързвало антикомунистическото мислене, не са имали единна политическа воля и единно мислене за конкретни мерки. Наричате ги . В едно последвало интервю заявихте още, че демократичната общност все още не е узряла. Сега може да се каже, че единствената им обща нагласа е антикорупционната, но отново няма свързващи идеи - разцеплението на десницата е очевидно, изглежда всеки е сам за себе си. На какво се дължи това и кога и как ще узрее демократичната общност?- Мнозинството в първите коалиции СДС и в партията СДС бяха антикомунисти, настояваха за декомунизация и бяха абсолютно прави.1. В основата на обяснението за разпадите поставям доскорошната липса на средна класа и липсата на силно лидерство. Самата средна класа не бива да се идеализира. От световната ѝ история се вижда, че тя е търсила и правила много компромиси, стига да има възможност да прави бизнеса си, да формира или увеличава наследствата си. Нека си припомним коя е първата власт, която е отнела от аристокрацията и краля. Това е контролът и упражняването на бюджета и финансите, защото те най-непосредствено са свързани с преследването на нейните интереси. Конформистка е идеологията на нейния пръв философ Едмънд Бърк.2. Първоначално у нас средната класа се формира от Новата класа на Милован Джилас – комунистическата номенклатура, а нейният манталитет на парадиране с богатство е много различен от пестеливостта на средната класа в Западна Европа. Той е неприемлив за останалите и това създава негативен образ на българския бизнес като цяло.3. Нашата десница не защитава интересите на собствеността – вижте гласуването на Реформаторския блок за фалита на КТБ, който отвори пътя за разграбването на банката. Тя се формира и все още се доминира от интелектуалци, а те всичките са индивидуалисти. Те са критични към света и околните, което е част от тяхната характеристика. Нехаят за защитата на собствеността – не им е приоритетна ценност.4. Разцепленията са следствие и на непрекъснати атаки от поставени партии и лица.Нека оценим правилно антикорупционния заряд на десницата. Той е осъзнаване на първичния интерес на цялото общество, но особено на средната класа за законност. Обединява я, че е срещу привилегиите и позициите на Новата класа. Това е нейната втора истинска кауза, след тази за декомунизацията.- В едно свое интервю заявихте, че част от съветските паметници не се премахват \":  Но Полша успя да ги премахне. Вашето правителство пък направи нещо много по-смело - даде достъп на НАТО до въздушното пространство на България и отказа такъв на самолетите с руски командоси по пътя им към Прищина, въпреки че Русия тогава заплашва със спиране на доставките на природен газ. Имало ли е случаи на подобни заплахи за паметниците и защо за тях управниците отказват да проявят подобна решителност?- Кремъл отправя публично заплахите към всеки, който посегне на символите на руската окупация на България. Управниците отказват да проявят решителност не защото се боят от русофилските нагласи на своите избиратели.- Как по-различно според Вас щяха да протекат преходът и възстановяването на държавата, ако все пак референдумът република-монархия се бе състоял и бе приета смяна на формата на управление на страната?- Щеше да има още по-пълно обезличаване на политическите партии и концентрация на властта в монарха, както е било след военния преврат преди Втората световна война. Обезличаването на политическата система и нейното изкористяване бе започнато от Симеон Сакскобургготски. Вижте кариерите в политиката на редица лица от СДС, от ССД, от ДСБ, от БДФ и готовността им да направят всякакви компромиси, за да са близо до властта.- Смятате, че Конституцията е осакатена от БСП, а структурата на прокуратурата наричате . Впоследствие се извършват определени промени в устройството им, но доколкото разбирам, според Вас те не са достатъчни и много от проблемите съществуват и до днес. Какви промени в устройството им са необходими според Вас? Какво още трябва да се случи, за да се завърши процесът на демократизация?- Това не са мои оригинални констатации. Факт е, че след направените конституционни промени положението се влоши още повече. Прокуратурата и Върховният административен съд почти изцяло и Върховният касационен съд отчасти са в ръцете на хора, които нямат никакво намерение на наложат върховенство на закона.От 17 години пледираме прокуратурата да отиде в изпълнителната власт, за да бъде под контрола на Народното събрание.- На няколко пъти сте избирали да не участвате в дадени решения или процеси, отколкото да ги легитимирате. Така например не участвате на Кръглата маса в началото на прехода. След това сте против участие в коалиционното правителство на Димитър Попов, за да не влезете в . Също така не участвате в колектива за сформиране на Икономическата платформа на преходния период на СДС, а само отбелязвате критиката си към нея в ролята си на страничен наблюдател. Това е избор, пред който опозиционните сили често са изправени. Базирайки се на опита си, кое бихте определили като по-ефективен начин за прокарване на политика - да бъдеш опозицията извън властта или опозицията във враждебната власт?- Така е, но не е мой изборът да не участвам в Кръглата маса. Тогава бях публицист, а не политик. Най-ефективният начин за прокарване на политика е в Народното събрание, защото модерната демокрация задължава управляващите да отчитат позициите на малцинството.- Пишете, че сте излезли със  от комунизма, но все пак . Защо веднага след падането на този така потискащ и ограничаващ режим все пак се намират толкова способни и свободомислещи хора в управлението, а всички тези години по-късно сякаш експертният капацитет във властта намалява все повече?- Много способни хора се оттеглиха от политиката, други от следващите поколения въобще не искат да влизат в политиката, защото им е много по-лесно и по-интересно да напредват със своя бизнес или професия, и така да увеличават благосъстоянието на своите семейства.Тези хора не желаят да служат на обществото, защото виждат каква цена трябва да платят за това. Номенклатурата на БКП/БСП и на ДС репресира жестоко всеки, който извън нея и нейните наследници е опитал да влезе в българската политика. А същевременно самата тя е невежа, вулгарна и без морал. Политиката е непривлекателно място за способните български граждани, защото те виждат, с каква е „признателността“ на народа.- В книгата пишете: Призивът Ви да се мисли по-дългосрочно и в дълбочина е разбираем, но не възпира ли точно управлението на този \"кой\" работата по надграждането на въпросните институции? Как се преодолява тази пречка?- Преди 26 века в древноиндийските съвети към владетеля „Аркашастра“ е отбелязано, че без институции и правила обществото се превръща в джунгла, където господства върховният хищник. И нека си представим, как би се държал г-н Цацаров, над когото сега „е само господ“, като министър на правосъдието под контрола на Народното събрание. Ролята на институционалното устройство е определяща. Разбира се, заедно с наличието на политическа воля за съблюдаване върховенството на закона. След като сегашният главен прокурор си отиде, ако няма институционална реформа, можем да очакваме продължаване на същата политика на прокуратурата. Освен това, когато се фокусираме върху „Кой“ като пречка, приемаме, че „Той“ е по-силен от цялата политическа система на страната. Приемаме, че е по-силен от гражданското общество.- Съжалявате за въвеждането на валутния борд, според Вас е било редно централната банка да остане истински независима. Смятате, че защитниците му го подкрепяли заради ниското си доверие в политическите партии и институциите в страната. Пишете, че и до днес в българина цари този . В същото време пишете: . Всички знаем за тези примери и последиците от тях. Това не прави ли тези страхове оправдани, а запазването на валутния борд - все пак препоръчително?- Категорично не. Аргументите са в книгата. Основният е, че БНБ е под контрола на Европейската централна банка и е невъзможно да печата пари. Трябва да следва европейските правила. Тази година ЕЦБ пое контрола и върху 80% от българската банкова система.- На няколко пъти пишете, че част от решенията Ви са били продиктувани от желанието да запазите БСП като част от демократичния живот на страната, защото така според Вас е било редно. Съжалявате ли за това решение и бихте ли променили някои от подходите си, ако можехте да се върнете назад?- БСП упорито поддържаше надеждите, че се реформира, че се разграничава от престъпното си комунистическо си минало, че ще продължи реформите, когато доверието в ОДС се изтощи.Освен това за такова поведение от наша страна настояваха европейските социалисти и либерали и по неизвестни за мен причини дори и ЕНП. Най-вредната грешка на тези сили, включително и на двете големи партии в САЩ бе, че заради политиката си на „приобщаване“ не настояха за пълна декомунизация в бившите комунистически страни преди приемането им в НАТО и ЕС. Това, което бе направено безкомпромисно на територията на Източна Германия не бе изискано от нашите страни. Приложиха двойни стандарти.- Според Вас приватизацията на БДЖ и НЕК не е била възможна или препоръчителна по много съображения. Днес обаче често се чуват призиви за тяхната приватизация от хора в дясното пространство. Какво смятате за подобен ход на фона на сегашната политическа и икономическа обстановка в страната?- Част от предприятията на НЕК и това за превозите на БДЖ задължително трябва да се приватизират, защото формират все по-голям квази държавен дълг и са близко до фалит. Сега това няма да предизвика икономически сътресения, както не предизвика и фалита на МК „Кремиковци“. Ще има сътресения за излишната заетост заради рационализирането ѝ.- Голяма част от държавните предприятия биват закупени от номенклатурата на БКП и ДС. Пишете, че не сте имали възможност да спрете това, защото е станало преди управлението на ОДС. Пишете обаче още, че след 89-та в страната е нямало класическо първоначално натрупване на капитал сред редовите българи, а всичко е било в ръцете на номенклатурчиците. Според Вас още заради значително по-дълбокия крах на нашата икономика в сравнение с други бивши социалистически републики, целта на приватизацията не е могла да бъде различна от това държавните активи да се продадат възможно най-скъпо. При това положение, имало ли е изобщо друг начин, по който да се избегне този развой?- Съществено е допълнението, че приватизация бе един от източниците за стабилизирането на лева, за оздравяването на финансовата система и на бюджета, за обслужването на дълга и за създаването на първия фискален резерв.Нямаше друг начин да се излезе от втората финансова катастрофа. Това е доказано в „Свидетелства за прехода“.- В книгата пишете, че не е добра идея политиците да участват в приватизацията, да придобиват собственост или да навлизат в стопанството. Навремето обаче изразявате готовност СДС да приеме предложението на банкера Атанас Тилев и да закупи контролния пакет акции от \"Банка за земеделски кредити\" на половин цена. Това решение е остро критикувано от някои от членовете на СДС и поражда спекулации. То се отнася към политическа сила, не към отделни личности, но все пак няма ли известно разминаване между позициите Ви?- Не съм изразявал готовност. Ако съм направил грешка, тя е в това, че въобще съм информирал членовете на НИС на СДС. Ръководството отхвърли на същото заседание тази идея.- По Ваше време, когато Невен Копанданова е главен редактор на вестник \"Демокрация\", до главата на вестника известно време стои рекламата с логото на \"Мултигруп\". Това предизвиква спекулации. Как бихте коментирали?- Вероятно е било така, докато журналистите и главният редактор са разбрали, че правителството на ОДС не прокарахме „червена линия“ и не поведохме войната с \"Мултигруп\". Ние от НИС не сме им казвали никога какво да пишат и как да се издържат. Те сами вземаха своите решения.- По време на 38-мото НС е внесен законопроект на Марио Тагарински за лустрация в държавната администрация. Президентът се обява против. Пишете за това в книгата, но от нея не става ясно, че Вие също изразявате позиция \"против\". Тогава заявявате, че няма смисъл от лустрацията, тъй като \"почти никой не остана в държавната администрация\". В книгата обаче пишете, че в ОДС \"голямото мнозинство виждаше ясно истинския си противник и искаше да го отстрани от властови позиции или поне да го обезсили\", т.е. все още е била осезаема нуждата от лустрация. Няма ли известно разминаване?- Моята позиция бе „против“ много преди това, защото имах наивността да вярвам, че БСП ще изпълни общата ни декларация на старта на управлението на ОДС. Но бях решително „за“ лустрацията, когато Петър Стоянов публично се конфронтира с групата. Нека кажа за пореден път. Не може да се твърди, че съм бил „против“, след като съм внесъл с подписа си законопроекта в Народното събрание. Законът бе приет. Волята на ОДС в изпълнителната и законодателната власт за лустрация не може да бъде подлагана на каквото и да било съмнение. Ние всички сме действали както трябва. Лустрацията бе спряна от зависими от ДС съдии в Конституционния съд.- Цитирате Иван Николаев Иванов, който казва . Коя част от цената остана неплатена?- Декомунизацията. И редица други. Но това е голяма тема, която тук не може да бъде изчерпана.- В съзнанието на част от българите битува разбирането \"Костов е виновен\". За какво всъщност е виновен Костов според Вашата оценка?- Защото ръководех налагането на нов начин на живот на посткомунистическия човек и разрушаването любимия му комунистически режим. Тази общност с времето става все по-малка и по-долу ще посоча, че това не е само, защото поколенията се сменят. Казах го в друго интервю и ще го повторя и тук. Отношението към мен на голямото мнозинство хора, с които се срещам навсякъде, не е като към виновен човек, а е приветливо и добронамерено. Все повече и повече непознати хора ми стискат ръката и ме поздравят.Това идва от дълбочината на човешката душа. Добрите хора навсякъде по света, особено християните, непрекъснато подлагат на проверка своите отрицателни и осъдителни становища за другите. Правят го, за да им простят, защото знаят, че не са били прави да съдят. Умението да прощаваме и да не съдим другия е път към смирението и вътрешното ни равновесие. Това е начинът да се опитваш да бъдеш добър човек. Злобата смазва първо душата и тялото на този, който е овладяла.", "date": "2019.05.19", "title": "Иван Костов: Без реформа след Цацаров ще дойде нов Цацаров"}
{"url": "https://offnews.bg/politika/kaloian-pargov-sofia-mozhe-da-bade-kato-praga-zagreb-bratislava-no-703560.html", "text": "София може да бъде като Прага, Загреб, Братислава..., но не при управлението на ГЕРБ! Това заяви лидерът на БСП - София Калоян Паргов по време на среща с граждани в Северния парк днес заедно с председателя на БСП Корнелия Нинова и кандидатите за евродепутати Петър Витанов, Цветелина Пенкова и проф. Мариела Модева.Калоян Паргов добави, че в българското общество все по-осезаемо се усеща очакване за промяна.", "date": "2019.05.19", "title": "Калоян Паргов: София може да бъде като Прага, Загреб, Братислава, но не с това управление"}
{"url": "https://offnews.bg/obshtestvo/mahat-zagrazhdeniata-na-pl-slavejkov-remontat-prodalzhava-do-kraia-703558.html", "text": "Строителните огради на пл. \"Славейков\", чието обновяване е част от реновирането на централната градска част 2, ще бъдат премахнати днес и утре, за да се улесни преминаването на пешеходците, съобщиха от Столична община.На площада, както и в цялата зона, продължават довършителни ремонтни работи и отстраняване на забележките на строителния надзор. По договор строителите трябва да са готови до края на месеца, припомнят от общината.Първо ще бъдат отстранени оградите в участъка от ул. \"Раковски\" до средата на площада, а след това и тези от към ул. \"Солунска\". Фонтанът на пл. \"Славейков\" вече е открит и предстои да бъде пуснат в експлоатация, до седмици ще бъде монтирана пейката \"Славейкови\", както и още 15 броя пейки от лят камък, обединени в композиции от по 4, както и 10 от дърво в района на Столичната библиотека. Последните ще бъдат сложени, след като се възстанови фасадата на сградата на библиотеката.На площада има 15 броя перголи, под които ще бъде разположен книжният пазар на открито /с нов дизайн на местата за литература/, ще има място и пространства за културни и градски събития. Осветлението също е ново и е в стил на Стара София.По ул. \"Солунска\" вече са монтирани новите велостоянки и пейки. ", "date": "2019.05.19", "title": "Махат загражденията на пл. 'Славейков', ремонтът продължава до края на май"}
{"url": "https://offnews.bg/leka-atletika/ivet-lalova-shte-uchastva-za-peti-pat-na-olimpijski-igri-703548.html", "text": "Най-добрата българска спринтьорка Ивет Лалова-Колио си осигури участие на Олимпийските игри в Токио следващото лято, след като спечели състезанието на 200 метра от турнира Сейко Голдън При в Осака, Япония.35-годишната Лалова се представи отлично и записа време 22.55 секунди, което е нов рекорд на състезанието и също така покри норматив за Токио 2020, който е 22.80.Зад българката се наредиха американката Кайра Джеферсън с 23 равно и Олга Шафронова от Казахстан с резултат 23.08 секунди.Олимпиадата в Токио ще бъда пета за Лалова, като е участвал на Игрите в Атина 2004, Пекин 2008, Лондон 2012 и Рио де Жанейро 2016.", "date": "2019.05.19", "title": "Ивет Лалова ще участва за пети път на олимпийски игри"}
{"url": "https://offnews.bg/koloezdene/roglich-specheli-i-vtoroto-biagane-po-chasovnik-v-dzhiroto-703572.html", "text": "Словенецът Примож Роглич (Lotto-Jumbo) спечели деветия етап от колоездачната обиколка на Италия - 34,8 километра индивидуално бягане по часовник от Ричоне до Сан Марино, което се проведе при тежки условия на непрестанен дъжд.Роглич измина разстоянието за 51:52 минути и записа втора етапна победа в състезанието. Първата беше на старта на Джирото, когато Роглич спечели отново бягането по часовник.Белгиецът Виктор Кампенартс (Lotto-Soudal) финишира втори на 11 секунди, а трети е Бауке Молема (Trek-Segafredo) от Холандия на 1:00 минута след победителя.В генералното класиране лидер остава италианецът Валерио Конти (UAD) с аванс от 1:50 минути пред Роглич и 2:21 минути пред Нан Петер (AG2R) от Франция.Големите фаворити Винченцо Нибали (Team Barhein Merida) и Саймън Йейтс (Mitchelton-Scott) завършиха съответно 4-и 1,05 минути и 31-ви на 3,11 минути. Нибали е 11-и в генералното класиране на 3,34 минути от лидера Конти, а Йейтс е 24-и с изоставане от 5,36 минути.Утре е първият почивен ден в триседмичната надпревара.", "date": "2019.05.19", "title": "Роглич спечели и второто бягане по часовник в Джирото"}
{"url": "https://offnews.bg/tenis/kralia-na-kleia-srazi-dzhokovich-v-rim-703568.html", "text": "Испанецът Рафаел Надал защити по безспорен начин репутацията си на номер 1 на клей, след като срази Новак Джокович във финала на турнира Мастърс в Рим.Надал си върна на Джокович по най-добрия начин за загубата на Откритото на Австралия по-рано през годината, след като го разгроми с 6:0, 4:6, 6:1 и защити титлата си в италианската столица, която е общо девета за него в Рим.Особено унизителен беше първия сет, в който Рафа не даде никакъв шанс на Джокович, когато проби подаването му цели три пъти за унизителното 6:0 и \"геврек\" на тенис жаргон. Във втория сет Джокович се вдигна, но отново Надал беше малко по-опасният играч на корта.Въпреки това, сърбинът се добра до 5:4 в своя полза и проби подаването на Надал, за да вкара мача в решителна трета част. Там отново господар беше Надал, който този път даде само гейм на големия си съперник и отново взе сервиса му три пъти. Това беше достатъчно за крайната победа на Краля на клея.", "date": "2019.05.19", "title": "Краля на клея срази Джокович в Рим"}
{"url": "https://offnews.bg/kultura/v-kan-naravno-se-sastezavat-intimnata-izpoved-i-ostriat-sotcialen-pogl-703547.html", "text": "Два тематични полюса и два коренно различни стила успешно съжителстват на екраните в Кан и показват многообразието и дълбочината на авторското кино. „Болка и слава“ на Педро Алмодовар и „Жалко, че ви изпуснахме“ на Кен Лоуч. Но ситуацията не е Алмодовар срещу Лоуч, а Алмодовар и Лоуч, еднакво силни и завладяващи, всеки верен на себе си, но и надскачащ познатото. Засега в предвижданията на световната преса „Болка и слава“ води класацията, а френската критика му дава най-много въображаеми „Златни палми“. Това, разбира се, няма отношение към оценката на журито. Не рядко журналистите са бивали силно изненадани... „Филм на Алмодóвар“ – така пише в надписите на „Болка и слава“, последният опус на испанския майстор в състезанието. Само „Алмодóвар“ защото името е вече марка, институция. Най-известният по света испански режисьор, след Саура и Бунюел, е автор с неповторим стил, влязъл в историята на киното с няколко великолепни филма, които познаваме - „Жени на ръба на нервна криза“, „Всичко за майка ми“, „Говори с нея“. Отношенията му с Кан са приятелски - има награди, но не и „Златна палма“. Беше обаче Председател на журито през 2017. Може би му е ред, тази година става на 70. Последните му филми „Кожата, в която живея“ и „Хулиета“ разочароваха почитателите му, заради дистанцията спрямо героите и самоповторенията. Но „Болка и слава“, който е откровено автобиографичен, много напомня изповед. Дълбока, осмислена, откровена докрай, но и деликатна. Това е кино съвсем близо до формулата на Кан „авторско кино за широката публика“.РЕЖИСЬОР В КРИЗА И БЕЗПЪТИЦА– творческа и човешка, това е сюжетът на филма. А той е познат още от „Осем и половина“ на Фелини (да споменем само най-запомнящият се филм по темата), но тук има съвсем друго звучене. „Това е филм, който трябваше да направя“ – споделя Алмодовар. - Не искам да го описвам като терапия, но мога да кажа, че имаше облекчаващ ефект“. Докато бавно потъва в „лов на дракони“ (пушене на хероин и за да облекчава многото си физически болки) героят протъва в спомените си и оттам идва спасението му. Безоблачното детство през 60-те в малко село във Валенсия, майка му, първото сексуално влечение, Мадрид през 80-те, първата любов към мъж в зряла възраст и болката от скъсването. Това, което го изважда на повърхността, е писането. Застаряващият и несигурен Салвадор Майо е изигран деликатно-вглъбено от Бандерас, представящ нещо като алтер-его на Алмодовар („познаваме се от 40-години, призна Бандерас, много сме преживели и този филм е една сълза от радост“), на кръстопътя на истината и измислицата. Той носи ярките дрехи и аксесоари на маестрото, има емблематичната му прическа, апартаментът му е копие на дома на Алмодовар, с истинските картини... Понякога приликата е потресаваща, а малките различия добре работят за силата на посланието - отчаянието и депресията се преборват с творческия акт, чрез помирението с близките, семейството, приятелите. Освен Бандерас, във филма блести и прелестната Пенелопе Крус в ролята на майката на бъдещия режисьор. Алмодовар, Бандерас и Крус донесоха в Кан испански дух. А най-ценното във филма е тоталната искреност и липсата на нарцисизъм – това сякаш е новото ниво на Алмодовар. „Болка и слава“ показва открито много пристрастености и зависимости, но режисьорът признава, че голямата му пристрастеност, освен да спи по 8 часа, днес е „киното – и като зрител, и като разказвач.“КЕН ЛОУЧ, МАЙСТОРЪТ НА АНГАЖИРАНОТО СОЦИАЛНО КИНОИ защитник на работническата класа, също изненада публика и критика. 82-годишният ветеран с две „Златни палми“ зад гърба става все по-добър и както отбелязаха, се подмладява, остарявайки. Лоуч неизменно работи с великолепния си сценарист Пол Лавърти и двамата отново анализират, но по човешки, най-новите форми на експлоатация сред работещите. Но това не е социологическо изследване, а жива семейна драма, в която ще се разпознаят милиони по света. Филмът показва как се влошават отношенията в едно най-обикновено семейство заради чудовищната заетост на родителите, как един тийнейджър почтки тръгва по лош път, идват кризи, малки и големи неприятности. Бащата е шофьор-доставчик на стоки по домовете (от Амазон и други подобни гиганти на търговията), със свой камион, купен с големи лишения и е притиснат от графика си до степен, с извинение, да трябва да пикае в бутилка... Майката се грижи по 14 часа за стари и болни хора и направлява децата си по телефона. Всичко, което искат е да живеят нормално. Но никак не се получава. Основното им състояние е стрес, гняв, неудовлетвореност. И все пак успяват заедно да запязат следи от човешкото си достойнство. Лоуч го казва най-точно: „Искаме ли наистина свят, в който хората работят под такова напрежение? Това не е провал на пазарната икономика, обратно - това е логичната еволюция на пазара, просмукан от дива конкуренция, целяща да намали разходите и да оптимизира печалбите. Пазарът не се занимава с качеството на живота ни. Това, което го интересува е печеленето на пари, а двете не са съвместими. Работниците с ниски доходи, като моите герои и семейството им, плащат цената.“", "date": "2019.05.19", "title": "В Кан наравно се състезават интимната изповед и острият социален поглед"}
{"url": "https://offnews.bg/politika/veber-obeshta-stana-li-shef-na-ek-balgaria-vliza-v-shengen-703550.html", "text": "Кaто председател на Европейската комисия първото нещо, за което ще работя, е България да стане пълноправен член на Шенгенското пространство. Следващите страници на Европа ще бъдат инвестиции за подобряване на инфраструктурата на всяка точка, на дигитализацията, заяви Манфред Вебер, водещият кандидат на ЕНП за наследник на Жан-Клод Юнкер.Той бе гост на голямото предизборното събитие на ГЕРБ, на което Според него Европа е силна, защото е обединена в различията си.Според него през последните пет години гласът на България се е чувал ясно в Европейския парламент. И обясни, че причината затова са евродепутатите от борисовата партия.Според Вебер Бойко Борисов водел България уверено в Европа за повече сигурност и благоденствие.По думите му обаче в Европа има все още много работа.", "date": "2019.05.19", "title": "Вебер обеща: Стана ли шеф на ЕК, България влиза в Шенген"}
{"url": "https://offnews.bg/futbol/dragomir-draganov-shte-sviri-levski-tcska-703552.html", "text": " Българският футболен съюз обяви съдийските назначения за 35-ия кръг на Първа професионална лига. Драгомир Драганов получи наряд за ключовия сблъсък между Левски и ЦСКА, докато другият мач със значение в борбата за титлата - Ботев (Пловдив) срещу Лудогорец, ще бъде ръководен от Ивайло Стоянов.Ето и всички наряди:21 май 2019 година, вторник 18:00 часа:ПФК Ботев - ПФК Лудогорец 1945ГС: Ивайло Иванов Стоянов АС1: Георги Пламенов Тодоров АС2: Павлин Цветанов Михайлов4-ти: Владимир Вълков Вълков СН: Илонка Миланова Джалева21 май 2019 година, вторник 18:00 часа:ПФК Левски - ПФК ЦСКАГС: Драгомир Димитров Драганов АС1: Мартин Иванов Димитров АС2: Христо Пламенов Хаджийски4-ти: Волен Валентинов Чинков СН: Евгени Тодоров Геров21 май 2019 година, вторник 21:00 часа:ПФК Черно море - ПФК БероеГС: Георги Николов Кабаков АС1: Мартин Веселинов Маргаритов АС2: Диян Христов Вълков4-ти: Валентин Станчев Железов СН: Георги Крумов Виделов", "date": "2019.05.19", "title": "Драгомир Драганов ще свири Левски - ЦСКА"}
{"url": "https://offnews.bg/gimnastika/boriana-kalejn-debiutira-s-bronzov-medal-na-evropejsko-703549.html", "text": "Боряна Калейн дебютира за България на европейско първенство по художествена гимнастика с бронзов медал във финала на топка. 18-годишната гимнастичка изигра страхотно танцувалната си композиция и съдиите я оцениха с 21,800 точки.Европейска шампионка на топка стана Арина Аверина с 22,850, а среброто отиде при нейната сънародничка Александра Солдатова.Катрин Тасева не успя да покаже топката си в пълния ѝ блясък, допускайки грешка в самия край на съчетанието. Тя се нареди седма в този финал.Последният медал на топка от Европейско първенство за България е на Силвия Митева. Тя спечели бронз от шампионата във Виена през 2013 година.Във финала на обръч Боряна Калейн допусна груба грешка. Изпускане на риск ѝ коства по-предно класиране и тя завърши седма.Другата българка, която взе участие в този финал - Невяна Владинова, остана в подножието на медалите, завършвайки четвърта.", "date": "2019.05.19", "title": "Боряна Калейн дебютира с бронзов медал на европейско"}
{"url": "https://offnews.bg/futbol/nenad-lalatovich-i-tcska-se-razminavat-703551.html", "text": "Спряганият за нов наставник на ЦСКА сърбин Ненад Лалатович няма да акостира в София, пишат медиите в Сърбия, цитирани от Гонг.Преди няколко дни се появиха информации, че 41-годишният специалист отново е актуален вариант за „червените”. Той представляваше интерес за българския клуб и преди година, но тогава до сделка не се стигна.Договорът на Лалатович с настоящия му клуб Раднички Ниш изтича днес. Самият той сподели преди дни, че няма нищо против да остане в клуба, подписвайки нов договор. Интерес към него обаче има от руски клуб. Все още официална оферта към Лалатович не е пристигнала, но това може да се случи в следващите дни.Раднички Ниш направи истински фурор в сръбското първенство, след като завърши на втора позиция и си осигури участие в Европа. Тимът на Лалатович записа 13 поредни победи в местния шампионат, което е абсолютен клубен рекорд.", "date": "2019.05.19", "title": "Ненад Лалатович и ЦСКА се разминават?"}
{"url": "https://offnews.bg/politika/tatiana-doncheva-absurd-e-ploshtadat-v-plovdiv-da-e-stroitelna-plosht-703554.html", "text": "„Гласът на българите в Европа не се чува. Доказателство за това е, че ползите за обикновения български гражданин са пренебрежимо малки и не се отразяват върху подобряването на жизненото равнище. И така ще продължава да бъде ако изпратим и този път в Европейския парламент същите представители, от същите партии, които управляват България през последното десетилетие. Ако изпратим същите зависими евродепутати, България ще продължи да губи повече, отколкото да печели от членството си в ЕС.“ С тези думи се обърна към пловдивчани Лидия Чорбанова, зам.-председател на партия Движение 21 и втора в листата с кандидатите за евродепутати по време на дискусия, в която взе участие и лидерът Татяна Дончева.Срещата се проведе в галерия Arsenal of art в квартал Капана. Чорбанова изтъкна, че движението се включва в надпреварата за Европейския парламент защото вярва, че промяна е възможна и тя е в ръцете на всеки то нас. Водачът на листата Данаил Георгиев представи останалите кандидати за Европарламента и отбеляза, че 3-ма от тях са тясно свързани с региона на Пловдив - д-р Лидия, Чорбанова, Павлина Ковачева и д-р Вяра Гришина. Повечето от хората, на които политическата сила залага са млади и много енергични. Дебатът за бъдещето на Европа и дебатът за бъдещето на България са неразривно свързани и започват тук, в България! За промяната обаче, която всички желаем трябва да се създадем предпоставки. Задължителна предпоставка за промяна, за достойно членство на България в ЕС е отстраняването на ГЕРБ от власт, добави Георгиев.В хода на дискусията Чорбанова заяви, че след 12 години членство в ЕС българите нямат равни права с европейските граждани.Татяна Дончева припомни колко е важно българите да упражнят правото си на глас на 26 май и прикани пловдивчани да подкрепят прогресивните и извънсистемни играчи, тези които се противопоставят на статуквото. Тя отбеляза, че е в ръцете на гражданите да не позволят повече да бъдат управлявани от „еднокнижници“. Изрази своето изумление от вида на Пловдив.След това изрази надежда, че в новия Европейски парламент демократично избраните и изпратени от българските граждани евродепутати ще могат да формулират и отстояват политиките, които са нужни на всички нас, а не само онези, които обслужват правителствата.", "date": "2019.05.19", "title": "Татяна Дончева: Абсурд е площадът в Пловдив да е строителна площадка през май"}
{"url": "https://offnews.bg/politika/stanishev-ako-bsp-pobedi-na-evrovota-mozhem-da-kazhem-na-gerb-da-si-703535.html", "text": "Евроизборите имат и силен национален характер. Сега е моментът, ако хората искат промяна, да дадат този знак на управляващите, заяви на среща с граждани в Пловдив президентът на ПЕС и кандидат за евродепутат Сергей Станишев.Ако БСП победи на изборите, ще може да каже: \"Хората показаха, че искат промяна, време е да си ходите\" - коментира Станишев.Той акцентира, че \"няма как да обясним колко е добър ЕС на хората, които всеки ден се борят за елементарни неща\":\"Трябва да говорим за техните нужди – доходите, здравеопазването, образованието. Няма как да има развитие без най-ценния капитал на една държава – нейния народ\"По думите му, без хората няма нито производство, нито икономически растеж:\"Вярваме, че светът може да бъде справедлив, всеки човек да може да получи качествено образование, което да му даде работа и добри доходи, за да може да създаде семейство и да отгледа своите деца тук, в България\"Йончева: Голяма част от българските деца нямат достъп до образованиеВсяко българско дете заслужава достъп до качествено образование, заяви на срещата в Пловдив водачът на листата на „БСП за България” Елена Йончева.Тя попита \"Европа ли е - когато 1,5 млн. живеят под прага на бедността, предимно възрастни и млади семейства, и когато голяма част от българските деца нямат достъп до образование?\"По думите й, десетки училища са затворили врати и има населени места, където не е останало нито едно училище.Имаме прекрасни учители и будни ученици, а в същото време за последните години 60% от българските деца илизат от училище функционално неграмотни. Немалка част от тях не могат да пишат и четат, заяви Йончева.Тя каза, че е въведена системата \"парите следват ученика\", направени са много учебници по един предмет и всичко това - с основна цел печелбарство, а не качественото образование.\"Между първи и четвърти клас не може да се повтаря, защо? По този начин растат неграмотни хора\" - заяви Йончева.Водачът на листата на \"БСП за България\" коментира, че в много фирми новопостъпващите служители трябва да държат изпит по български език.Тя подчерта, че в програмата на левицата е заложено: освен български, да се научат още два чужди езика; 20% от българите да могат да получат своето висше образование в България и чужбина; обществените детски градини да са безплатни, както е в Европа.", "date": "2019.05.19", "title": "Станишев: Ако БСП победи на евровота, можем да кажем на ГЕРБ да си ходят"}
{"url": "https://offnews.bg/kultura/skandalite-na-finala-na-evrovizia-2019-703534.html", "text": "Представителят на Холандия Дънкан Лорънс спечели Евровизия тази нощ с любовната си балада \"Arcade\".Финалът на песенния конкурс, който се проведе в Тел Авив, не премина без скандали - и пред камерите, и зад кулисите.По време на обявяването на резултатите от телефонния вот групата Hatari, които представят Исландия на конкурса, издигнаха палестински знамена.Организаторите на конкурса обявиха, че акцията на Hatari по време на живото предаване може да доведе до наказание за  Исландия.По време на изпълнението на Мадона, която беше специален гост на грандиозния финал, двама от танцьорите й показаха на гърбовете си израелско и палестинско знаме, а след това се прегърнаха.Същевременно руската държавна агенция ТАСС съобщи, че организаторите на Евровизия са анулирали резултатите от гласуването на професионалното жури на Беларус. Причината - комисията от Беларус е обявила как е гласувала преди официалното обявяване на вота в ефира на живото предаване на Евровизия.\"Разбира се, че сме шокирани, защото разчитахме на подкрепа от Беларус. Убеден съм, че щяха да ни дадат висок резултат\", коментира руският участник Сергей Лазарев.И един парадокс - германският дует S!sters с песента \"Sister\" получи нула точки от вота на зрителите на финала.", "date": "2019.05.19", "title": "Скандалите на финала на Евровизия 2019"}
{"url": "https://offnews.bg/112/dvama-mazhe-sa-zaginali-v-iama-za-fekalni-otpadatci-v-selo-popina-703536.html", "text": "Двама мъже са загинали при ремонтни дейности в яма за фекални отпадъци в свинекомплекс на силистренска фирма в село Попина.Инцидентът е станал в събота. Главният механик бил извикан заради проблем с помпата в ямата. Според проверяващите от инспекцията по труда в Силистра, той не е трябвало да влиза,защото процесът на почистване е механизиран. Въпреки това 53-годишният мъж се спуснал в шахтата. Започнал да се задушава от отделящите се отровни газове, съобщава Нова телевизия.Друг работещ, който бил наблизо, се притекъл на помощ, но и той се задушил.Телата на загиналите мъже са извадени от фекалните маси след намесата на екипи на пожарна и гражданска защита.В понеделник в Попина е обявен ден на траур.", "date": "2019.05.19", "title": "Двама мъже са загинали в яма за фекални отпадъци в село Попина"}
{"url": "https://offnews.bg/dw/ne-mozhe-da-ima-pravitelstveni-koalitcii-s-hora-koito-mechtaiat-za-di-703541.html", "text": "Видеото от Ибиса, заснето по време на тайна среща на австрийския вицеканцлер Хайнц-Кристиан Щрахе с представителка на предполагаем руски олигарх, е ценен материал. В него виждаме вече бившия лидер на Австрийската партия на свободата - пльоснал се на дивана, подпийнал и освободен от задръжки. Тези кадри са скъп дар за неговите политически противници. Те бяха и сериозно предупреждение към канцлера Себастиан Курц. Предупреждение, на което той вече реагира. Курц обяви, че ще бъдат свикани предсрочни избори и заяви, че коалицията с партията на Щрахе вече е невъзможна.Това не е първият скандал в АвстрияВсъщност, видеото от 2017 не ни поднесе кой знае какви големи изненади. То не разкри нови черти от характера на Щрахе и партийните му другари. Изненадващи са може би само размерите на нахалството и безочливостта, с които лидерът на Партията на свободата обещава обществени поръчки на руски инвеститори като услуга в замяна на финансова помощ за предизборната кампания на партията му, както и включването на един голям австрийски вестник в схемата. В това видео Щрахе се държи така, сякаш той притежава цялата Алпийска република, включително и гражданите ѝ.Тези разкрития се появиха след редица други скандали, поставили правителството във Виена под силен натиск. Например информацията за това, че членове на Партията на свободата поддържат връзки с член на антиимигрантското Движение за идентичност, за когото се предполага, че е получавал пари от извършителя на нападенията в новозеландския град Крайстчърч.Преди време друг политик от партията на Щрахе си позволи да сравни хора с мишки. Освен това стана известно, че бирени вечеринки в партиен кръг са преминавали под звуците на националсоциалистически музикални произведения. Списъкът с подобни скандални прояви е безкраен. Австрийската партия на свободата открай време се движи извън спектъра на демократичните партии. Тя съвсем осъзнато спря да се разграничава от неонацистите и други дяснорадикални групировки.Удар за десните в Европейския парламентАферата \"Щрахе\" е удар за планирания алианс на десните партии в следващия ЕП. Техните лидери сега вдигат рамене и се представят или като жертва на някаква мръсна кампания, или като нямащи нищо общо със случая. Само че случаят с Австрийската партия на свободата напомня отново, че тези партии не искат реформи, а разединяване на ЕС. Той напомни и това: че техният политически модел се корени отчасти в Русия, отчасти във фашизма.По време на обиколките в рамките на своята предизборна кампания шпиценкандидатът на Европейската народна партия Манфред Вебер се дистанцира от скандалите в Австрия. Открай време той казва, че левите и десни екстремисти и популисти не са решение. Защо обаче Вебер говори и за леви, когато тук съвсем ясно става дума за крайнодесни? И защо дистанцирането му все пак изглежда по-скоро вяло?За съжаление, точно Манфред Вебер беше този, който години наред крепеше възхода на Виктор Орбан в Унгария - премиера, който вече открито се бори срещу европейските норми и ценности. И за съжаление, точно Орбан послужи за пример на Салвини и останалите, които сега копират рецептата му за успех.Нима Манфред Вебер вече се срамува и затова предпочита да мълчи относно австрийския скандал? Крайно време е да осъзнае какво се случва в десния ъгъл на ЕП, както и това, че не може да си позволи да прави политически сделки с тези партии.Който скача в блатото, няма как да не се изцапаАвстрийският канцлер Себастиан Курц явно вярваше, че може спокойно да управлява с Партията на свободата. Само че в последно време тя му усложни живота. Курц искаше да запази достоверността си. Но Щрахе и сие изтикваха коалицията все повече в крайнодясното пространство. Канцлерът трябваше да осъзнае много по-рано, че този съюз няма как да просъществува.Всъщност, всичко е много простичко: който скача в блатото, няма как да не се изцапа. Който вярва, че може да се уповава на крайнодесни и неонацистки приятелчета, се превръща в полезен идиот. Не може да има правителствени коалиции с хора, които наричат западните демокрации \"упадъчни\" и мечтаят за диктатура в стил \"Путин\".Случаят с видеото на Щрахе е сериозно предупреждение към всички консеравтори в Европа, които си мислят, че могат да управляват с националпопулисти и да оцелеят като демократи.", "date": "2019.05.19", "title": "Не може да има правителствени коалиции с хора, които мечтаят за диктатура в стила на Путин"}
{"url": "https://offnews.bg/kultura/poveche-ot-milion-fenove-poiskaha-osmi-sezon-na-got-da-se-zasneme-nano-703557.html", "text": "Осми сезон на сагата Игра на тронове е невероятен феномен. Гледат го невероятно много хора, все повече расте интересът към финала, който ще е тази нощ, но критиката и феновете са разочаровани. От финансова гледна точка - дай Боже всекиму такъв провал!На топа на устата, естествено, са сценаристите Дейвид Бениоф и Дан Уайс. А стартиралата подписка за презаснемане на финалния сезон, която стартира по-скоро като майтапчийска, днес вече е събрала подкрепата на повече от 1 милион верни следовници на историята на 7-те кралства и Железния трон. Към момента те вече са 1,055 милиона души, които са категорични, че двамата сценаристи се излагат когато нямат материала, на който да се опрат от поредицата \"Песен за огън и лед\" на Джордж Р. Р. Мартин. Последният епизод на най-обичания сериал в историята на киното ще бъде излъчен след броени часове.", "date": "2019.05.19", "title": "Повече от милион фенове поискаха осми сезон на GoT да се заснеме наново"}
{"url": "https://offnews.bg/offtopic/karnavalat-v-gabrovo-ne-pozhali-nito-borisov-nito-radev-nito-ninova-703540.html", "text": "Хиляди се включиха в габровския карнавал в събота вечерта, който тази година е под мотото \"Маски горе!\"Шествието обиколи централните градски улици, като огромните фигури - карикатури не пожалиха нито управляващите, нито опозицията.Карнавалът в Габрово се провежда всяка година през месец май - в рамките на Международния фестивал на хумора и сатирата.", "date": "2019.05.19", "title": "Карнавалът в Габрово не пожали нито Борисов, нито Радев, нито Нинова (снимки)"}
{"url": "https://offnews.bg/tenis/grigor-dimitrov-preodolia-kvalifikatciite-v-zheneva-703556.html", "text": "Най-добрият ни тенисист Григор Димитров преодоля квалификациите на турнира от сериите ATP 250 в Женева. 28-годишният българин преодоля във втория кръг на пресявките италианеца Томас Фабиано със 7:5, 6:3 след 90 минути на корта.Така Григор постигна втора победа в кариерата си над този съперник, след като по-рано през сезона го надигра и на Откритото първенство на Австралия.Григор започна убедително и стигна до точка за пробив още в първия сервис гейм на италианеца, на световният №100 се измъкна.Фабиано проби Григор в петия гейм и поведе с 3:2. Осмият гейм продължи 10 минути и завърши с връщане на пробива и равенство 4:4.Григор поведе с 6:5, а Фабиано отрази три сетбола. Българинът обаче успя да затвори сета със 7:5. Във втората част Григор заигра вдъхновено и поведе набързо с 3:0, а след това стигна до мачбол с 5:2.Италианецът се справи с опасността, а след това поведе с 40:30, когато Григор сервира за победата. Българинът отрази точката за пробив, а след това и втори брейкбол и в крайна сметка затвори мача.Следващият му съперник ще бъде аржентинеца Федерико Делбонис, като срещата ще е от първи кръг. До момента двамата са се срещали два пъти, като и двете победи са за Димитров- през 2015-а и през 2016-а година. Делбонис играе с лявата ръка, в момента е на 78-о място в световната ранглиста. Срещата между двамата е утре на централния корт в Женева, като ще започне не преди 19.00 часа българско време.", "date": "2019.05.19", "title": "Григор Димитров преодоля квалификациите в Женева"}
{"url": "https://offnews.bg/politika/v-bosilegrad%c2%a0koalitcia-vyzhod-prizova-za-aktivna-politika-kam-sanarod-703543.html", "text": "Коалиция ВЪЗХОД призова в Босилеград за все по-активна политика на българската държава към повече от 2 милиона българи, които живеят извън границите на България.В пресклуба на БТА в Босилеград, Западните покрайнинни, представиха кандидатите на коалицията за Европейските избори Емануела Николова и Марин Вутов.Кандидатите бяха представени пред местната общественост от Стефан Иванов – председател на партия „Движение Демократично Действие – Д3”.На срещата присъстваха представители на КИЦ „Босилеград”, сдружение „ГЛАС”, както и десетки граждани.''За мен, националният интерес - това най-вече е високият жизнен стандарт на хората и здравето им'', каза Емануела Николова.Според Марин Вутов важно е как да преодолеем границите, които делят брат от брата и сестра от сестрата.„Ние от Коалиция ВЪЗХОД настояваме да се приеме с консенсус и да се приложи на практика общонационална стратегия за защита на правата и опазване националната идентичност на повече от 2,5 милиона българи, които живеят извън страната”, подчерта от своя страна Стефан Иванов.", "date": "2019.05.19", "title": "В Босилеград Коалиция ВЪЗХОД призова за активна политика към сънародниците ни в чужбина"}
{"url": "https://offnews.bg/obshtestvo/sv-patrikij-otcelial-vav-vriala-voda-molitvite-go-spasili-703529.html", "text": "Църквата почита днес Св. свщмчк Патрикий, еп. Брусенски, и мъченици Акакий, Меандър и Полиен.Те са пострадали за Христовата вяра през времето на император Юлиан Отстъпник (361–363 г.) в гр. Пруса, наричан още Бруса (във Витиния, Мала Азия). Царският наместник Юний, управител на Витиния, който дошъл на лечение в Бруса, където имало прочути горещи минерални води, довел духовните лица при горещите води и запитал Патрикий: Кой е създал тия лековити води, ако не нашите богове Ескулап и други, на които ние се кланяме? Свети Патрикий отговорил: Ваши богове са демоните, а тия води, както и всичко друго, е създал Христос, нашият Господ и Бог.Тогава наместникът го запитал: А дали твоят Христос би те спасил, ако аз те хвърля в тая вряла вода? Св. Патрикий отговорил: Ако иска, той може да ме запази цял и невредим, макар аз да желая в тая вряла вода да се освободя от тоя временен живот, за да живея вечно с Христа. Но нека бъде върху мене неговата свята воля, без която ни косъм не пада от главата на човека!Като чул това наместникът заповядал да хвърлят Патрикий във врялата вода. Горещи капки се пръснали по всички страни и попарили мнозина от присъствуващите, но светителят Божи, който пребивавал в постоянна молитва, останал невредим.Виждайки това, наместникът се вбесил от ярост и заповядал да отсекат със секира главите на епископ Патрикий и тримата негови свещеници.", "date": "2019.05.19", "title": "Св. Патрикий оцелял във вряла вода, молитвите го спасили"}
{"url": "https://offnews.bg/politika/radev-ne-kania-magistrati-vkashti-ili-na-tajni-vecheri-nito-vikam-gl-703544.html", "text": "Всички знаят много добре, че аз не каня магистрати вкъщи или на тайни вечери, нито викам главния прокурор всяка сряда. Не обсъждам личности, а принципи. Не настоявам за имена, а за спазване на закона. Това заяви президентът пред журналисти в Благоевград в отговор на въпрос за консултациите, които Румен Радев проведе с представители на съдебната и изпълнителната власт за критериите за избор и правомощията на следващия главен прокурор„Тези консултации отговарят на обществените очаквания за ясни критерии, мотивирани предложения и прозрачни процедури при избора на нов главен прокурор, защото обществото ни очаква справедливост, очаква реална борба с корупцията. Затова и всички институции, ангажирани с този избор, трябва да осъзнават и да не забравят високата обществена отговорност“, каза президентът.\"Вече трудно можем да говорим за преговори\" за нов изтребителВ отговор на въпрос за хода на преговорите за нов изтребител за Българската армия Румен Радев подчерта, че в този много важен за страната ни проект не е трябвало да се подхожда „с лозунги и заклинания, а с реални аргументи“.„След като правителството и Народното събрание „задраскаха“ състезателната процедура, която е гарант за постигане на най-добри условия за България, вече трудно можем да говорим за преговори“, твърди президентът.Той добави, че неясни остават условията за индустриално сътрудничество и офсет, които са важни за нашата икономика.„Правителството прие българите да плащат при неясни условия и да плащат повече, но не казва колко, защото, виждате, идват избори“, заяви Румен Радев.Президентът призова \"правителството в стремежа си да намали цената да не посяга на целостта на пакета и на способностите, защото това ще обезсмисли целия проект.\"", "date": "2019.05.19", "title": "Радев: Не каня магистрати вкъщи или на тайни вечери, нито викам главния прокурор всяка сряда"}
{"url": "https://offnews.bg/112/sled-katastrofa-mladezh-ot-brestovene-izostavi-kolata-si-i-se-pribra-v-703538.html", "text": "Полицията откри катастрофирал автомобил, изоставен на пътя Кубрат – Брестовене.Около 06:00 ч. в събота 20-годишен младеж от Брестовене е катастрофирал със „Сеат Ибиза“, след което е напуснал мястото на инцидента.Шофьорът е открит в дома си. Пробата му с дрегер отчела 1,22 промила алкохол. Взета е и кръвна проба, съобщават от МВР.20-годишният младеж е задържан за срок до 24 часа в РУ-Кубрат.", "date": "2019.05.19", "title": "След катастрофа младеж от Брестовене изостави колата си и се прибра вкъщи"}
{"url": "https://offnews.bg/obshtestvo/slancheva-nedelia-do-30-gradusa-dnes-703532.html", "text": "Днес ще бъде предимно слънчево. В следобедните часове над планинските райони от Западна България ще се развие купеста облачност и на отделни места, главно в планините, ще превали и прегърми.Ще духа до умерен югоизточен, в Източна България и по долината на Струма южен вятър.Температурите ще продължат да се повишават и максималните ще бъдат между 25 и 30 градуса, в София - около 26.Над Черноморието ще бъде предимно слънчево. Ще духа слаб до умерен южен вятър. Максимални температури - между 23 и 26 градуса. Температурата на морската вода ще е 15-16 градуса.Над планините ще има разкъсана висока облачност, в следобедните часове - купеста. На отделни места в Западна Стара планина и в Рила ще превали и прегърми. Ще духа силен юг-югозападен вятър.Максималната температура на височина 1200 метра ще е около 20 градуса, на 2000 метра – около 13 градуса.", "date": "2019.05.19", "title": "Слънчева неделя, до 30 градуса днес"}
{"url": "https://offnews.bg/politika/demokratichna-balgaria-dvete-bkp-ta-gerb-i-bsp-razigravat-dvupol-703542.html", "text": "Открито заявяваме, че тръгваме на избори, за да спечелим един ден властта в България и да покажем, че има друг начин на управление. Част от нас са хора, които са били на властови позиции и са излезли по свое желание, без да са забогатели, дори напротив – леко обеднели. Така че можем да гарантираме почтеност, заяви водачът на листата на „Демократична България“ Радан Кънев на среща със симпатизанти във Велико Търново.Целта е да заявим ясно, че има алтернатива на двуполюсния модел, който двете БКП-та – ГЕРБ и БСП, разиграват с посредничеството на ДПС. „Демократична България” е дългосрочен проект, „Демократична България” е здрава и единна и има много ясна цел и голяма кауза – промяна на политическия модел в България. Има кой да изведе страната от порочния кръг между ГЕРБ, БСП и ДПС и това сме ние, заяви лидерът на „Да, България” Христо Иванов.Най-страшното е, че който и да спечели на 26 май, депутат в Европарламента ще стане Делян Пеевски. Нищо, че няма и един работен ден в българския парламент, нищо, че дори не е сигурно, че живее в Европа. Тук не става дума за качествата на този човек, а за фактът, че той ще стане евродепутат напук на всички демократични принципи, отстоявани от Европарламента. Пеевски е символ докъде сме стигнали като ерозия на политическата класа и на управленския модел, каза Стефан Тафров.", "date": "2019.05.19", "title": "Демократична България: Двете БКП-та – ГЕРБ и БСП, разиграват двуполюсен модел"}
{"url": "https://offnews.bg/politika/borisov-kam-aktiva-na-gerb-chetvartak-ili-petak-shte-ni-praviat-ko-703546.html", "text": "Четвъртък и петък ще ни правят \"Костинброд\". Вариант някакъв такъв ще има! Лъжата, нали си я спомняте, пак същите кандидати са там, когато отидоха и казаха, че в Костинброд се правят фалшиви бюлетини, че има автобуси с двойни дъна. Помните ли? Чудовищна история, 100% лъжа, измама! Това се готвят да направят четвъртък или петък! Там ще гледат да ни ударят с някаква лъжа, да няма време да реагираме.Това заяви премиерът Бойко Борисов в обръщение към партийния актив на днешното \"централно предизборно събитиe\" на ГЕРБ в зала \"Арена Армеец\".В Германия по шест минути ръкопляскат, обърна се той към публиката в залата, когато се качи на сцената.Не бързайте да казвате \"победители\". Не за друго - като гледам справките, близо 500 000 автомобила ще излязат на 24 май. Направили сте, Вълчев, понеделник за учениците неучебен ден. Смятай: българите, вследствие на ниските доходи, колко ще има в София, иронизира Борисов.Помолете се на хората да се върнат в неделя да гласуват, много хубави 4 дни, времето го дават - за съжаление - хубаво. Нека да направят този жест към нас, призова той актива на ГЕРБ.За пръв път в историята България изнася повече за Германия, отколкото внася, и това е така, защото имаме трудолюбиви и висококвалифицирани работници, обърна се Борисов към кандидата на ЕНП за председател на новата ЕК Манфред Вебер, който е специален гост на събитието.Лидерът на ГЕРБ твърди, че преди години Вебер не е харесвал България, но сега силно пропагандира за нея.Ако не стане някоя грешка, надявам се да видите през следващите месеци още какви заводи ще се направят в България - такива с реална продукция, от каквато държавата има нужда, каза премиерът.Той гарантира пред Манфред Вебер да продължи финансовата стабилност у нас, както и успешното опазване на външната граница на ЕС. И обеща българските евродепутати от ГЕРБ и СДС да бъдат дисциплинирани.Борисов поиска от Вебер като \"отлети там нависокото, да не забравя тази зала\".", "date": "2019.05.19", "title": "Борисов към актива на ГЕРБ:  Четвъртък или петък ще ни правят ''Костинброд''"}
{"url": "https://offnews.bg/kultura/holandia-specheli-evrovizia-703531.html", "text": "Представителят на Холандия Дънкан Лорънс спечели Евровизия тази нощ с любовната си балада \"Arcade\".Текстът разказва за изгубена голяма любов и се основава на лични преживявания на 25-годишния певец. Второто място взе представителят на Италия Mahmood с песента \"Soldi\", а трето - руснакът Сергей Лазарев с песента \"Scream\".Ето как изглежда окончателното класиране в Евровизия 2019:Финалът на Евровизия предизвика еуфория в Македония, тъй като вотът на националните журита постави певицата от западната ни съседка Тамара Тодевска с композицията \"Proud\" на второ място. Гост изпълнител на грандиозния финал на песенния конкурс, състоял се тази година в Тел Авив, беше Мадона.Облечена като \"футуристична\" Жана д'Арк в тоалет от Жан-Пол Готие, тя изпълни своята нова песен \"Future\" и хита си от 1989 г. \"Like A Prayer\".Съперници във финала на Евровизия бяха представители на 26 страни.Досега Холандия е печелила конкурса четири пъти, последният път през 1975 г.", "date": "2019.05.19", "title": "Холандия спечели Евровизия"}
{"url": "https://offnews.bg/112/70-godishna-zhena-e-prebita-do-smart-v-haskovskoto-selo-vojvodovo-703545.html", "text": "70-годишна жена e починала след побой в хасковското село Войводово снощи.Сигналът за престъплението е подаден в полицията малко преди полунощ.Назначената аутопсия показала, че смъртта е настъпила следствие на множество фрактури в гръдния кош, причинени от физическо насилие.Заподозрян и задържан, с полицейска мярка до 24 часа, е близък до семейния кръг на жертвата.По разследването са назначени множество експертизи, обявиха от пресцентъра на МВР.", "date": "2019.05.19", "title": "70-годишна жена e пребита до смърт в хасковското село Войводово"}
