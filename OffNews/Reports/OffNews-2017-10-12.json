{"url": "https://offnews.bg/obshtestvo/istoria-za-dobrota-chicho-patco-kojto-vseki-den-chakashe-na-pilonite-667176.html", "text": "Чували сте много истории за върнати изгубени документи, пари и портфейли. Днес ще прочетете за чичо Пацо, който по една или друга причина се отличава от своите \"колеги\" по съдба.Чичо Пацо е от столичния кв. \"Банишора\" и намира изгубения портфейл на Георги от Пловдив в началото на миналата седмица. Както всеки човек с подобна несгода, пловдивчанинът подава сигнал в полицията и се надява на чудо. Чудото е чичо Пацо, който, намирайки вещта на Георги, пише трогателно писмо до него, което все пак успява да стигне до Пловдив.Георги получава милото писмо в своята пощенска кутия и отива в София, но леко скептичен, разказва самият той пред телевизия \"Bulgaria On Air\".Но писмото и историята се оказват истина, когато Георги вижда чичо Пацо на пилоните. Срещат се и си правят дори селфи. Банишорецът е чакал от сряда до понеделник, за да се появи притежателят на портмонето.\"Точно това, което си представях, беше. Интелигентен човек, между 60 и 70 години\", разказа Георги.Любопитен момент от историята е, че чичо Пацо и Георги са родени на една и съща дата.Във Фейсбук Георги създаде и Фейсбук група . Възрастният мъж от \"Банишора\" живее с малко пари и в полупорутена къща в софийския квартал.Георги се е видял с чичо Пацо още един път, за да му даде сим карта и да има връзка с него.\"За съжаление, не успях нищо друго да измъкна - от какво има нужда. Отказва всичко - храна, дрехи, подслон, не иска! Ще продължа да се боря, да може да му помогнем поне за къщата. Ще ви държа в течение и пак ще пиша и ще разкажа малко за него от това, което знам\", написа днес във Фейсбук страницата Георги.", "date": "2017.10.12", "title": "История за доброта: Чичо Пацо, който всеки ден чакаше на пилоните на НДК"}
{"url": "https://offnews.bg/politika/dps-sa-gotovi-da-krepiat-pravitelstvoto-na-borisov-ako-natcionalistit-667182.html", "text": "ДПС биха подкрепили правителството на Бойко Борисов, дори и без да искат министерски постове, но при условие че \"Обединени патриоти\" напуснат управлението. Това стана ясно от брифинг на лидера на партията Мустафа Карадайъ в Народното събрание.Доколкото до властта - нашето твърдение след изборите беше публично и до днес е актуално. Ние друга позиция не сме изразявали. Изборните резултати дадоха отговорност на ГЕРБ да поеме управлението на страната, но в никакъв случай тази отговорност, според нас, не включва националисти - участието им във властта. И ние още тогава бяхме казали, че бихме подкрепили управление на страната без националисти, дори и без да участваме в това управление. Тази теза ние все още не сме я коригирали, заяви Карадайъ.Според него \"националистите участват във властта, без да има нужда от тях. ГЕРБ ги включиха, но и упорито се опитват да ги легитимират, а понякога и подражават\".Ако Валери Симеонов не подаде оставка, подава цялото правителство. Така е в нормалните демокраци, но ние сме в България, коментира още Карадайъ.От своя страна председателят на Алианса на европейските либерали в Европа Ханс Ван Баален заяви на брифинга, че \"ДПС е стабилен демократичен фактор в политиката на България\".Ханс Ван Баален е на посещение у нас по случай предстоящия конгрес на Европейските младежи либерали (LYMEC).Когато наближи председателството на Съвета на ЕС, това не е задача само за правителството, но и за парламента. Надявам се и вярвам, че българското правителство ще работи в тясно сътрудничество не само с управляващите партии, но и с опозицията, и с ДПС, за да задава положителен дневен ред за Европа. Няма място за краен национализъм в Европа. Разчитам на едно демократично и приобщаващо председателство от страна на България, заяви Ханс Ван Баален.", "date": "2017.10.12", "title": "ДПС са готови да крепят правителството на Борисов, ако националистите се махнат"}
{"url": "https://offnews.bg/sviat/hamas-i-fatah-podpisaha-primirie-667191.html", "text": "Съперничещите си основни палестински движения, Хамас и Фатах, постигнаха предварително споразумение за управление на ивицата Газа, предаде Асошиейтед прес, цитирана от БТА.Египет посредничи на преговорите между враждуващите от повече от 10 години палестински групировки.Палестинският президент Махмуд Абас приветства споразумението и заяви, че то слага край на разрива между Фатах и Хамас.Ислямисткото движение установи със сила контрол над анклава през 2007 г. - година след като спечели общопалестински избори, но на практика не бе допуснато до изпълнителната власт.Всички опити за постигане на споразумение между Фатах и Хамас през последното десетилетие се провалиха. Всяко от двете движения засили хватката си над контролираната от него палестинска територия, което правеше договарянето между тях все по-трудно.В подписаното споразумение се посочва, че ще бъдат създадени комисии, които да уточнят всички детайли по новото споразумение. Една от тези комисии ще има четири месеца да определи кои от хилядите цивилни служители на управлението на ислямисткото движение в ивицата Газа ще може да се присъедини към новата администрация в анклава. Друга ще отговаря за включването на 3000 представители на Фатах в полицейските сили на тази територия, които сега са под ръководството на Хамас.Двете движения освен това са се договорили контролът върху границата между ивицата Газа и Египет да бъде прехвърлен на правителството на Абас.Все пак остават важни въпроси, които не са изяснени след подписаното споразумение. Сред тях е съдбата на военното крило на Хамас. ", "date": "2017.10.12", "title": "Хамас и Фатах подписаха примирие"}
{"url": "https://offnews.bg/obshtestvo/4900-dushi-sa-bez-obeshtanoto-uvelichenie-na-pensiite-667184.html", "text": "4900 пенсионери не са получили обещаната индексация от 2.4% от 1 юли, съобщи социалният министър Бисер Петков, цитиран от БНР.Става въпрос за хора, пенсионирани преди 2006 г., които през същата година са получили увеличение заради това, че пенсиите им са били много ниски, обясни Петков.Причината те да не получат увеличение е прилагането за пръв път през тази година на новия механизъм за индексиране на пенсиите. При него всички пенсии са били преизчислени към датата на отпускането си с по-голяма тежест на осигурителния стаж. В масовия случай се е получило увеличение от 2.4% с изключение на тези 4900 души.В бюджета на общественото осигуряване за догодина ще се заложи задължителна индексация на всички пенсии с 3.8 на сто, за да няма ощетени, посочи министърът.", "date": "2017.10.12", "title": "4900 души са без обещаното увеличение на пенсиите"}
{"url": "https://offnews.bg/politika/radev-ostava-samnenieto-za-bojkot-na-ksns-667193.html", "text": "Съмнението за бойкот на заседанието на Консултативния съвет за национална сигурност остава, обяви президентът Румен Радев. Заседанието на КСНС се провали заради напускане на заседанието на част от присъстващите, което беше обяснено с ангажименти в чужбина. От БСП обявиха това за бойкот на заседанието, а от ГЕРБ отрекоха, като премиерът Бойко Борисов нарече новината за бойкот \"100% фалшива\". \"Според мен самият факт, че политици напуснаха преждевременно заседание на форум, в който трябва да участват по закон, е показателно. Мотивите не са важни, защото законът трябва да се спазва, особено за такава важна тема\", посочи Радев в интервю за БНТ. Той подчерта, че няколко участници са обявили по време на заседанието, че ще го напуснат, а не са уведомили за това предварително. На въпрос дали ще разсекрети стенограмата от заседанието той отговори, че липсата на кворум е в резултат на напускането на участници и няма нищо общо с казаното по време на заседанието. КорупцияРадев отговори на въпроси за антикорупционния закон. Според него антикорупционният закон залага на пасивни форми на борба с корупцията и се свежда до игра - играеш, докато те хванат, а когато не си във властта вече не подлежиш на проверка. Президентът подчерта, че това не е достатъчно и законът не трябва да засяга само преглед на подадените имуществени декларации, а да включва наказателно преследване на нарушители. Той подчерта, че е нелогично парламентът да избира ръководството на антикорупционния орган, тъй като след това от него ще се очаква да разследва тези, които са го назначили. Радев повтори, че за него поемането на задачата да назначава ръководство не е самоцел, но би приел, ако има антикорупционният орган има ясни разследващи функции. Щом моделът на силния на деня е порочен, трябва да се борим да го променяме, независимо от партията, която го налага, тъй като именно управляващите разпределят пари в общините, определят обществени поръчки и схемите, по които отпуснатите пари се връщат обратно.Радев коментира и напрежението с ГЕРБ. \"Напрежението трудно може да се скрие, дори като се забранява произнасянето на името на президента\", каза той и допълни, че се правят внушения по негов адрес, но никой не смее да го обвинява направо, защото знае, че тези обвинения ще бъдат атакувани в съда.\"Атаките станаха остри, когато казах, че няма политическа воля за борба с корупцията по високите етажи и когато се заговори, че президентът може да назначава ръководството\", обяви Румен Радев. \"Има съвсем коректен и работен диалог с Борисов и много от неговите министри, но това няма как да снеме отговорността от неговите съпартийци\", каза Радев и допълни, че не приема да има разбирателство в името на корупционния комфорт. Шуробаджанащина в ХасковоНа въпрос за скандала за \"дрийм тийм\" в Хасково Радев обясни, че се вълнува от скандала, но като президент и не само за Хасково. Трябва да се спазва конкурсното начало при назначенията, каза президентът. Изтребители\"Изборът на изтребители не е предопределен, има силно внушение на лобисти\", каза Радев. По думите му и трите вида изтребители отговарят на изискванията на НАТО.\"Трябва да търсим оптималното, а не предубедено решение. Тук управляващите демонстрираха вопиюща некомпетентност по въпроса. Никой не иска от тях да са експерти по сложна съвременна авиационна техника, но те трябва да имат минимални познания по процеса за избора\", коментира Радев и подчерта, че това не е махленска тема.Президентът даде пример с Швейцария, където експертите са дали мнение кой е най-добрият избор от предложените изтребители, а след това е имало политическо решение, като политиците са обявили защо се спират на по-евтин вариант. \"Това е честен, открит подход\", коментира Радев. Според него у нас ако мнението на политиците не съвпадне с това на експертите, обвиняват хората с пагон. Той допълни, че не приема посланици да изказват мнение по въпроса, особено когато представляват заинтересована страна и поиска да се вземе отговорно решение, защото \"хората с пагон ще летят на тези самолети и ще залагат живота си, не лобистите\". По думите му ако сега се дадат всички пари за ремонт на МиГ-овете, дълго време няма да има пари за нов изтребител. По повод обвиненията срещу него за това, че има интерес при избора на изтребител, Радев посочи: \"Тези хора даже нямат доблестта за отправят директно обвинение, защото знаят, че ще бъдат осъдени и затова фабрикуват внушения\". \"Със завидна страст и борбеност се хвърлиха да бранят народната пара - неизхарчени, 1,5 млрд. Логично си задаваме въпроса защо същите борци не направиха анкетна комисия за 2 млрд. похарчени за саниране при множество нарушения и вече доказано с одити за нарушения на финансовата дисциплина, 3-4 пъти завишени цени. Никога не е късно да се направи такава комисия, аз го очаквам, мисля, че не само аз. Трябва да има контрол и за харченето на излишъците от бюджета. Не го виждам\", коментира той.ЕвропредседателствоЩе бъде грешка, ако очакваме, че това е форум, от който ще можем да извлечем някакви ползи, коментира Румен Радев. Според него европредседателството е начин да поставим важни теми и да покажем, че на българските институции може да се вярва, че България може да бъде координатор, модератор, което ще повиши доверието в страната и би имало ползи на по-късен етап.По повод срещата си с Бил Клинтън и решението да го покани у нас Радев заяви, че не се притеснява от решението си, тъй като е време България да спре да бъде зрител, а трябва да стане играч на световната политика. За целта според него трябва да каним у нас фигури от световната политика. На въпрос за поканата за посещение у нас на руския президент Владимир Путин и това дали не се притеснява от негативна оценка от граждани, Радев посочи, че ще разчита на мъдростта на българските граждани. На въпрос дали се притеснява от импийчмънт Радев отговори, че за него няма значение колко дълго ще бъде президент, а какъв президент ще бъде, както и това хората да не съжаляват за избора си. ", "date": "2017.10.12", "title": "Радев: Остава съмнението за бойкот на КСНС"}
{"url": "https://offnews.bg/obshtestvo/dandi-preshas-metals-chelopech-sofijska-voda-i-moto-pf-667195.html", "text": "„Дънди Прешъс Металс Челопеч“ ЕАД, „Софийска вода“ АД и „Мото-Пфое“ са спонсори на „Вечер на добродетелите 2017“. За четвърта година специален домакин на най-голямото благотворително събитие на фондация „За Нашите Деца“ е Sofia Event Center, които предоставят уникална по рода си мултифункционална зала, с 360 градусова проекция.За осми път Генерален спонсор на „Вечер на добродетелите“ е „Дънди Прешъс Металс Челопеч“ ЕАД. Освен дългогодишното партньорство за „Вечер на добродетелите“, „Дънди Прешъс Метълс Челопеч“ ЕАД ни помага да сбъдваме много наши мечти, сред които създаването на Комплекс за ранно детско развитие, построяването на „Детска къща“, пилотирането на приемната грижа в България, и др., обявиха организаторите.  Златен спонсор на „Вечер на добродетелите 2017“ е „Софийска вода“ АД. Дружеството подкрепя каузата на фондацията всяко дете да расте в сигурна и подкрепяща семейна среда от 2011 г. Във всички офиси за обслужване на клиенти са поставени дарителски кутии, средствата от които се инвестират в предотвратяване на изоставянето на деца в родилните отделения.Тази година фондация „За Нашите Деца“ и „Софийска вода“ АД сключиха споразумение за дългогодишно сътрудничество, в продължение на което са разпространени 160 000 флаера с информация за кампанията за насърчаване на индивидуалното дарителство „Коледа по никое време“.Сребърен спонсор са „Мото-Пфое“. Компанията е с дългогодишни традиции в корпоративната социална отговорност и е доказала, че споделя ценностите в сферата на детското благосъстояние. През 2014 г. управителят Атанас Фурнаджиев връчи на изпълнителния ни директор Иванка Шалапатова ключовете от чисто нов Ford Focus, който за фондация “За Нашите Деца“ се превърна в „Автомобилът на надеждата“.За благотворителното наддаване на миналогодишното издание на „Вечер на добродетелите 2016“, „Мото-Пфое“ предостави безвъзмездно уникален планински велосипед Volvo, който допринесе към търга сумата от 2500 лв. За тазгодишния търг г-н Фурнаджиев дари тениска на Антони Марсиал - нападател от националния отбор на Франция и най-скъпо платения тийнейджър при трансфер през 2015 година в историята на футбола.От фондация „За Нашите Деца“ изразиха благодарността си към партньорите в лицето на Sofia Event Center, „Дънди Прешъс Металс Челопеч“ ЕАД, „Софийска вода“ АД и „Мото-Пфое“. Само за първите 6 месеца на 2017 г. благодарение на устойчивото ни партньорство с тях и съдействието на всички корпоративни, институционални и индивидуални дарители, фондацията успя да помогне на над 1000 деца, с което броят на подкрепените деца и семейства от създаването на фондацията надхвърли 10 000.", "date": "2017.10.12", "title": "„Дънди Прешъс Металс Челопеч“, „Софийска вода“ и „Мото-Пфое“ са спонсорите на „Вечер на добродетелите 2017“"}
{"url": "https://offnews.bg/izvan-terena/kristiano-ronaldo-prizova-da-dariavame-krav-667196.html", "text": "Мегазвездата на световния футбол Кристиано Роналдо се показа в нова светлина. Португалецът качи в Инстаграм снимка от център по кръводаряване с плик плазма в ръка и призив към всички свои фенове да станат донори.\"Мотивация! Знам колко хора имат нужда от тази плазма. Споделяйте снимки как дарявате и вдъхновявайте и други да станат донори\", призовава Роналдо.Думите му не са кухи декларации. Той от доста време помага на донорска организация, а да пъти в годината дарява кръв.", "date": "2017.10.12", "title": "Кристиано Роналдо призова да даряваме кръв"}
{"url": "https://offnews.bg/sviat/do-2040-g-shvetcia-se-gotvi-da-spre-izpolzvaneto-na-izkopaemi-energi-667192.html", "text": "До 2040 г. Швеция може да спре да използва енергия от изкопаеми източници, включително петрол. Промяна ще бъде резултат на дългогодишната рамка за зелена икономика, която страната вече е приела.Това заяви Илва Йохансон - министър по заетост и интеграция на Швеция по време на Втората икономическа конференция на партията на европейските социалисти (ПЕС) в Брюксел.Швеция и скандинавските страни често са давани за еталон за развитие на технологиите и социалната политика в Европа, а министърът сподели какво стои зад успеха им - пълна приемственост на иновациите и технологиите.\"Страната ни защитава интереса на гражданите, а синдикатите се съгласяват с държавата - те приемат, че промяната ще засегне дружествата и част от тях ще затворят заради развитието на технологиите. Синдикатите вместо да протестират, помагат на индивидите да се преквалифицират\".\"Ниското заплащане в Швеция е рядко срещано. Ние имаме добри грижи за децата. Ние можем да бъдем пионери в зеления сектор. С развитието на зеления бизнес ще изнасяме много повече, за целта обаче трябват не само инвестиции, но правна рамка и план, които да спазваме\", продължи тя, \"има триъгълник на взаимодействие между работодатели, работници и синдикати\".Благодарение на дългогодишната рамка, от година на година Швеция се обръща към зелената енергия, а Йохансон заяви, че след малко повече от 20 години страната може да се откаже от изкопаемите енергийни източници.", "date": "2017.10.12", "title": "До 2040 г.: Швеция се готви да спре използването на изкопаеми енергийни източници"}
{"url": "https://offnews.bg/sviat/ispania-otpraznuva-natcionalnia-si-praznik-na-fona-na-katalunskata-kri-667187.html", "text": "Испания отпразнува националния си празник на фона на кризата с Каталуния. На 12 октомври испанците честват пристигането на Христофор Колумб в Новия свят през 1492 г.Хиляди каталунци отбелязаха деня с шествие в Барселона, като поискаха Каталуния да остане част от Испания.В шествието са се включили около 65 000 души. Участниците развяваха испански и каталунски знамена и викаха \"Да живее Испания\" и \"Аз съм испанец\", съобщи Асошиейтед прес, цитирана от БТА.Насловът на шествието беше \"Каталуния да. Испания също\", в подкрепа на каталунската автономия, но вътре в Испания.Снимка: APЕдин полицай е леко пострадал, след като се намесил, за да раздели две групи протестиращи, влезли в стълкновение на централния площад.Отделен протест на около 200 поддръжници на крайната десница и испански националистически организации завърши на хълма Монтжуик с речи и изгаряне на неофициалния флаг, превърнал се в символ на каталунските сепаратисти.В Мадрид войници и полиция участваха в парад пред крал Фелипе Шести по повод националния празник на страната. Монархът, съпроводен от съпругата си Летисия и наследничките на испанския престол - принцесата на Астурия Леонор и инфанта София - се появи публично за първи път от 3 октомври, когато във връзка с каталунската криза призова да бъде възстановен конституционният ред.Министерството на отбраната реши тазгодишния празничен лозунг да гласи \"Горди, че сме испанци\". То реши също на тържествата да бъде почетена паметта на 16-те жертви на терористичните актове в Барселона и Камбрилс през август.Поради това на парада бяха поканени да присъстват дипломати от страните, чиито граждани бяха убити при атаките: Австралия, Аржентина, Белгия, Великобритания, Германия, Италия, Канада, Португалия, САЩ.Някои кметства в Каталуния обявиха, че днес няма да празнуват и ще работят както обикновено.Празникът беше помрачен от инцидент с паднал военен самолет след участие в парада. Пилотът е загинал. ", "date": "2017.10.12", "title": "Испания отпразнува националния си празник на фона на каталунската криза"}
{"url": "https://offnews.bg/futbol/botev-plovdiv-vleze-v-top-6-667201.html", "text": "Отборът на Ботев (Пловдив) разгроми Септември (София) с 5:0 в отложен мач от 4-ия кръг на Първа лига в базата си в \"Коматево\" и влетя в топ 6 на временното класиране.Пловдивчани вече заемат петата позиция с актив от 17 точки, колкото има и Берое.Фантастичен мач за \"канарчетата\" направи Фернандо Виана, който отбеляза цели четири гола. Той се разписа в 25-ата, 63-ата, 73-ата и 84-ата минути.Дуде Ндонгала, който също изигра много силен мач, вкара за 2:0 в 57-ата минута.БОТЕВ (ПЛОВДИВ) - СЕПТЕМВРИ 5:01:0 Виана (25)2:0 Ндонгала (57)3:0 Виана (63)4:0 Виана (73)5:0 Виана (84)БОТЕВ (ПЛОВДИВ): Иван Чворович, Цветомир Панов, Радослав Терзиев, Пламен Димов, Йордан Минев, Лъзезар Балтанов, Серкан Юсеин, Фелипе Бризола, Густаво Афонсо, Дуде Ндонгала, Фернандо ВианаСЕПТЕМВРИ (СОФИЯ): Янко Георгиев, Румен Трифонов, Стоян Предев, Петър Генчев, Елтон дос Рейс, Борис Галчев, Янко Сандански, Жеан Патрик, Антони Иванов, Крис Гади, Мартин Тошев", "date": "2017.10.12", "title": "Ботев Пловдив влезе в топ 6"}
{"url": "https://offnews.bg/bojni/kubrat-pulev-zagubata-ot-klichko-me-napravi-po-dobar-boksior-667198.html", "text": "Кубрат Пулев е категоричен, че загубата от Владимир Кличко го е направила по-добър боксьор. Българинът получи втори шанс да се бие за световната титла в супертежка категория и на 28 октомври ще се изправи срещу шампиона на WBA, IBF, и IBO Антъни Джошуа на \"Принсипалити Стейдиъм\" в Кардиф (Уелс).И Антъни Джошуа, и Пулев са се били с бившия властелин в дивизията Владимир Кличко, но докато англичанинът спечели епичната битка на “Уембли” през април, българинът беше нокаутиран от “Стоманения чук” през 2014 година - неговата единствена загуба на професионалния ринг до момента.Кобрата обаче е категоричен, че от загубите се учи повече, отколкото от победите. Затова 36-годишният българин е убеден, че е повече от готов да се изправи срещу Джошуа.“Не искам просто да кажа, че съм научил това или онова от боя с Кличко. Аз научих много неща. От една загуба човек научава повече неща, отколкото когато печели. Когато побеждаваш си мислиш, че си №1 и нищо повече не е необходимо.Загубата те кара да правиш все повече и повече. Сега разбирам, че не бях готов за Кличко, може би бях прекалено млад, но сега моята подготовка е много по-добра. Чувствам се по-силен и съм готов”, заяви Кубрат Пулев пред “Скай Спортс”, цитиран от Спортал.Българинът добави, че в момента е отдал цялото си внимание на световния шампион. \"Гледам Джошуа повече, отколкото съм го правил с всеки друг боксьор. Виждам какво прави добре, но виждам и неговите слабости - проучвам го. Всеки трябва да се учи, независимо дали става въпрос за мен, Антъни Джошуа или някой друг. Когато човек казва, че знае всичко, той лъже.Когато Кличко се би с Антъни Джошуа, шансовете бяха 50:50. Но Владимир не се подготви правилно. Той мислеше, че ще победи Джошуа без проблеми. Човек се учи от загубите. Сега аз тренирам с удоволствие, подготовката ми е концентрирана, силна и умна - готов съм.”", "date": "2017.10.12", "title": "Кубрат Пулев: Загубата от Кличко ме направи по-добър боксьор"}
{"url": "https://offnews.bg/sviat/katar-egipet-i-frantcia-ostavat-v-borbata-za-direktor-na-iunesko-667200.html", "text": "Китай и Ливан оттеглиха кандидатурите си за поста генерален директор на ЮНЕСКО.Борбата продължават Катар, Египет и Франция, съобщи ТАСС, позовавайки се на добре информиран източник от централата на организацията в Париж, цитирана от БТА.След гласуването на членовете на Изпълнителния съвет на ЮНЕСКО през последните три дни най-голяма подкрепа за наследник на Ирина Бокова получиха кандидатите на тези три държави.За поста на шеф на организацията първоначално имаше девет кандидати.Преди още да започне гласуването, Гватемала и Ирак изтеглиха предложенията си. По-късно се отказаха кандидатите от Азербайджан и Виетнам.При гласуванията до момента най-много гласове събра бившият външен министър на Катар Хамад бин Абдулазиз ал Кауари. Той обаче не успя да събере необходимите най-малко 30 от общо 58 гласа. Очаква се победителят да стане известен най-късно до 13 октомври. След това кандидатурата трябва да бъде утвърдена на 39-ата Генерална конференция на ЮНЕСКО през ноември.На фона на избора на нов директор на ЮНЕСКО САЩ обявиха, че се оттеглят заради антиизраелски настроения, а Израел посочи, че ще последва Вашингтон. ", "date": "2017.10.12", "title": "Катар, Египет и Франция остават в борбата за директор на ЮНЕСКО"}
{"url": "https://offnews.bg/sviat/sasht-napuskat-iunesko-izrael-gi-posledva-obnovena-667179.html", "text": "САЩ напускат ЮНЕСКО на 31 декември 2018 г., съобщи Държавният департамент, цитиран от Франс прес и БТА.Според съобщението Вашингтон вече е уведомил генералния директор Ирина Бокова, че САЩ ще приемат статут на наблюдател към базираната в Париж институция.Бокова заяви, че дълбоко съжалява за решението на САЩ.Вашингтон обвини ЮНЕСКО антиизраелска позиция и това обяви за причина за оттеглянето си.Решението на САЩ ще утежни още повече положението на организацията на ООН за култура и образование, измъчвана от регионални съперничества и недостиг на финансиране.САЩ отмениха значителния си финансов принос за бюджета на ЮНЕСКО през 2011 г. като протест срещу решение за предоставяне на пълноправно членство на палестинците.Списание \"Форин полиси\" съобщи по-рано днес, че САЩ официално ще се оттеглят, след като ЮНЕСКО избере нов генерален директор утре. Според изданието с това решение САЩ искат да спестят пари и да протестират срещу антиизраелската по тяхно мнение позиция на ЮНЕСКО.Няколко часа по-късно и Израел обяви решението си да напусне ЮНЕСКО. Изявлението дойде от израелския премиер Бенямин Нетаняху.Израелският лидер нарече американското решение \"смело и морално\".В разпространеното изявление се казва, че Нетаняху е наредил на министерството на външните работи да започне да подготвя излизането на страната от ЮНЕСКО.", "date": "2017.10.12", "title": "САЩ напускат ЮНЕСКО, Израел ги последва (обновена)"}
{"url": "https://offnews.bg/zdrave/reanimatciata-na-vrachanskata-bolnitca-bez-dezhuren-dvama-speshni-p-667177.html", "text": "Реанимацията на врачанската болница е останала без дежурен лекар снощи, затова се е наложило двама спешни пациенти да бъдат откарани в други болници, съобщи председателят на КТ \"Подкрепа\" в МБАЛ-Враца д-р Емил Младенов. Лекарите в болницата протестират вече повече от седмица, като настояват за решения за спасяване на болницата от фалит. Медиците протестираха и днес пред болницата въпреки обещанията на властта за това, че се вземат мерки за подпомагане на лечебното заведение. Животът на двамата пациенти, които е трябвало да бъдат транспортирани в други градове, е бил в опасност. Дете с остър апендицит, пред перфорация, е било спешно транспортирано в София за операция, а пациент с инсулт, изпаднал в кома, е бил откаран в болницата в Монтана.\"Някой трябва да понесе отговорност за всичко това, което се случва. По договора за управление тази отговорност се носи от изпълнителния директор. Така ли се изпълняват задълженията в предизвестие – оставяш болницата да катастрофира във всички направления\", каза Младенов, цитиран от bTV. Според медиците обещанията на здравното министерство за спасяване на болницата остават за неопределеното бъдеще, а финансовата криза се задълбочава. По думите на Младенов от началото на седмицата три сестри от отделението по съдова хирургия са напуснали и там вече не може да се направи график на дежурствата. Днес болничната аптека беше заредена с медикаменти. Остават актуални и обещанията за изплащане на забавените заплати за август и септември. Медиците обаче все още не се отказват от протеста си и възнамеряват да затворят главен път Е-79. ", "date": "2017.10.12", "title": "Реанимацията на врачанската болница - без дежурен, двама спешни пациенти откарани в други градове"}
{"url": "https://offnews.bg/temida/savetat-na-es-dade-zelena-svetlina-za-sazdavaneto-na-evropejska-prokur-667180.html", "text": "Европейският парламент одобри регулации, с които се създава европейска прокуратура. По този начин 20 държави членки на ЕС дават зелена светлина за създаването на новия орган, който ще се занимава с разследването на финансови престъпления. Новият орган е създаден по процедурата за засилено сътрудничество между страните членки, сред които и България, и ще разследва злоупотреби със средства по еврофондове и по измами с ДДС.„На 12 октомври изискванията за учредяване на Европейска прокуратура бяха одобрени от страните членки, които участват в създаването ѝ”, се посочва в изявление на Съвета на ЕС. Към новия орган засега не са се присъединили Швеция, Холандия Малта, Унгария, Полша, Великобритания, Ирландия и Дания, но могат да го направят във всеки момент.Седалището на прокуратурата ще е в Люксембург. Тя ще започне работа не по-рано от 2020 г.", "date": "2017.10.12", "title": "Съветът на ЕС даде зелена светлина за създаването на Европейска прокуратура"}
{"url": "https://offnews.bg/sviat/puchdemon-za-ultimatuma-na-madrid-nie-poiskahme-dialog-poslanieto-e-667174.html", "text": "Каталунският премиер Карлес Пучдемон отговори на ултиматума, поставен вчера от испанското правителство, съобщи Асошиейтед прес, цитирани от БТА. Испанският премиер Мариано Рахой даде на Пучдемон 5 дни да изясни позицията си за декларацията за независимост на Каталуния.Ако Пучдемон потвърди, че обявява независимост на Каталуния, Мадрид ще му даде допълнителен срок до четвъртък, 19 октомври, да даде заден ход, след което ще прибегне до член 155, позволяващ на испанското правителство да суспендира автономията на Каталуния.Пучдемон коментира ултиматума в Туитър, където написа: \"Ние искаме диалог и отговорът е да се постави на масата член 155. Посланието е разбрано\".Каталунският вицепремиер Ориол Жункерас пък каза на Рахой в Туитър: \"Това, което иска международната общност и което очаква Каталуния, е искрен диалог, а не конфронтация и нови заплахи.\"Преди дни Карлес Пучдемон отложи обявяването на независимостта с няколко седмици, за да се водят преговори с Мадрид. Испанското правителство обаче отхвърли какъвто и да е диалог, докато съществува възможността за отцепване от Испания. ", "date": "2017.10.12", "title": "Пучдемон за ултиматума на Мадрид: Ние поискахме диалог, посланието е разбрано"}
{"url": "https://offnews.bg/politika/nov-front-sreshtu-valeri-simeonov-tozi-pat-ot-dps-i-evroliberalite-667152.html", "text": "Нов фронт срещу участието на Валери Симеонов в управлението се надигна в парламента. Този път натискът дойде от ДПС, които бяха подкрепени от лидера на европейската либерална партия (АЛДЕ).\"Ако Валери Симеонов не подаде оставка, подава цялото правителство - така е в нормалните демокрации\", каза председателят на ДПС Мустафа Карадайъ на брифинг в Народното събрание.„В България националистите участват във властта без да има нужда от тях. ГЕРБ ги включиха във властта, но не само, че ги включиха - те упорито се опитват да ги легитимират, а понякога дори да им подражава\", добави той.От думите му стана ясно, че конкретният повод за тази позиция е скандалът със заплахите срещу журналисти, в който бе замесен и Симеонов, както и думи на председателя на комисията по правата на човека към НС Красимир Велчев (ГЕРБ), в които според ДПС се съдържа език на омразата.Карадайъ посочи, че когато Валери Симеонов , той вече не е само физическо лице, а представлява властта. Включването на Обединени патриоти във властта бе порицано и от Ханс Ван Баален, президент на АЛДЕ (Алиансът на либералите и демократите в Европа). \"Участието на „Обединени патриоти“ в управлението не прави по-лесно влизането на България в Шенген\", посочи той.„Европа трябва да бъде оформяна от демократични партии, партии, които са от центъра, център–дясно, център–ляво. Няма обаче място за краен национализъм в Европа. Така че разчитам на едно демократично и приобщаващо председателство от страна на България“, заяви президентът на АЛДЕ. ", "date": "2017.10.12", "title": "Нов фронт срещу Валери Симеонов - този път от ДПС и евролибералите"}
{"url": "https://offnews.bg/temida/zhena-ubila-bebeto-si-poluchi-prisada-2-godini-zatvor-667157.html", "text": "Жена, която убила бебето си, получи присъда от 2 години затвор ефективно. Това реши състав на Районния съд в Димитровград, съобщиха оттам.Невена Тенева родила момиченце на 2 януари 2016 година, но изнесла целенасочено новороденото на студа. След като то починало, го изхвърлила в чувал.Съдът е уважил искането на защитата за съкратена процедура, след като обвиняемата е признала напълно фактите от обвинителния акт и свидетелите и вещите лица по делото са били освободени.Държавното обвинение е поискало година и 4 месеца условно с 4-годишен изпитателен срок, а адвокатът на подсъдимата е настоял за 3 месеца условно с 3-годишен изпитатален срок. Тенева имала още две деца, които били отнети и настанени за отглеждане в приемно семейство.Присъдата може да бъде обжалвана пред Хасковския окръжен съд.", "date": "2017.10.12", "title": "Жена, убила бебето си, получи присъда 2 години затвор"}
{"url": "https://offnews.bg/temida/arestuvaniat-politcejski-nachalnik-v-plovdiv-e-s-obvinenie-za-podkup-667153.html", "text": "Окръжната прокуратура в Пловдив ще повдигне обвинение за подкуп срещу полицейския началник, който беше задържан по подозрение за участие в схема за телефонни измами.Заместник-началникът на Трето районно управление Стоян Павлов, по-известен като Пaлата, беше задържан от служители на Вътрешна сигурност. Арестът дойде броени дни след серия телефонни измами в Пловдив.Заради тях за седмица десетина възрастни жители на града бяха \"ужилени\" с 70 хиляди лева. Разследването по случая продължава.Павлов беше  от служители на Вътрешна сигурност. При акция на полицията преди няколко дни бяха задържани шестима телефонни измамници, от които двама остават в ареста.Стоян Павлов дълги години е бил служител на сектор \"Издирване\", след това е прехвърлен в Трето районно.През 2012 г. работи като районен инспектор. По това време са запалени двата автомобила на семейството му.", "date": "2017.10.12", "title": "Арестуваният полицейски началник в Пловдив е с обвинение за подкуп"}
{"url": "https://offnews.bg/obshtestvo/smiah-v-bdzh-vlak-otpatuva-bez-nachalnika-si-tia-go-goni-s-kola-667149.html", "text": "Пореден комичен инцидент в БДЖ! Бързият влак от Бургас за София отпътува от гара Вакарел тази нощ без началника си и се наложи отговорникът за жп композицията г-жа Димитрова да го гони с лека кола.След като се разбрало, че шефката я няма, бързият влак спял да я изчака на гара Елин Пелин и закъснял от разписанието.Случаят е абсурден, тъй като показва серия от грешки, които би трябвало да са невъзможни според професионалните стандарти в железниците. При спиране на влак на гара кондукторите първо трябва да уведомят началника на влака дали всички пътници са слезли и са се качили, а след това началникът влака подава сигнал към дежурния ръководител на движение, който пуска влака да отпътува.Как служителят на гарата във Вакарел е пуснал влака да потегли за София без началника му да е в него е мистерия.Смешната случка обаче би могла да има последици, които да не са никак комични.През август мъж и едногодишния му син едва не паднаха под влака след като машината изненадващо потегля преди всички пътници да се качат. По случая започна проверка, но резултатите от нея не са обявени.", "date": "2017.10.12", "title": "Смях в БДЖ: Влак отпътува без началника си, тя го гони с кола"}
{"url": "https://offnews.bg/futbol/radost-za-starite-fenove-na-arsenal-pol-marsan-se-vrashta-na-terena-667156.html", "text": "Добра новина за всички, които обичат Арсенал, класически английски футбол с мъжки изпълнения, празнувания в бара и по някой пиянска изцепка за цвят. Легендата Пол Мърсън се връща на терена!Бившият английски национал е на 49 години, но се намира в отлична форма. Той подписа договор с четвъртодивизионния  уелски Керау. Новината е на BBC News.Очаква се Пол, който започва кариерата като нападател, но после играеше предимно като халф, да излезе в мач срещу Понтиклън на 18 октомври. Със сигурност трибуните ще са препълнени.Мърсън им над 500 мача за Арсенал, Астън Вила, Мидълзбро, Портсмут и Уолсол. С \"топчиите\" взе две титли, Купата на Англия и КНК. Пенсионира сне преди 11 години и оттогава работи като футболен коментатор.Освен с безспорните си футболни умения Мърсън беше известен и с купонджийските изпълнения. Той беше сред групичката на Арсенал, която поркаше здраво всяка вечер, но после газеше на терена. Пол призна и за взимане на наркотици.", "date": "2017.10.12", "title": "Радост за старите фенове на Арсенал, Пол Мърсън се връща на терена"}
{"url": "https://offnews.bg/medii/balgaria-e-sred-stranite-s-naj-niska-medijna-gramotnost-v-evropa-667155.html", "text": "С най-добри предпоставки за висока медийна грамотност на своите граждани сред държавите в Европа се отличават Финландия, Холандия, Дания и Естония. На обратния полюс са балканските държави, включително и България.Това сочи сравнителен анализ за нивото на медийна грамотност и за способността на държавите в Европа да се справят с феномена \"пост-истина\", изготвен от Институт Отворено общество – София.За изготвянето на индекса са използвани индикатори с различна тежест, показващи свободата на медиите (според индексите на Freedom house и на международната организация Репортери без граници), грамотността и образоваността на населението (на база на резултатите на PISA за функционалната грамотност), доверието между хората, както и индикатори на ООН за е-участие.Клъстерният анализ на данните за включените в индекса 33 държави очертава пет основни групи от страни, разположени в доста отчетливи географски граници.В най-добра позиция са Финландия, Холандия, Дания и Естония, следвани от останалите страни в Западна и Централна Европа.България е на последно място в четвъртия клъстер по медийна грамотност, в който влизат още Румъния, Сърбия и Гърция.С по-лоши резултати са единствено Черна гора, Албания и Турция, които оформят петата група от страни в класацията.Страните, които оглавяват класацията за медийна грамотност, се радват едновременно на свободни медии в съчетание с висока степен на образованост и голямо доверие между гражданите.Така например, в анализа е цитирана информация, според която във Финландия – страната, която оглавява класацията – добрата образователна система и широко разпространените умения за критично мислене сред финландските граждани се разглеждат като основен инструмент за противодействие на фалшивите новини и за противопоставяне на информационната война срещу страната.В същото време държавите в дъното на класацията са такива, в които се наблюдава по-ниска степен на медийна свобода, гражданите им са по-слабо образовани, а недоверието между хората е по-голямо.\"Това са показатели, обуславящи по-лошата медийна грамотност и по-високата степен на податливост на тези общества на феномена \"пост-истина\" – за \"пост-истинни\" политики, за т.нар. алтернативни факти и за преобладаващи конспиративни теории за функционирането на света\", отбелязва авторът на Марин Лесенски, директор на Програма Европейски политики в Институт Отворено общество – София.", "date": "2017.10.12", "title": "България е сред страните с най-ниска медийна грамотност в Европа"}
{"url": "https://offnews.bg/sviat/ubiha-bialata-vdovitca-naj-tarsenata-zhena-terorist-v-sveta-667158.html", "text": "Смятаната за най-издирваната жена терорист в света Сали Джоунс е била убита в Сирия по време на бомбардировка на американски дронове над бази на \"Ислямска държава\".Джоунс, позната в западния печат и като \"Бялата вдовица\", е родена във Великобритания и тази година трябваше да навърши 50 години. През 2013 година отива в Сирия с нейния невръстен син. Причината - \"Ислямска държава\" успели да я убедят в идеологията си и британката отпътува, за да се омъжи за джихадист от хакерското крило на ИДИЛ.Това далеч не е първият случай на европеец, който се поддава на пропагандата на терористите. Повечето от привлечените тръгват за Сирия, но биват спрени на път за там, а тези, които достигат страната, най-често. Засега се знае за 6-ма британци, заминали за Сирия и умрели за ИДИЛ.Сали Джоунс е била убита това лято от американски дрон, но новината била пазена в тайна до сега. Бомбардировката е била извършена в т.нар. \"столица\" на терористите в Сирия - град Рака.\"Бялата вдовица\" има интересна история - тя е свирила в пънк банда и дори има внучета.Две години след като заминава за Сирия, Сали остава без съпруг, след като поредна атака срещу джихадистите убива мъжа й. \"Бялата вдовица\" започва да получава заплата за това, че мъжът ѝ е \"мъченик\" и е умрял за каузата.Сали Джоунс е на челните места сред издирваните от Пентагона хора. Според разследващи тя е мозъкът на различни терористични атаки по света.Една от причините смъртта на \"Бялата вдовица\" да се пази в тайна досега е, че не се знаеше каква е била съдбата на нейния 13-годишен син. Според информация на \"Дейли мейл\" тя го е ползвала като жив щит по време на бомбардировката, но слуховете за смъртта на момчето нито се потвърждават, нито отричат.", "date": "2017.10.12", "title": "Убиха Бялата вдовица - най-търсената жена терорист в света"}
{"url": "https://offnews.bg/futbol/zhestok-skandal-raztarsi-futbola-nasko-sirakov-skochi-na-kircho-ot-d-667194.html", "text": "Страхотен скандал избухна по високите етажи на българския футбол. Легендата на Левски и член на ръководството на БФС Наско Сираков отговори с остри думи на собственика на Лудогорец Кирил Домусчиев, който днес се обяви срещу евентуална негова кандидатура за шеф на централата.Босът на тима от Разград е негативно настроен и срещу Любослав Пенев. Припомняме, че след напускането на поста национален селекционер племенникът на Димитър Пенев разкри в тв студио подробности от детството на Домусчиев и как едва ли не не се е събличал в часовете по физическо.Думите на Наско бяха разпространени чрез фейсбус профила на съпругата му Илиана Раева, което публикуваме 1 към 1:\"ДО КИРИЛ ДОМУСЧИЕВ, \"специалистът\" по футболОТГОВОР ОТ НАСКО СИРАКОВ, специалистът по футболДнес с учудване прочетох, че Кирчо от Делиормана, обикаляйки студиа и сайтове е намесил и моето име в поредния си медиен залп. Разбира се, че нямаше да взема отношение, ако ставаше въпрос за параходи и яхти. Там си ги мерят с вицепремиера. Но той решил да прави публична оценка за това дали ставам или не ставам за футбол.Днес ще му отговоря много кратко:Кирчо, за още 20 години да си купиш Тв- правата за българското първенство, за следващите 20 години да си купиш първенството на България по футбол, пак само ще сънуваш, че можеш да достигнеш Сираков във футбола!Продължавайте с твоите 100-150 фена със сандвичи в ръка (знам откъде са им сандвичите) да скандирате \" българи юнаци\" на вашите мачове, а аз гледайки ще се опитам да видя повече от от едно българче в отбора - Светльо Дяков, незнайно как попаднал в отбора.Няма Що, огромен принос и огромна полза за българския футбол...От медийните ти изявления днес разбирам, че с каквото и да реша да се занимавам, ще трябва да те питам ставам или не ставам. Не знам как ти ги ражда главата тия, Кирчо? И друго разбрах: Щял съм да се кандидатирам за президент на БФС. Комична е истерията ти за моята кандидатура, Кирчо, която е плод на твоята фантазия и на кръга около теб! Такава кандидатура няма, ама кво ти пука.Кирчо, аз нямам собствени медии (затова използвам тази на жена ми във фейсбук), медийни войни не отварям, но от медийни войни хич не се плаша, да си го знаеш!Защо си мисля, че патроните, с които ме отстрелваш имат друга задача...Успокой се малко, спри се, ГЪРМЯН ВЪЛК СЪМ!Да си знаеш, че няма да ти е лесно с пушката срещу мен....НАСКО СИРАКОВ\".", "date": "2017.10.12", "title": "Жесток скандал разтърси футбола, Наско Сираков скочи на \"Кирчо от Делиормана\""}
{"url": "https://offnews.bg/stil/v-turtcia-zabraniha-amerikanskite-pricheski-667163.html", "text": "След визовото ограничение, наложено от САЩ спрямо Турция, в южната ни съседка антиамериканските настроения взимат връх. В град Самсун Камарата на фризьорите обяви, че вече е забранена т. нар. „американска“ прическа, , позовавайки се на вестник „Джумхуриет“. В изявлението на съсловната организация се казва, че в името на отстояването на интересите на страната се забранява „американската“ прическа. Става ясно, че всички бръснарски и фризьорски салони на територията на град Самсун са получили инструкции да не извършват този тип подстрижка.От камарата обясняват, че в бъдеще ще правят само прически, които подхождат на турските традиции и обичаи и вместо „американска“, ще утвърдят „турска“ прическа.В някои фризьорски салони в Самсун дори бяха окачени надписи: „Тук не правим американска прическа.“Това не е първия случай на странна реакция в Турция срещу събития, провокирани на междудържавно ниво. Например когато министърката на семейството Фятма Кая беше принудително изведена от Холандия, тъй като се предполагаше, че тя ще провежда агитация преди референдума на 16 април т.г., тогава някои хора в Турция изразиха своя протест със забиване на нож в портокали (оранжевото е националния цвят в Ниската земя).", "date": "2017.10.12", "title": "В Турция забраниха американските прически"}
{"url": "https://offnews.bg/politika/bsp-shte-tarsi-sofijski-rumen-radev-za-kmet-na-stolitcata-667165.html", "text": "БСП ще търси непартийна кандидатура за кандидат за кмет на София. Лидерът Корнелия Нинова обяви преди ден старт на подготовката за местни избори 2019 на среща на ръководството на столичните социалисти с над 600 председатели на основни партийни организации на левицата в София. Идеята за \"софийски Румен Радев\" е лансирана пред актива от председателя на БСП-София Калоян Паргов, научи OFFNews от присъствали на форума. Отсега мислете за кандидат за кмет на София, е призовала Нинова. „Апатията в БСП приключи. Предстои ни много работа, всички заедно да предложим на гражданите на столицата алтернативата, от която се нуждаят. БСП разполага с кадри и съвсем скоро ще ги представим пред обществото, е заявил Калоян Паргов на срещата. На 21 октомври БСП-София се събира на градска конференция. Форумът обаче щял да е по-скоро технически - за попълване на Градския съвет на партията и избор на нов шеф на контролната комисия. ", "date": "2017.10.12", "title": "БСП ще търси софийски Румен Радев за кмет на столицата"}
{"url": "https://offnews.bg/medii/anton-todorov-sadi-gospodari-na-efira-za-50-000-leva-667159.html", "text": "Бившият вече депутат от ГЕРБ Антон Тодоров е дал под съд предаването \"Господари на ефира\", а искът му срещу тях е за 50 000 лева.Това разкри самият Тодоров, който коментира защо не е пожелал да приеме с чувство за хумор връчения му \"Златен скункс\".Тодоров завел иска си, след като на 29 юни в предаването негова снимка била показана редом до тези на Химлер и Хилтер, а лицето му било монтирано върху кадри на нацисти в униформи.По съвет на адвоката си бившият гербер не трябвало да общува с екипа на предаването, затова и не искал да приеме скункса от Боби Ваклинов.Тодоров не посочва кога е завел делото и на какъв етап е то.Той коментира и вчерашният протест на журналисти, в навечерието на който той подаде оставка от парламента. По думите му половината присъстващи на демонстрацията били \"от сектата на Прокопиев. Другите бяха службаши на още двама олигарси, с повдигнати обвинения за десетки милиони\".", "date": "2017.10.12", "title": "Антон Тодоров съди 'Господари на ефира' за 50 000 лева"}
{"url": "https://offnews.bg/obshtestvo/sofia-puska-zdraven-portal-patcienti-mogat-da-zapaziat-chas-za-pregle-667166.html", "text": "Столицата вече има свой здравен портал, чрез който пациентите могат да си запазят онлайн час в общинските лечебни заведения.Сайтът  дава връзка с 800 лекари от 37 общински болници, ДКЦ-та и медицински центрове в София, като за 500 от тях можете да си запишете час онлайн, обяви кметът Йорданка Фандъкова. Онлайн могат да се проверяват и резултатите от изследванията. Целта на платформата е да улесним и пациентите, и лекарите. В здравния портал има информация и карта с адреса на всяко общинско здравно заведение, контакти и кратка информация за всеки лекар. Всеки, който иска да ползва услугата, трябва да се регистрира и може да направи до 5 резервации за преглед. Ако се установи, че потребителят запазва часове, без да ги посещава, профилът му ще бъде блокиран.За пациенти под 18-годишна възраст е необходимо да се регистрира родител, от чието име да се запазва час.Сайтът има и мобилно приложение, чрез което пациентът може да получава напомняне за записаните часове.", "date": "2017.10.12", "title": "София пуска здравен портал, пациенти могат да запазят час за преглед"}
{"url": "https://offnews.bg/sviat/velikobritania-otchete-nashestvie-na-balgari-i-rumantci-prez-poslednit-667129.html", "text": "Броят на румънците и българите, живеещи в Обединеното кралство, се е увеличил с близо 80 процента през последните две години. Това показват данни на британската статистика.Ограниченията за мигранти от двете страни отпаднаха през 2014 година.Според данните на Националната статистическа служба през миналата година на острова са живели 413 000 румънци и българи, в сравнение с 234 000 през 2014 г.Близо 80 процента от българите и румънците в Обединеното кралство са в трудоспособна възраст, а броят на безработните сред тях е едва 11 500.Около 25 процента от гражданите на двете държави във Великобритания са самоосигуряващи се, докато средният процент на Острова е 14 на сто. Според 23% от румънците и българите и румънците са заети в дистрибуцията, ресторантьорството и хотелиерството, а други 23% са в строителния сектор.Британската статистика обаче отчита и много висок процент на българи, заети в сектор банки и финанси. Средното възнаграждение на гражданите на двете балкански държави във Великобритания е 8.33 паунда на час при средно национално ниво от 11.30 паунда на час.", "date": "2017.10.12", "title": "Великобритания отчете нашествие на българи и румънци през последните две години"}
{"url": "https://offnews.bg/tenis/silen-grigor-stigna-chetvartfinal-v-shanhaj-chaka-nadal-667130.html", "text": "Григор Димитров чака нова среща със световния номер 1 в тениса Рафа Надал. Двамата ще играят четвъртфинал в Шанхай, ако Матадора се справи днес с италианеца Фонини. Миналата седмица двамата играха полуфинал в Пекин. Рафа би в три сета.Това стана възможно, след като Гришо победи тази сутрин поставения под №10 американец Сам Куери с 6:3 и 7:6 (3). Иначе българинът не спечели лесно. Той проби в четвъртия гейм съперника още при първата възможност. И въпреки няколко обрата не допусна изненада и затвори първия сет.При втория сет двамата си размениха рано по един пробив. После всеки взимаше сервиса си и се стигна до тайбрек. Там Гришо първи допусна минипробив, но после беше безжалостен.Поставеният под №6 Димитров вече има 3 победи от 3 мача срещу Куери досега - 6:3, 6:2 във Вашингтон през 2013 година и 4:6, 6:3, 6:4 в \"Куинс Клъб\" в Лондон през 2015.Припомняме, на старта в тазгодишното издание на \"Мастърс\"-а в Шанхай Димитров отрази 3 мачбола и победи драматично след тайбрек в третия сет друг представител на САЩ - Райън Харисън.", "date": "2017.10.12", "title": "Силен Григор стигна четвъртфинал в Шанхай, чака Надал"}
{"url": "https://offnews.bg/sviat/izrael-iska-palestinskoto-pravitelstvo-da-priznae-evrejskata-darzhava-667199.html", "text": "Израел иска бъдещото палестинско правителство да признае Израел и да разоръжи Хамас, съобщиха БТА и Франс прес, позовавайки се на висш израелски представител, пожелал анонимност.По-рано днес стана ясно, че Хамас и Фатах са сключили историческо споразумение за примирие. Помирението между палестинската власт и Хамас трябва да включва ангажимент за спазване на международните споразумения и условията на Квартета (за Близкия изток), започвайки от признаване на Израел и разоръжаване на Хамас, заяви източникът.Това е първата официална израелска реакция след подписаното в Кайро споразумение между палестинските фракции.Според израелския в. \"Йедиот ахронот\" Израел настоява и за незабавно освобождаване на двама израелски граждани, които Хамас държи в плен в ивицата Газа.", "date": "2017.10.12", "title": "Израел иска палестинското правителство да признае еврейската държава и да разоръжи Хамас"}
{"url": "https://offnews.bg/obshtestvo/vlado-platcentata-ne-bil-udrial-lekarkata-a-zhena-mu-ne-mu-bila-zhena-667132.html", "text": "Владимир Стоянов, познат като Владо Плацентата, който удари жестоко лекарка в болница Шейново, проговори пред Нова телевизия. Той изненадващо обяви, че побой изобщо не е имало, а родилката не е негова жена.Скандалът стана след като мъжът поиска да получи плацентата на детето си, а д-р Гаргова не му я даде.Той говори пред Нова телевизия с маска на устата и маскарадна шапка, за да запазел \"личното си пространство\". Според него лекарката си е измислила за проблема.Владо Плацентата обясни още, че ако се докаже, че е невинен, ще иска да му се изплати обезщетение.", "date": "2017.10.12", "title": "Владо Плацентата не бил удрял лекарката, а жена му не му била жена"}
{"url": "https://offnews.bg/temida/elena-joncheva-ako-osadia-borisov-shte-daria-parite-na-semejstva-bez-667136.html", "text": "По време на предизборната кампания, Бойко Борисов отправи към мен клевети и неистини, и поради тази причина го съдя за клевета. Тогава той каза, че държавата е платила за моите филми и че съм се възползвала от положението си до премиера г-н Сергей Станишев.Това заяви по бТВ народният представител от „БСП за България” Елена Йончева. Тя обясни, че никога не е кандидатствала за държавна субсидия или бюджет от БНТ. Освен това, народният представител се е обърнала към ръководството на националната телевизия за справка, дали медията е плащала, каквито и да е суми, след напускането й от там, тъй като преди това е получавала единствено своята заплата като журналист на щат.Според адвоката на премиера Марин Марковски, с думите си Бойко Борисов не е имал предвид Елена Йончева. Тя прочете от обяснението на адвоката смущаващ, по думите й, текст: „В случая не е налице противоправно деяние, тъй като изразеното твърдение е част от политическа предизборна кампания, като по никакъв начин не може да се приеме, че в конкретната ситуация, г-н Борисов прави опити да злепостави ищцата, или неговото деяние да е свързано с дискредитиране на последната.”Йончева обясни, че по нейни разбирания, това обяснение, едва ли не, може да се тълкува, че по време на предизборна кампания може да се лъже. Тя бе категорична, че това трябва да намери съответен отзвук и да има последствия. Йончева заяви, че е предприела тази стъпка заради усещането за безнаказаност у политиците. По думите й, по време на предизборната кампания, Борисов, който е партиен лидер, е наклеветил обикновен български гражданин, в нейно лице, защото по това време тя е кандидат за народен представител. Йончева добави, че съди премиера Бойко Борисов за 20 000 лева и ако спечели делото, ще даде парите за благотворителност - за семейства с репродуктивни проблеми.По темата за оградата на границата с Турция, Елена Йончева обясни, че проблемът е в основателни съмнения за корупционни практики. „Гранична полиция, а не МС, е решила да промени проекта за оградата и изпраща писмо до областните управители, като от двуредова, решава да е едноредова. Областните управители, заедно с частни фирми, променят проекта. Това е в нарушение”, каза Йончева.В скандала \"Кумгейт”, според Елена Йончева, освен че има морален аспект, има съмнение за корупционна схема в община Хасково и според нея прокуратурата трябва да се самосезира. „Ако тя не го направи, ние ще внесем сигнал, за да се разследват връзките в общината”, категорична бе тя.  ", "date": "2017.10.12", "title": "Елена Йончева: Ако осъдя Борисов, ще даря парите на семейства без деца"}
{"url": "https://offnews.bg/obshtestvo/hiliadi-vazrastni-bez-obeshtanoto-uvelichenie-na-pensiite-stanala-gre-667133.html", "text": "Хиляди пенсионери не са получили увеличение на пенсиите си от 2,4% от 1 юли, а по-ниска индексация. Причината е в новата формула за индексиране, която се прилага от тази година.Това съобщи социалният министър Бисер Петков, цитиран от БНР. НОИ не е огласил публично проблема, затова Петков ще иска официална информация колко точно са ощетените. \"При преизчисляването на пенсиите, което за първи път става по новия механизъм, се е получило това, че пенсиите се връщат към датата на отпускане, съответно след това минават през всички индексации, актуализации. През 2008 година за определени пенсии има постановление, което им ограничава размера и е довело до там, че за определен брой пенсионери това увеличение не е 2.4%, а по-ниско\", обясни министърът.За решаването на проблема Петков предвижда в бюджета на общественото осигуряване да се въведе текст, който да не допуска процентът да бъде по-нисък, от този, определен в бюджета.", "date": "2017.10.12", "title": "Хиляди възрастни без обещаното увеличение на пенсиите, станала грешка"}
{"url": "https://offnews.bg/futbol/bez-analog-ruski-komentator-se-iadosa-na-sadia-i-napusna-studioto-vi-667134.html", "text": "Руски коментатор влезе в историята по време на мач от трето ниво на футбола в стараната. Торпедо Владимир посрещна Текстилчик Иваново във Втора дивизия, зона Запад. Двата тима си размениха по един гол до седмата минута. Тогава настана драмата. Вратарят на гостите Алексей Смирнов очевидно фаулира нападател в пеналта. Съдията Пьотър Мирошниченко обаче даде фаул извън наказателното поле.Коментаторът Владимир Николски буквално полудя в ефир. Тъй като всичко на стадиона се чуваше, местните фенове започнаха да го репликират и купонът стана пълен.Но драмата тепърва предстоеше. При изпълнението на фаула бранител отби топката с ръце! Съдията пак не даде дузпа!Колегата Николски съвсем полудя. И започна да нарича видяното срам за руския футбол. После изтърси: \"Гледайте мача без коментатор, довиждане\". Хвърли слушалките, микрофона. И излетя от студиото.Така зрителите изгледаха мача до края без коментар! Като се замисли човек,  понякога това дава качество на двубоя.Оказа се, е Николски е пресаташе на Торпедо. По правилник срещите трябва задължително да бъдат предавани по телевизията.  Домакините не намерили коментатор и заложили на пресаташето!", "date": "2017.10.12", "title": "Без аналог! Руски коментатор се ядоса на съдия и напусна студиото (видео)"}
{"url": "https://offnews.bg/politika/radev-otiva-pri-ilham-aliev-shte-si-govoriat-na-chetiri-ochi-667137.html", "text": "Държавният глава Румен Радев ще бъде на официално посещение в Република Азербайджан на 13 и 14 октомври 2017 г., по покана на президента Илхам Алиев, съобщи пресслужбата на Дондуков 2.В Баку президентите на България и Азербайджан ще проведат среща „на четири очи“, след което ще ръководят пленарните разговори между официалните делегации на двете държави. По-късно двамата държавни глави ще направят съвместни изявления.По време на разговорите се очаква да бъдат обсъдени аспекти от двустранния политически диалог, търговско-икономическото сътрудничество и партньорството в областта на образованието, науката и културата, отношенията и сътрудничеството в областта на енергетиката и транспорта, както и актуални международни теми и въпроси на глобалната сигурност и миграцията.В рамките на посещението си президентът Радев ще проведе срещи с министър-председателя на Азербайджан Артур Расизаде, както и със заместник-председателя на парламента Зияфат Асгеров.", "date": "2017.10.12", "title": "Радев отива при Илхам Алиев, ще си говорят на четири очи"}
{"url": "https://offnews.bg/temida/prokuraturata-chaka-signal-sreshtu-izmamnika-spas-ot-kocherinovo-667131.html", "text": "Няма сигнал в прокуратурата срещу интернет измамника, който се представя като \"Александър Николов\" във фейсбук. Това съобщи говорителят на главния прокурор Румяна Арнаудова по Нова тв. Зад фалшивия профил вероятно стои Спас Василев от Кочериново, измамените са десетки. ГДБОП разследва казуса и досега е установила, че измамените са над 40 души, а щетите са за над 30 хил. лв.Вчера след въпроси от медиите от прокуратурата са се осведомили по телефона за хода на разследването, то все още не е приключило и се очаква това да стане до края на месеца. \"Узнахме, че се касае за над 40 измамени за над 30 хил. лв., но няма постъпил надлежен сигнал, ще отговаряме, когато този сигнал постъпи\", каза Арнаудова.Най-вероятно престъплението ще бъде квалифицирано като измама или компютърна измама, уточни Арнаудова по БНТ. ", "date": "2017.10.12", "title": "Прокуратурата чака сигнал срещу измамника Спас от Кочериново"}
{"url": "https://offnews.bg/112/politcaiat-ubil-gratcki-kardiolog-shte-otgovaria-i-za-prestaplenie-u-667135.html", "text": "Казанлъшкият полицай Красимир Карчев, който беше обвинен за убийството на гръцки лекар на о. Крит, през следващата седмица ще бъде обвинен и у нас за друго престъпление – нанасяне на лека телесна повреда по хулигански подбуди. Това обяви в ефира на bTV говорителят на прокуратурата Румяна Арнаудова.По думите ѝ по случая от Крит не е имало запитване от страна на гръцките власти. Полицаят Карчев е бил любовник на българка, женена за убития лекар и целта на престъплението били парите от наследството му.37-годишният действащ полицай от Казанлък и 38-годишната Дешка Говедарова бяха арестувани за убийството на кардиолога Христодулу Каландзаки. Според обвинението, българинът е застрелял медика, докато той се връщал от работа.", "date": "2017.10.12", "title": "Полицаят, убил гръцки кардиолог, ще отговаря и за престъпление у нас"}
{"url": "https://offnews.bg/futbol/video-dokazva-naglaseno-klasirane-za-mondial-2018-667162.html", "text": "Споровете около тънката граница на уреден мач и взаимна изгода отново ще избухнат. Причината - равенството между Колумбия и Перу 1:1 в зона \"Южна Америка\", което уреждаше и двата тима.Колумбия отива на Мондиал, а Перу ще играе бараж с Нова Зеландия. Дали обаче по честен път?Камерите уловиха как голямата звезда на колумбийците Радамел Фалкао подшушва на перуанците да не се напрягат. Ел Тигре и компания са успокоени от развоя на резултатите в другите срещи, които уреждат отлично съперниците.Голаджията на Монако подсказва на трима от перуанците, че 1:1 е идеален резултат и не бива да се хвърлят. Защо иначе ще крие с ръка устата си?Факт е, мачът завърши скучно и без никакви положения. Помощник-треньорът на Колумбия обаче защити схемата. \"Никой де е луд да се хвърля напред, когато резултатът устройва и двата съперника. Просто реакция, не уговорка\", обясниха шефовете на Фалкао.Сигурно ще са бесни в Чили, тъй като останаха под чертата. Санчес, Видал и компания по същото време изядоха голям бой 0:3 в Бразилия.", "date": "2017.10.12", "title": "Видео доказва нагласено класиране за Мондиал 2018"}
{"url": "https://offnews.bg/sviat/ispanski-voenen-samolet-se-razbi-sled-parada-v-madrid-667190.html", "text": "Испански военен самолет се разби, след като участва в парада в Мадрид по случай националния празник на страната, съобщи испанското министерство на отбраната, цитирано от Франс прес и БТА. Самолетът се е разбил близо до военновъздушната база \"Лос Ланос\", близо до град Албасете, на 300 километра югоизточно от Мадрид.Пилотът е загинал. Все още не е ясна и причината за инцидента. ", "date": "2017.10.12", "title": "Испански военен самолет се разби след парада в Мадрид"}
{"url": "https://offnews.bg/ikonomika/emilian-gebrev-ministar-karanikolov-e-bil-podveden-ot-loshi-savetnitc-667140.html", "text": "Основната ми грешка бе, че късно потърсих помощта на премиера Борисов по кризата в \"Емко\", заяви в интервю за \"Тази сутрин\" собственикът на оръжейното предприятие Емилиян Гебрев.След два месеца периперии, между които отнемане на лиценза и намерения за одържавяване, предприятието най-накрая си върна и лиценза, и прекратените договори. Това стана в началото на седмицата, след като като посредник в кризата се намеси лично премиерът Борисов. „Емко” се ангажира да плати на държавата 6 млн. лв., а протестите на работниците бяха прекратени.Зад тези 6 милиона няма скрити договорки, те са за компенсация на ВМЗ–Сопот, които са започнали някаква подготвителна работа по договорите, обяви в интервюто собственикът на „Емко” Емилиян Гебрев. Той уточни, че сумата ще бъде преведена на държавната компания „Кинтекс”, а тя ще компенсира ВМЗ–Сопот.Според Гебрев икономическият министър Емил Караниколов е бил подведен от лоши съветници. Гебрев смята, че министърът е направил грешка, като се е впуснал в защита само на едната страна в сектора – държавната.На въпроса близък ли е с банкера Цветан Василев, той отговори: „Какви връзки да имам, като се съдим с негови фирми”. Той също така каза, не никога не се е виждал с Делян Пеевски. Емилиян Гебрев смята, че е собственик на „Дунарит”, но изчаква да приключат делата около собствеността на фирмата.", "date": "2017.10.12", "title": "Емилиян Гебрев: Министър Караниколов е бил подведен от лоши съветници за \"Емко\""}
{"url": "https://offnews.bg/drugi/sportat-v-efir-dnes-667128.html", "text": "11.00 ч. Голф, Mtel Sport 214.15 ч. Футбол, СП до 17 г., Турция-Парагвай, Eurosport 215.00 ч. Колоездене, обиколка на Турция, Eurosport 117.00 ч. Тото, теглете на тиража, bTV19.15 ч. Тото, теглене на тиража, БНТ 120.00 ч. Футбол, Ботев (Пд)-Септември, Диема спорт20.00 ч. Баскетбол, Евролига, Анадолу Ефес-Реал Мадрид, Mtel Sport 122.00 ч. Баскетбол, Евролига, Уникаха-Фенербахче, Mtel Sport 13.50 ч. MotoGP, Гран при на Япония (трен.), Mtel Sport 17.00 ч. Тенис, турнир за жени в Тянжин, Mtel Sport 2", "date": "2017.10.12", "title": "Спортът в ефир днес"}
{"url": "https://offnews.bg/obshtestvo/v-chasti-ot-tcentara-i-liulin-bez-voda-dnes-667125.html", "text": "\"Софийска вода” временно ще прекъсне водоснабдяването в части на столицата днес, съобщиха от дружеството.Подмяна на спирателен кран зад бл. 605, жк. „Люлин“ 6, налага спиране на водоподаването от 10:00 до 18:00 часа на блокове: 601, 602, 603, 604, 605, 606, 609, 662 и ул. 605-та от бул. „Джавахарлал Неру“ до ул. „Полк. Никола Попов“.Във връзка с монтаж на спирателен кран на ул. „Георги Дражев“, жк. „Люлин“ 3, се налага спиране на водоподаването от 10:00 до 18:00 часа на блокове 328,329, 329А, 330, бул. „Панчо Владигеров“ от бул. „Захари Стоянов“ до ул. „301-ва“, ул. „Георги Дражев“ от бул. „Захари Стоянов“ до ул. „301-ва“ и бивш кооперативен пазар.Подмяна на спирателен кран на Алея „Ален мак“, кв. „Кремиковци“, налага спиране на водоподаването от 9:00 до 21:00 часа на ул. „Белите брези“, Алея „Ален мак“, ул. „Райна Княгиня“, ул. „Странджата“, ул. „Княз Борис“, ул. „Св. Св. Кирил и Методий“.Демонтаж на спирателен кран на бул. „Патриарх Евтимий“, Център, налага спиране на водоподаването от 9:00 до 21:00 часа по бул. „Патриарх Евтимий“ от ул. „Проф. Фритьоф Нансен“ до ул. „Георги С. Раковски“.Заради подмяна на сградно водопроводно отклонение на ул. „Ален мак“, кв. „Горубляне“, се налага спиране на водоподаването от 9:00 до 19:00 часа в района на ул. „Ален мак“.Изграждане на сградно водопроводно отклонение на ул. „Джон Атанасов“, кв. „Кръстова вада“, налага спиране на водоподаването от 10:00 до 18:00 часа на ул. „Джон Атанасов“, бул. “Черни връх“ №102А и №102Б, ул. „Ген. Колев“ №2А.Монтаж на спирателни кранове на ул. „Урвич“, с. Железница, налага спиране на водоподаването от 9:00 до 19:00 часа на ул. „Стамболова река“, ул. „Ведена“, ул. „Урвич“, ул. „Дъбова гора“. Във връзка с подмяна на сградно водопроводно отклонение на ул. „Просвета“, с. Чепинци, се налага спиране на водоподаването от 9:30 до 14:30 часа на ул. „Отечество“, ул. „Читалищна“, ул. „Старата ливада“, ул. „Зора“. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.", "date": "2017.10.12", "title": "В части от центъра и Люлин без вода днес"}
{"url": "https://offnews.bg/obshtestvo/nova-metrostantcia-i-zhp-gara-glasuva-sos-dnes-667126.html", "text": "Изграждане на нова метростанция ще гласува днес Столичният общински съвет. Тя ще свърже София с Божурище и ще се намира между тези на бул. \"Сливница\" и \"Обеля\".  Докладът е внесен от общински съветници от всички политически групи. Очаква се строежът да завърши за около две години и половина. Изграждането на станцията ще струва 24 млн. лева, като 51% от сумата ще бъде платена от частното дружество \"Арсланд Есперия\", а 49% от Столичната община. Дружеството ще строи затворен жилищен комплекс с поликлиника и училище в района, което е причина да се включи в изграждането на метростанцията. Предложението на съветниците Зафир Зарков, Борислав Бориславов, Калоян Паргов, Станил Станилов и Симеон Славчев е на мястото да има и перони на ж.п. спирка - на нея ще пристигат влаковете по маршрута София - Бургас, които ще се движат и след Централна гара до Божурище, Банкя и Иваняне.", "date": "2017.10.12", "title": "Нова метростанция и жп гара гласува СОС днес"}
{"url": "https://offnews.bg/112/obirdzhiata-na-dachii-s-5-prestaplenia-za-10-dni-667138.html", "text": "Списъка с престъпления на задържания крадец И.А. от бургаското село Братово набъбна рязко след като полицията разкри още негови набези.27-годишният криминално проявен бе арестуван преди дни служителите от Четвърто Районно управление – Бургас установиха, че И.А. е извършител на две престъпления. Той е извършил кражбата 40 лева на монети и мобилен телефон, собственост на 46-годишен бургазлия от паркиран пред бл. 80 в комплекс „Меден Рудник“ таксиметров автомобил „Дачия Докер“. Втората кражба е \"БМВ 520“ със софийска регистрация, собственост на 35-годишен бургазлия. От багажника на колата И. А. отмъкнал перфоратор, винтоверт и гидория на обща стойност 300 лв. След задържането на И. А се оказало, че той е извършил и още три от пресните кражби в морския град. От престъпленията личи и \"професионална специализация\". Обирджията явно предпочита колите Дачия.На 29 септември той взломил ключалката на автомобил \"Дачия Логан\", собственост на 40-годишен бургазлия и откраднал таблет.Два-три дни след това И.А. отново атакувал успешно ключалката на кола от същия модел, паркирана пред бл. 25 А в ж.к. \"Зорница\" и откраднал десет лева.За разнообразие след още няколко дни разбил входната врата на апартамент на 25-годишен бургазлия в ж.к. \"Изгрев\". Оттам откраднал газов пистолет марка \"Екол\" с шест патрона към него, лаптоп, винтоверт, таблет, сгъваем нож и сгъваема телескопична палка.Откраднатите вещи са намерени и иззети.Работата по цялостно документиране на престъпната дейност на 27-годишния И.А. продължава.", "date": "2017.10.12", "title": "Обирджията на Дачии с 5 престъпления за 10 дни"}
{"url": "https://offnews.bg/evropa/stanishev-zhiveem-v-obshtestvo-a-ne-v-pazar-i-zatova-evropa-triabva-667161.html", "text": "Европа трябва да се промени, за да бъде наистина ефективна и да разрешава реалните проблеми на хората. Това бе основното послание на председателя на европейските социалисти (ПЕС) Сергей Станишев по време на Втората икономическа конференция на партията в Брюксел. Според него е време за реални действия - за да се възстанови доверието в съюза и да бъде подготвен той за промените и предизвикателствата пред него. \"Днешна Европа изглежда по-добре от преди година или две. Икономиката се възстановява, безработицата намалява, в това число и с наши политики, но трябва качествена промяна, нова енергия, заряд и надежда. Трябва да има промени, които да дадат нова перспектива на съюза и да решават реални проблеми на хората\", каза Станишев в своята реч.Той описа 5 основни приоритета, върху които трябва да се съсредоточи Европа, за да бъде по-ефективна спрямо променящия се свят и нуждите на европейците.Според Станишев неравенствата трябва да бъдат преодолени, да има социален план за действие, върху който европейските социалисти работят. \"По наша инициатива следващата седмица ще се проведе среща на най-високо ниво и ще приемем прокламация за социална Европа. Трябва да има социален план за действие и ние работим за него. Много от нещата намериха място в Комисията и плана на Юнкер, но това не е достатъчно\", категоричен е председателят на ПЕС.\"Трябва да работим за сближаване и преодоляване на различията в икономическото и социалното различие на страните членки на ЕС. Ние ще се борим като семейство за финансиране на младежки план, който разработихме и в който настояваме 5 млрд. годишно да отиват за подкрепа на младите хора, тъй като 17 млн. младежи в Европа на възраст от 20 до 24 г. нито учат, нито работят. Европа трябва да поеме ангажимент към тях\", заяви той. Достойното заплащане също трябва да бъде основен приоритет на ЕС. Според социалистите трябва да се осигури достойно минимално заплащане за всички граждани. Станишев посочи, че минималната работна заплата не трябва да бъде по-ниска от 60% от средната работна заплата за дадена страна. \"Кохезионната политика е в сериозна заплаха. Има планове, които предвиждат в следваща финансова рамка за ЕС бюджетът на Кохезионния фонд да бъде орязан с 30%. Това е основен инвестиционен ресурс на държавата при липсата на преки чуждестранни инвестиции\", каза Станишев и допълни, че това не трябва да се случва. За да осъществи напълно политиките си, ЕС се нуждае от по-голям бюджет. Според Станишев трябва да се въведат европейски данъци, тъй като 1% от БВП на страните е крайно недостатъчен, за да може съюзът да изпълни всичките си планове. Това изисква и доста реформи.\"Нито една политика не може да се осъществи без ресурс\", категоричен е председателят на ПЕС.А за да се увеличи той, трябва да се въведе данък за финансови транзакции, както и данъкът GAFA да стане реалност. GAFA предвижда гиганти като Google и Facebook, които оперират на европейския пазар без да плащат данъци, да се облагат с данъци. Ако това стане реалност, съюзът би получил много големи финансови постъпления, с които ще може да работи по проектите си, обяснява той.Друг приоритет, изтъкнат от Станишев, е преодоляване на икономическото разделение.\"Това означава обръщане към политиката на сближаване. Трябва да се прекрати политиката за ограничаване на разходите, защото с нея се задълбочава разликата между Севера и Юга и между Изтока и Запада в Европа, всички го усещаме и виждаме - много българи напуснаха страната заради липса на достатъчно перспективи за развитие. Затова представих и моята визия за реформа на Пакта за стабилност и растеж, който трябва да престане да бъде мярка, която задушава правителствата на страните. Пакта трябва да се промени фундаментално\", продължи социалистът.Трябва да има и реформа на Европейския валутен съюз. \"Искаме тази промяна да бъде демократична, да има отчетност пред ЕП, да има механизми за контрол и най-вече Европейският механизъм на стабилност, който помага при кризи, като например тази в Гърция, да работи повече за превенция\", обясни председателят на ПЕС.\"Всички виждаме, че икономиката се променя, все повече се развива дигиталната икономика, все повече се говори и за кръговата икономика. Ние настояваме да има стратегия за справедлив преход, която да защити хората, в това число в индустриите и секторите, където ще настъпят промени и ще се загубят работни места. Дигиталната икономика дава много възможности, но създава и неравенство, нарушава социални права. Трябва технологичните тенденции, които променят света, и индустрията да бъдат регулирани. Голямата разлика между нас и десните е, че ние не забравяме, че хората не живеят в пазар, а в общество. За това работата на политиците и институциите е да регулират пазарните сили, които се превръщат в стихия и създават кризи\", заяви Станишев.Превенция на демократичното разделение също трябва да заработи за по-справедлива Европа. Това ще рече - отсичане на клона, на който в момента стоят националистическите и антиевропейски партии, каза Станишев.\"Всички са окуражени за това, че крайните националисти и антиевропейски партии не спечелиха толкова, колкото се очакваше, на изборите във Франция, Холандия и Австрия. Всички тези послания за това как ще защитят хората, ще предпазят техните работни места и ще донесат социална сигурност идват от недостатъчно действие от стана на ЕС и страните членки и в тази посока трябва да има действия, каза Станишев. За да бъде Евросъюзът пълноценен, трябва да се преодолее и неравенството между Запада и Изтока на Стария континент. Според лидера на европейските социалисти е скандално и безобразно, че България и Румъния са изпълнили всички условия и въпреки това не са приети в Шенген. Трябва да има допирни точки и единна позиция между страните от Западна, Централна и Източна Европа, завърши Станишев.", "date": "2017.10.12", "title": "Станишев: Живеем в общество, а не в пазар, и затова Европа трябва да се промени"}
{"url": "https://offnews.bg/kultura/naj-hubavata-rabota-na-sveta-strahotna-e-667142.html", "text": "61-годишният американски карикатурист има интересна професионална история. Днес той работи на свободна практика, притежава сайта за продажба на карикатури Cagle.com и на вестникарския синдикат Cagle Cartoons. От 1979 до 1993 г. работи с „Мъпетите“ – популярният щатски комедиен ансамбъл от кукли на конци, характерни със своето високо самочувствие и пародия на популярни личности. През 1995 г. започва да рисува карикатури за хавайски вестник. През 2000 г. става карикатурист в списание “Slate”, а от 2005 г. работи за американския кабелен телевизионен канал за новини и политически коментари MSNBC. Междувременно през 2001 г. Кейгъл oсновава платформа за карикатури, за която са абонирани около 850 вестници. Абонираните вестници получават цялото съдържание и могат да публикуват на своите страници всичко, което им хареса.„Най-хубавата работа на света, страхотна е!“ Така Кейгъл определя работата на карикатуриста. В своя творчески път на карикатурист той не е спирал да изобразява и осмива политици – от диктатори до лидери на демократични държави. Има например десетки карикатури, на които бившият президент на САЩ Джордж Буш – младши е изобразен като маймуна, а настоящия президент Доналд Тръмп като прасе. Сред любимите му образи е и севернокорейският лидер Ким Чен Ун. Редовно окарикатурява не само политици и политически партии, но и нещата в новините - актуалните тенденции, а понякога и цели държави. Огорчен е от това, че има страни, където на карикатуристите не им е позволено да рисуват политическите лидери, като нерядко са тормозени, пребивани и вкарвани в затвора.Карикатуристите работят със символиКогато творят, карикатуристите винаги трябва да се съобразяват с асоциациите, които навяват в съзнанието на читателите различните символи. Както твърди Кейгъл, много американци не разпознават знамената на страните по света. Затова например, когато изобразява знамето на Украйна, той често изписва и името на държавата. Не прави обаче това с мексиканското знаме, което е лесно разпознаваемо за американците и затова често го включва в своите карикатури. Със смях споделя, че често получава критики от сорта на „защо използваш руса жена или дебела жена, за да изобразиш Украйна?! Украинките са слаби и кестеняви!“Картината е по-силна от думитеДарил Кейгъл твърди, че карикатуристите са журналисти, които изразяват позиция. Според него картинката е много по-силна от думите.Не е съгласен с твърдението, че карикатурата е просто омаскаряване и не позволява право на отговор. Твърди, че както човек може да поиска право на отговор, ако се е почувствал оскърбен от текст на журналист, така може да го стори и ако се почувства оскърбен от карикатура. „Получавам доста отзвук по адрес на моите карикатури. И това ми харесва“, твърди Кейгъл.„Когато карикатурата е положителна, тя губи силата си. Става размита, така че на мен това не ми е интересно“, споделя Кейгъл. Така той обяснява защо не изразява положителни послания в своите карикатури.Когато не ти вярват, че си честен„Ние често сме обвинявани, че сме пристрастни и по-лоялни на либералите. И консерваторите винаги твърдят, че ние имаме опорни точки от демократите. Често пък арабски читатели и зрители, които виждат нашите карикатури, твърдят, че ние сме подвластни на Израел“, споделя Дарил Кейгъл. Той твърди, че тези, които не са съгласни с това, което прави, най-често просто не могат да повярват, че някой може да е стигнал независимо до позицията, която е изразил в своята карикатура.", "date": "2017.10.12", "title": "Най-хубавата работа на света, страхотна е!"}
{"url": "https://offnews.bg/tenis/kris-kornel-e-golemiat-idol-na-grigor-dimitrov-667141.html", "text": "- Първото нещо, което си спечелил?- О, това е много труден въпрос. Спомням си първият торфей, беше за трето място под 10 години, аз бях на 7.- Кое е най-ценното, което притежаваш?- Моето семейство.- Кой би искал да срещнеш най-много? Независимо дали жив или мъртъв.- Бих искал да срещна Крис Корнел.- Довърши изречението: \"Тенисът е спортна...\"- Фантазия.- Какво е нещото, което най-много искаш да постигнеш?- Да спечеля турнир от Големия шлем.- Ако не беше тенисист, какъв щеше да бъдеш?- Обичам този въпрос и никога не знам какво да отговоря. Щях да се занимавам с екстремни спортове.- Какъв е най-запомнящият се момент за теб?- Да спечеля първия си АТП турнир и да спечеля Уимбълдън при юношите.- Какво би искал да си постигнал по това време догодина?- Много интересен въпрос. Да бъда номер 1!", "date": "2017.10.12", "title": "Крис Корнел е големият идол на Григор Димитров"}
{"url": "https://offnews.bg/obshtestvo/kosmicheskoto-oko-na-balgaria-na-remont-v-germania-667144.html", "text": "Двуметровото огледало от обсерваторията в Рожен се върна от ремонт в Германия, съобщават от обсерваторията.Най-активно използваният инструмент в Рожен е именно двуметровият телескоп. С него космическите обекти могат да се наблюдават в различни режими - получаване на спектри с висока разделителна способност на различни видове звезди, кадри на далечни галактики, изображения на близки комети и астероиди. За да се използват тези възможности, отражателният слой на огледалата трябва периодично да бъде подновяван на всеки 7-8 години. Обновяването се състои в отлагане на нов слой алуминий върху предварително почистената повърхност, след което се добавя тънък защитен слой MgF2. Тези процеси се извършват в едро-габаритна вакуумна камера, каквато в България няма, затова огледалото се транспортира до гр. Йена, Германия, до фирмата 4H-Jena engineering – един от наследниците на заводите Карл-Цайс, в който преди около 40 години е бил произведен 2-метровият телескоп на НАО, обясняват от обсерваторията. Поредното алуминизиране на главното огледало бе извършено през лятото на тази година. То вече е върнато у нас и е монтиран.Към момента космическите очи на България отново са отворени към небето. Финансирането на тези дейности станаха възможни благодарение на целевото финансиране за Обсерваторията, одобрено от Министерския съвет, посочват от научния обект.", "date": "2017.10.12", "title": "Космическото око на България на ремонт в Германия"}
{"url": "https://offnews.bg/obshtestvo/oblekchiha-administrativnite-protceduri-za-530-hil-balgari-s-uvrezhda-667147.html", "text": "Парламентът единодушно гласува на първо четене промените в Закона за интеграция на хората с увреждания, намаляващи административната тежест за гражданите и бизнеса.Промените ще засегнат над 500 хил. българи и бяха подкрепени от 141 народни представители.Промените целят по-добро регулиране на изискванията за осигуряване на социална интеграция на хората с увреждания и за упражняване на техните права, както и намаляването на административната и регулаторната тежест за гражданите и бизнеса. Приетите промени предвиждат намаляване на изискуемите от заявителите документи и въвеждане на задължение за административните органи служебно да събират информация от други институции, пише \"Фокус\".Чрез законопроекта на Агенцията за социално подпомагане ще се осигури безплатен достъп до Национална база „Население“ и при необходимост тя ще изисква по служебен път информация от държавни и общински органи, както и от физически и юридически лица.По този начин ще се намали броят на изискваните от гражданите документи, ще се създаде правна сигурност и ще се намали възможността за дублиране на социални плащания и за злоупотреби със социални права, съответно многократно упражняване на социални права без правно основание.В рамките на дебата Светлана Ангелова от ПГ на ГЕРБ каза, че групата ѝ ще подкрепи промените, защото с тях ще се намали административната тежест за около 530 хил. лица.Депутатът от БСП Михаил Христов заяви, че с промените в Закона за интеграцията на хората с увреждания ще се спестиработа на дирекция „Социално подпомагане“, но няма да решат най-големия проблем за хората с увреждания - това, че не излизат от домовете си.", "date": "2017.10.12", "title": "Облекчиха административните процедури за 530 хил. българи с увреждания"}
{"url": "https://offnews.bg/futbol/ispanskata-darzhavna-televizia-vbesi-futbolnite-fenove-667123.html", "text": "Голямо недоволство сред футболните фенове в Испания предизвика националната телевизия TVE, която държеше правата за ключовата световна квалификация от Южна Америка между Еквадор и Аржентина.“Гаучосите” спечелиха с 3:1 и се класираха директно на Мондиал 2018. Прякото предаване в ранните часове на деня обаче е започнало с 15 минути закъснение, тъй като в момента е вървял епизод от кулинарното шоу “Мастършеф”.Именно тези начални минути се оказаха изключително инфарктни. Еквадор поведе преди да са изминали и 60 секунди, а в в 12-ата минута Лионел Меси вкара първия от трите си гола в мача.“Гол на Меси или соса бешамел на Силвия?”, написаха недоволни фенове в социалните мрежи.", "date": "2017.10.12", "title": "Испанската държавна телевизия вбеси футболните фенове"}
{"url": "https://offnews.bg/izvan-terena/venetcuela-otkaza-prostitutki-ot-paragvaj-nakraia-bi-667139.html", "text": "Националите на Венецуела не успяха да се класират за Мондиал 2018, но отпаднаха като железни мъже. Историята.Тимът гостува  в последен мач от квалификациите на Парагвай. Домакините имаха теоретичен шанс да продължат поне на бараж, докато Венецуела излезе за едната чест. За капак, отказа забавление, осигурено им в хотела преди срещата.Разкритието направи селекционерът Рафаел Дудамел. \"Хотелът беше пълен с девойки от агенции за ескорт. Опитаха се не един или два пъти да съблазнят нашите момчета. Моите обаче не се подведоха, истински професионалисти, устояха на тази съблазън\", похвали се треньорът.Той не бил изненадан от оръжието, с което домакините опитали да пробият отбора му. \"Това е стар номер. Приехме го нормално. Пробутва се от години, но вече футболът се промени. Тези неща трудно минават\", каза Рафаел, който явно чинно е проверил по стаите дали няма особена загрявка за срещата.Железните мъже от Венецуела биха 1:0 като гост и отпаднаха с високо вдигнати глави. Парагвай пък се прости с Мондиала.", "date": "2017.10.12", "title": "Венецуела отказа проститутки от Парагвай, накрая би"}
{"url": "https://offnews.bg/temida/napuk-na-prezidenta-vss-reshi-da-preizbere-georgi-cholakov-za-shef-na-667150.html", "text": "Висшият съдебен съвет (ВСС) взе решение следващата седмица да изслуша отново Георги Чолаков и да гласува кандидатурата му за председател на Върховния административен съд (ВАС).До решението се стигна, след като президентът Румен Радев върна процедурата, при която Чолаков  за шеф на съда от стария състав на ВСС. Съдията беше предложен за поста от настоящия председател на съда Георги Колев и това, че Чолаков ще е следващият председател на ВАС  още преди той да бъде номиран. ВСС не прие предложението процедурата да бъде върната от начало и двамата кандидати за поста Георги Чолаков и Соня Янкулова да бъдат изслушани отново. Вместо това в съвета ще бъде поканен само Чолаков, той ще бъде изслушан и кандидатурата му ще бъде гласувана. За да бъде избран, Чолаков трябва да събере гласовете на 17 души от съвета. Изцяло нова процедура поискаха само трима от членовете на съвета - председателят на Върховния касационен съд (ВКС) Лозан Панов, Цветинка Пашкунова и Севдалин Мавров. Останалите 22 от членовете на съвета гласуваха \"против\".Предложението Чолаков да бъде изслушан отново дойде от главния прокурор Сотир Цацаров. В същото време Георги Колев поиска Чолаков да бъде извикан още днес в съвета, но предложението не беше прието. ", "date": "2017.10.12", "title": "Напук на президента ВСС реши да преизбере Георги Чолаков за шеф на ВАС"}
{"url": "https://offnews.bg/obshtestvo/kampaniata-detstvo-bez-reshetki-se-bori-za-pravata-na-maloletnite-na-667160.html", "text": "Пред Народния театър „Иван Вазов“ в столицата бе поставена арт инсталация, която е част от кампанията „Детство без решетки“. Целта е да се привлече вниманието на обществото и държавните институции към проблема с малолетните и непълнолетните деца с „противообществени прояви“. Инициативата е организирана от Българския хелзинкски комитет, Националната мрежа за децата и Институтът по социални дейности.Според действащия в момента закон деца, които просят или крадат заради бедност в семейството или защото са били принудени да го правят от трети лица, се третират като престъпници и са допълнително наказвани от закона за тежката си съдба.Целта на тази кампания е да се приеме нов закон за детското правосъдие, тъй като сегашният закон е създаден преди 60 години и до днес са правени само незначителни промени. Други изисквания са да се закрият интернатите и да се създадат специализирани детски съдилища със специално обучени професионалисти – полицаи, следователи, прокурори, социални работници. Важна промяна е да се създадат и програми за превенция, подкрепа и реинтеграция на децата.„Тази инсталация е още един начин да привлечем вниманието на отговорните институции, от които зависи приемането на новия закон, тъй като усещаме голяма съпротива от Социалното министерство и Министерството на вътрешните работи. В нашето общество битува представата, че наказанието и санкцията са решение на всичко. Законодателството трябва да се отнася с децата като с деца и с тях трябва да работят специалисти“, заяви Диляна Славкова, програмен координатор „Правосъдие и насилие“ в Националната мрежа за децата.„Омбудсманът Мая Манолова също е участва в осъществяването на реформата. Изследвания от кабинета й показват, че децата, затворени в интернати, не получават образование, нямат достъп до здравеопазване, битовите условия са под всякаква критика. Често тези заведения са далеч от населените места и персоналът не може да получи помощ, докато децата се нуждаят от комплексна подкрепа“, добави още Славкова.Една от промените ще изисква тези интернати да бъдат затворени и да бъдат създадени центрове за възпитателен надзор, в които ще влизат само деца със сериозни противообществени прояви. Те ще бъдат в населени места, в тях ще бъдат настанявани до 10, а не както е сега – по 50 деца и ще бъдат близо до учебни заведения, където ще могат да се обучават.", "date": "2017.10.12", "title": "Кампанията 'Детство без решетки' се бори за правата на малолетните нарушители"}
{"url": "https://offnews.bg/obshtestvo/semejstvoto-na-siamskite-bliznatci-ot-sliven-ostana-bez-nadezhda-za-sp-667146.html", "text": "Tежките аномалии на едногодишните сиамски близнаци от Сливен не позволяват те да бъдат разделени, е заключението на новата медицинска експертиза, изготвена от лекарите в \"Пирогов\".През последния месец близнаците бяха настанени в болницата, за да бъде оценено състоянието им и да бъде решено дали има шанс за спасението на единия от тях. Такова семейството им виждаше в операция в САЩ, след като в началото на август болница в Ню Йорк изрази готовност да ги приеме и да ги оперира.Заключението на специалистите тук е, че срастването в таза и крайниците е твърде тежко и по-здравият близнак, Богдан, не би бил жизнеспособен след хипотетична операция. Другият близнак - Янко, е в мозъчна смърт още от раждането си. На база на това заключение Фондът за лечение на деца вчера е дал отказ на молбата за лечение зад граница.Новината съкруши близките, които не спират да се надяват, че Богдан може да бъде спасен. Те обмислят дарителска кампания, съгласни са и на операция у нас. Лекарите обаче смятат, че случаят е нерешим.", "date": "2017.10.12", "title": "Семейството на сиамските близнаци от Сливен остана без надежда за спасяването им"}
{"url": "https://offnews.bg/temida/deloto-na-elena-joncheva-sreshtu-borisov-za-20-000-lv-tragva-dnes-667127.html", "text": "Делото на Елена Йончева срещу премиера Бойко Борисов ще се гледа днес в Софийски районен съд. Депутатът от БСП съди премиера за 20 000 лева обезщетение за претърпени неимуществени вреди.Жалбата на Йончева е за клевета по повод думите, които Бойко Борисов произнесе предизборно събитие на 10 март. Тогава той заяви, че държавата е платила \"милиони за интервютата на Елена Йончева\". Това изказване на Борисов пък дойде, след като Йончева обвини ГЕРБ, че краде от програмата за саниране. Борисов заяви, че с удоволствие ще участва в делото и ще поиска на него да бъдат призовани финансови министри и шефовете на разузнаването при неговото и при управлението на Сергей Станишев.", "date": "2017.10.12", "title": "Делото на Елена Йончева срещу Борисов за 20 000 лв. тръгва днес"}
{"url": "https://offnews.bg/obshtestvo/novi-ploshtadki-za-parkirane-v-kompleks-iavorov-tcgm-chaka-prihodi-na-667124.html", "text": "25% свободни места за паркиране в присъединените части на зелената зона в столичните райони Средец и Лозенец, които влязоха в сила от 1 октомври, очакват от Центъра за градска мобилност. Предвижда се и изграждане и обновяване на площадки за паркиране в комплекса „Яворов“ с обща площ от 4 620 кв.м. Това ще прекрати практиката шофьори да оставят колите си в зелените терени на комплекса, за каквито нарушение в ЦГМ вече постъпиха множество сигнали.По прогнозна стойност разходите по цялостното техническо обособяване на двете части на зоната в районите „Средец“ и „Лозенец“ са 1 123 077 лева, като тук се включват поставянето на пътни знаци, антипаркинг стълбчета и пътна маркировка. Стойността е прогнозна, тъй като работата по обособяването на терените за платено паркиране е общо до 6 месеца.Очакваните прогнозни годишни приходи са общо 4 630 937 лева. Почти половината от тези средства отиват за покриване на задълженията към транспортните оператори, които ЦГМ има към тях за покриване на разходите по превоза на пътниците в обществения транспорт. С останалата част се осигурява издръжката на самите зони.", "date": "2017.10.12", "title": "Нови площадки за паркиране в комплекс Яворов, ЦГМ чака приходи над 4 млн."}
{"url": "https://offnews.bg/sviat/albania-naj-posle-prizna-balgarskoto-maltcinstvo-667164.html", "text": "Българското малцинство най-после е включено в проекта на Закона за защита на малцинствата в Албания.Дълго време в документа, подготвен от албанското правителство, бяха изброени за малцинства македонците, гърците, власите, черногорците, сърбите, бошняците и египтяните. Непризнаването на българско малцинство провокира реакцията на официална София и българските евродепутати.Вчера правната комисия в албанския парламент включи в проектозакона и българското малцинство.В границите на сегашна Албания от столетия живеят етнически българи, предимно в районите на Билища, Корча, Голо бърдо, Мала Преспа и Наша Гора. По неофициална информация те наброяват около 30 000 души и са съхранили своя майчин български език, традиции и идентичност, твърдят от Фондация \"Българска памет\".Местните български организации, подкрепени от фондацията, са събрали и изпратили подписка до албанския парламент и правителството с искане малцинството им да бъде регистрирано редом с всички останали етнически малцинства в страната.Македонците протестиратСъщевременно партията Македонски алианс за европейска интеграция (МАЕИ), която се обявява за \"единствената македонска партия, защитаваща интересите на македонския народ в Албания\", протестира срещу включването на българското малцинство в проектозакона.Признаването на несъществуващото българско малцинство в областите Преспа, Голо бърдо и Гора, които са населени с македонци, смятаме за сериозно нарушаване на международното право, универсалната декларация за човешките права и свободи, геноцид срещу македонския народ и престъпление против човечеството, пише в позицията на МАЕИ.Позицията беше представена пред медиите в Корча от генералния секретар на партията Васил Стерьоски.Стерьоски твърди, че според историческите факти и преброяванията на населението през годините в страната нямало българско малцинство - македонците в Албания не са българи, а българи в Албания са единствено работещите в българското посолство в Тирана.Законопроектът за защита на малцинствата ще бъде гласуван в пленарната зала на албанския парламент на 18 октомври.", "date": "2017.10.12", "title": "Албания най-после призна българското малцинство"}
{"url": "https://offnews.bg/zvezdi/saprugata-na-harvi-uajnstijn-se-razvezhda-s-nego-sled-seksskandala-667108.html", "text": "Съпругата на филмовия продуцент Харви Уайстийн обяви, че ще му поиска развод заради гръмналия сексскандал, който набира все по-голяма скорост. След като много актриси, между които Анджелина Джоли и Гуинет Полтроу описаха как Уайнстийн им е оказвал сексуален тормоз, съпругата му Джорджина Чапман определи поведението му като \"непростимо\". „Сърцето ми се къса за всичко жени, които са преживели толкова болка заради тези непростими действия“, каза Чапман пред сп. \"Пийпъл\".Във вторник \"Ню Йорк таймс\" публикува разследване, в което разкри, че съоснователят на филмовото студио „Уайнстийн“ е тормозил сексуално свои служителки през последните 30 години.Анджелина Джоли и Гуинет Поултроу също се включиха в обвиненията и разказаха какво се е случило с тях, когато са били в началото на кариерата си и са работели заедно с продуцента.Уаийнстийн беше уволнен в неделя от собственото си филмово студио, а бордът на компанията обяви, че ще помогне при разследването.Продуцентът бе един от големите дарители на Демократическата партия под ръководството на Обама. Бившият президент изрази сериозно притеснение относно Уайнстийн, тъй като най-голямата му дъщеря Малия работи като стажант във филмовото му студио.Уайнстийн дари средства и за президентската кампания на Хилари Клинтън, която каза, че е била \"шокирана и ужасена\" от разкритията.Чапман и Уайнстийн имат две деца.", "date": "2017.10.12", "title": "Съпругата на Харви Уайнстийн се развежда с него след сексскандала"}
{"url": "https://offnews.bg/zvezdi/harvi-uajnstijn-vliza-v-tcentar-za-lechenie-na-zavisimosti-667167.html", "text": "Харви Уайнстийн влиза в център за рехабилитация на зависимости в Аризона, съобщи \"Дейли мейл\". Продуцентът заяви пред журналисти, че му е трудно, но търси помощ и иска да получи втори шанс.След разследване на \"Ню Йорк таймс\" Уайнстийн бе обвинен в сексуален тормоз от над 30 актриси, като впоследствие бе уволнен от собственото си филмово студио.В сряда сутринта Уайнстийн се сринал психически, поради което се наложи дъщеря му да се обади в полицията, за да съобщи, че баща й е депресиран и склонен към самоубийство.Продуцентът ще влезе в центъра за рехабилитация „Медоус“, където ще се подложи на 45-дневна програма за поведенчески проблеми и сексуални зависимости, в който Тайгър Уудс се лекува, след като бе хванат да шофира в нетрезво състояние по-рано тази година.Уайнстийн се оплака, че близките и приятелите му са се отдръпнали от него след разследването.", "date": "2017.10.12", "title": "Харви Уайнстийн влиза в център за лечение на зависимости"}
{"url": "https://offnews.bg/futbol/kiril-domuschiev-haresvam-tcska-1948-no-ne-davam-pari-na-kluba-667148.html", "text": "Собственикът на Лудогорец Кирил Домусчиев хвърли яснота около доста спекулирана тема в българския футбол. Бизнесменът беше гост в студиото на Sportal TV. И отговори на въпрос за лидера в Югозападната Трета лига ЦСКА 1948.“Симпатизирам на този отбор. Това са хора като мен, които са цесекари и не могат да приемат измамата, която се направи с Литекс, Етрополе и т.н., а нямат пари да си платят даже марката, която ужким спечелиха на търг”, заяви Домусчиев.“Харесвам тези ентусиасти, които с момчетата като Вальо Илиев, който е израснал на “Армията”, тръгнаха по законовия път нагоре. Стъпка по стъпка си вървят към елита”, допълни още собственикът на Лудогорец.“Ако аз подкрепям ЦСКА 1948 финансово, това веднага ще се усети - и от бюджета, с който разполагат, и от спонсорите, с които работят. Във футбола ни има много интриги и е нормално, когато не приемам ЦСКА-София за наследник на ЦСКА, да се споменава моето име”, завърши бизнесменът.Враговете на ЦСКА 1948 обвиняват Домусчиев, че помага на тима финансово заради враждата си с Гриша Ганчев. Това не отговаря на истината и по наша информация, тъй като финансирането е осигурено изцяло от основния спонсор Efbet. На въпрос, кого ще подкрепите и как ви изглеждат кандидатурите на Наско Сираков или Любослав Пенев, Домусчиев каза: „Аз твърдо ще подкрепя Борислав Михайлов, ако той се кандидатира. Другите две имена за мен са абсурдни.Това са хора, които, ако може да ми кажете в последните 7-8 години какви мениджърски функции са имали, какъв бизнес са създали или направили... Това просто е абсурдно. Просто кандидатираме някого и...Председателят на българския футбол трябва да е авторитет – това е ок. Но той трябва да има мениджърски функции, трябва да е създал нещо в живота си, да е построил. Вижте Борислав Михайлов какво направи. Тази база е изцяло негова. Той осигури финансирането, преди това осигури земята, която получихме от правителството.Факт е, че той е признат и в УЕФА, тъй като го преизбират не за първи път. Това също значи, че там хората го ценят, а там прости хора няма. Борислав Михайлов да е там сред управителите не е случайно. Не можем да го зачеркнем, защото ЦСКА не е шампион или Левски не е шампион\".На въпрос, кой стои зад тези кандидатури, Домусчиев отговори: „Стои кръгът Царско село, определени президенти на клубове. На всички им е ясно това нещо, не сме паднали от Марс. Аз съм съгласен, нека има кандидатури, но да са такива с качества\".Провокиран от думите на Венци Стефанов, че босът на Лудогорец е Краля Слънце, Домусчиев отговори: „Този човек няма как да го коментирам. Аз смятам, че общо взето той разсмива медиите и от него сериозно нещо не можеш да чуеш\".", "date": "2017.10.12", "title": "Кирил Домусчиев: Харесвам ЦСКА 1948, но не давам пари на клуба"}
{"url": "https://offnews.bg/bojni/kobrata-sreshtu-dzhoshua-videoto-mi-e-po-dobro-ot-videoto-ti-667171.html", "text": "Боят между Антъни Джошуа и Кубрат Пулев наближава, а мизите се покачват. Двамата гиганти ще определят шампион в тежка категория в професионалния бокс на 28 октомври в Кардиф.Английските медии непрекъснато вдигат хонорарите на съперниците. Този на българина тръгна от 2 милиона паунда, мина вчера пред 4 милиона. Днес беше закован на 5 милиона паунда от \"Дейли Експрес\". Според изданието джакпотът е рекорден в кариерата на Кобрата. Същото важи и за AJ, който ще прибере 20 милиона паунда.Междувременно софиянецът от Младост 2 демонстрира страхотна форма. Българският претендент пусна надъхващо клипче във “Фейсбук”, в което показва как се подготвя за битката с шампиона на WBA, IBF, IBO Антъни Джошуа.Още в първите часове видеото бе харесано от хиляди, а някои от боксовите феновете коментираха, че Кобрата изглежда в отлична форма.Фенове на Антъни не закъсняха и също пуснаха днес избрани моменти от подготовката на своя идол за мача с Кубрат.Британецът е в отлична форма също, няма нужда да ни се напомня. Той винаги изглежда готов да стане първи и в състезание по фитнес.", "date": "2017.10.12", "title": "Кобрата срещу Джошуа: видеото ми е по-добро от видеото ти"}
{"url": "https://offnews.bg/obshtestvo/uchilishtata-s-pravo-da-izgoniat-uchenik-pri-16-biagstva-ot-chas-667110.html", "text": "При повече от 15 неизвинени отсъствия учениците ще рискуват да бъдат преместени принудително в друго училище или прехвърлени от дневна в самостоятелна форма на обучение. Решението дали да се прибегне до една от двете мерки ще взема съответното училище, става ясно от Наредбата за приобщаващо образование, приета вчера от Министерския съвет.Училищата сами ще решават как да наказват учениците, които бягат от часове. Това ще се определи в правилниците им, а няма да бъде спуснато от Министерството на образованието.Учителите обаче ще бъдат длъжни да уведомяват родителя при отсъствия по неуважителни причини - с писмо, по имейл или по телефона и заедно да търсят решение.Неуважителни са всички причини извън: болест (представянето на бележка от джипи или болница е задължително); участие в състезание, конкурс, олимпиада и др. (при потвърждение от родител); мотивирано искане от родител (за общо 3 дни през учебната година), разрешено от класния или от директора, ако искането е за 7-дневно отсъствие.Броят на отсъствията на ученика се отбелязва в дневника на класа, а в края на всеки учебен срок се вписва в ученическата книжка.Ако се стигне до преместване в друго училище или от дневна в самостоятелна форма, училището ще е длъжно да уведоми писмено родителя и съответните териториални структури за закрила на детето. Преди да се прибегне до наказания, екипите в училищата ще трябва да опитат да се справят с проблемното поведение (агресия, бягства от час и др.) с добро. Класните ръководители ще говорят с ученика, за да изяснят проблема и ако могат, да помогнат. Ако това не сполучи, може да се обърнат към психолог или педагогически съветник, който да посредничи при решаването на конфликта или да включат ученика в група за подобряване на социалните умения за общуване и решаване на конфликти по ненасилствен начин. Ако и тук ударят на камък, може да му осигурят наставник или пък да му предложат да се включи в дейност в полза на паралелката или училището, или пък да е доброволец в някаква инициатива. Всички дейности трябва да да подчинени на правилото, че към учениците трябва да се подхожда с уважение, а не да се накърнява достойнството им.ПодготовкаОще преди училище, всъщност на прага на детската градина, децата ще бъдат оценявани от педагозите, които ще трябва да разберат дали средата, в която живеят, емоционалното, социалното и физическото им развитие създават предпоставки за трудности по-напред в училище, предвижда наредбата.", "date": "2017.10.12", "title": "Училищата с право да изгонят ученик при 16 бягства от час"}
{"url": "https://offnews.bg/obshtestvo/bezplatno-obuchenie-po-prilozhno-programirane-predlaga-mon-na-desetokl-667173.html", "text": "Десетокласниците вече могат да кандидатстват за обучение по новата професия „Приложен програмист“ по Националната програма „Обучение за ИТ кариера“, съобщи Министерството на образованието и науката.Регистрацията на кандидатите е до 10 ноември 2017 г. .Сформирането на групите от ученици ще става след входящ тест за допускане на регистрираните кандидати, който ще се проведе на 11-12 ноември 2017 г. Системата ще е отворена за 48 часа, а тестът трябва да се направи в рамките на 1 час.За това обучение могат да кандидатстват ученици от всички области на страната, които в момента не се обучават по професии от направлението „Компютърни науки“.Обучението ще е в 5 училища-центрове - към МГ „Акад. Кирил Попов“ и Пловдивски университет „Паисий Хилендарски“, Професионална гимназия по компютърни технологии и системи в Правец и Технически университет - София, Технологично училище „Електронни системи“ и Технически Университет - София, Професионална гимназия по електротехника и електроника „Апостол Арнаудов“ в Русе и Русенски университет „Ангел Кънчев“, към Професионална гимназия по електротехника и електроника „К. Фотинов“ и Университет „Проф. д-р Асен Златаров“ в Бургас.Обучението е безплатно. На всеки одобрен ученик от по-далечно място ще се поемат разходите за път и храна.Обучението ще е по нови учебни планове и програми, съобразени с научните достижения в областта на информационните технологии. Лекциите и упражненията ще се провеждат в свободно от учебните часове време, както и в събота и неделя.Всички завършили тригодишното обучение ще получат професионалната квалификация \"Приложен програмист\".Партньори на Министерството на образованието и науката по програмата са БАСКОМ - Българска асоциация на софтуерните компании, БАИТ - Българска асоциация за информационни технологии, ИКТ Клъстер - Клъстер информационни и комуникационни технологии и компании от бранша, и Българската аутсорсинг асоциация.", "date": "2017.10.12", "title": "Безплатно обучение по приложно програмиране предлага МОН на десетокласниците"}
