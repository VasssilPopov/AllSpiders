{"url": "https://offnews.bg/tenis/grigor-dimitrov-tragna-moshtno-na-us-open-664026.html", "text": "Най-добрият ни тенисист Григор Димитров демонстрира нагледно възходящата си форма, след като преодоля с лекота първия кръг на турнира от Големия шлем US Open. Българинът се справи в три сета над чешкия квалификант Вацлав Шафранек с 6:1, 6:4, 6:2 за 1 час и 48 минути.Във втория кръг той ще се изправи срещу победителя между руснака Андрей Рубльов и Алиаж Бедене от Великобритания. За деветия в света Димитров това беше шеста поредна победа след триумфа му на турнира Мастърс в Синсинати, който го изстреля до номер 9 в света.Шафранек си извоюва правото да играе за първи път в основната схема в Ню Йорк след три трисетови победи в квалификациите. Двамата с Григор не се бяха срещали досега на корта и след мача българинът призна, че се е подготвил за сблъсъка с гледане на клипове в интернет.На фона на брадатия чех, Григор е истински ветеран на кортовете на \"Флашинг Медоус\" със своите седем участия и титла при юношите от 2008 година.26-годишният Димитров явно добре си беше научил \"домашното\", тъй като не допусна никаква интрига в срещата, както и нито един пробив, макар чехът да имаше общо четири възможности, като три от тях бяха в последния сет.Двубоят ще се запомни и с титаничния първи гейм за начало на третия сет, който продължи цели 11 минути, а българинът не се възползва от пет възможности за пробив. Съперникът му устоя на атаките и успя да измъкне гейма, но с това съпротивата му приключи.", "date": "2017.08.30", "title": "Григор Димитров тръгна мощно на US Open"}
{"url": "https://offnews.bg/futbol/shvedski-natcional-igraete-silno-kato-domakin-popov-mozhe-da-ni-sazd-663995.html", "text": "Ден преди квалификацията с Швеция, националът на скандинавците Андреас Гранквист сподели, че е наясно с качествата на някои от българските играчи и най-вече на Ивелин Попов. \"Познавам някои от футболистите на България. Най-вече Ивелин Попов. Познавам тези, които са играли в Русия. Попов е футболист, който може да ни създаде проблеми.Трябва да внимаваме. Той е бърз и може да измисли различни неща\", коментира Андреас Гранквист на пресконференцията преди световната квалификация с България в четвъртък вечер в София.\"Трудно е да се каже кой е фаворит. Знаем, че България играе много силно като домакин. Да, първи сме в групата и двубоят е много важен за нас, за да продължим да преследваме първите две места\", добави още Гранквист.По-рано днес стана ясно, че селекционерът на Швеция Яне Андерсон е под въпрос за утрешната световна квалификация срещу националния отбор на България, която ще се играе на Националния стадион \"Васил Левски\".Андерсон има стомашни проблеми, но въпреки това от шведския лагер изразиха увереност, че утре той ще бъде по-добре и ще може да заеме мястото си на резервната скамейка.Специалистът пропусна официалната тренировка на тима в София и не се яви на пресконференцията, на която изпрати своя помощник.", "date": "2017.08.30", "title": "Шведски национал: Играете силно като домакин, Попов може да ни създаде проблеми"}
{"url": "https://offnews.bg/obshtestvo/ploshtadat-pred-ndk-gotov-do-sredata-na-noemvri-663981.html", "text": "Площадът пред НДК ще готов до средата на ноември. Нови гранитни плочи ще заменят досегашните, визията обаче остава същата. Работата върви по график, заяви столичният кмет Йорданка Фандъкова при проверка на ремонтните дейности на пл. \"България\". Стойността на ремонта е малко под 5 млн. лева, гаранцията - пет години, уточни тя. Фандъкова допълни, че ще бъде освободен входа на билетния център, а преминаването ще бъде улеснено максимално.Площад „България“ е с площ от 12 декара. Той бе изваден от цялостния ремонт на парка, заради открити проблеми с хидроизолацията, която на места почти липсваше. В повече от половината от площта е положена бетонова основа от 15-20 см бетон, след която се полага и хидроизолацията, уточни днес Фандъкова. Зам.-кметът Йоана Христова допълни, че ще бъдат изградени и нови парапети в пространството пред НДК, както и в подходите към подлезите. ", "date": "2017.08.30", "title": "Площадът пред НДК готов до средата на ноември"}
{"url": "https://offnews.bg/knigi/nedovarshenite-tvorbi-na-teri-pratchet-biaha-unishtozheni-s-valiak-663974.html", "text": "Недовършени творби на сър Тери Пратчет са били унищожени с валяк според волята на покойния писател, съобщи \"Гардиан\". Ексцентричният творец е пожелал всички негови произведения, които не са публикувани, да бъдат събрани по средата на пътя и унищожени от парен валяк.Последното искане на Пратчет e било изпълнено от парната машина \"Джон Фаулър&Ко\", наречена \"лорд Джерико\", на панаира Great Dorset Steam Fair преди откриването на нова изложба за живота и работата на автора.Желанието си Пратчет е споделил с Нийл Гайман, негов близък приятел и сътрудник. В петък Роб Уилкинс, който управлява имуществото на Пратчет, публикува снимка на харддиска на писателя в профила си в Twitter с обяснението, че \"е готов да изпълни задължението си към Тери\". Следващата снимка е на вече смазания диск.Харддискът ще бъде изложен като част от голяма изложба за живота и творчеството на автора, озаглавена \"Тери Пратчет: Неговият живот\", която се открива в музея в Салисбъри през септември и ще продължи до началото на януари 2018 година.Пратчет почина през март 2015 година след дълга битка с болестта Алцхаймер.Той стана застъпник на асистираната смърт, като през 2010 година изнесе лекция по темата \"Ръкостискане със смъртта \" и представи документален филм за Би Би Си, наречен \"Тери Пратчет: Избор да умреш\".", "date": "2017.08.30", "title": "Недовършените творби на Тери Пратчет бяха унищожени с валяк"}
{"url": "https://offnews.bg/liubov-i-seks/shvetcia-chaka-novo-kralsko-bebe-663991.html", "text": "Шведската принцеса Маделин обяви в социалната мрежа Фейсбук, че чака своето трето дете. Кралският двор потвърди информацията и добави, че бебето се очаква през март.\"С Крис сме изключително развълнувани. Нямам търпение от четирима да станем петима\", написа принцесата.Маделин и британско-американският финансист Крис О'Нийл, който избра да не приема кралска титла, за да продължи бизнеса си, се ожениха през 2013 година. Двойката вече има две деца - принцеса Леонор, родена в Ню Йорк през 2014 година, и принц Николай, роден в Стокхолм през 2015 година.Кралското семейство живее в Лондон, но често посещава Швеция. По думите на принцеса Маделин нейните деца трябва да имат силна връзка с Швеция и шведския език.По-големият брат на Маделин, принц Карл Филип и съпругата му принцеса София, очакват второто си бебе през септември. Първото им дете е родено през април 2016 г.Принцеса Виктория, която е най-голяма и е прекият наследник на трона, има две деца от съпруга си принц Даниел- принцеса Естел и принц Оскар.", "date": "2017.08.30", "title": "Швеция чака ново кралско бебе"}
{"url": "https://offnews.bg/sviat/izguben-poliak-zapali-gorata-nad-chernogorski-kurort-iskal-da-signali-664007.html", "text": "Полски гражданин е бил задържан заради подозрението, че е причинил огромен пожар над черногорския курорт Бар, пише АП.Местните власти казват, че полякът е бил задържан в сряда близо до градчето.Версията на арестувания е, че запалил малък огън, за да сигнализира къде, защото бил изгубен в гората.Държавната черногорска телевизия съобщава, че мъжът е бил открит от ловци във вторник вечерта. Полякът ще бъде обвинен в създаване на заплаха за обществото.", "date": "2017.08.30", "title": "Изгубен поляк запали гората над черногорски курорт, искал да сигнализира къде е"}
{"url": "https://offnews.bg/112/otkriha-skelet-pri-remont-na-hotel-v-smolian-663990.html", "text": "Човешки скелет откриха работници при ремонт на хотел в Смолян, съобщиха от МВР в града. Зловещата находка е намерена в шахта.Сигналът е подаден около 11.30 часа днес на телефон 112 от управителя на хотела. Полицейски служители извършват оглед на място за изясняване на обстоятелствата около случая. Образувано е досъдебно производство и е уведомена Окръжна прокуратура - Смолян. От няколко години хотелът се ремонтира, след като бе продаден на нови собственици.", "date": "2017.08.30", "title": "Откриха скелет при ремонт на хотел в Смолян"}
{"url": "https://offnews.bg/futbol/ludogoretc-podsili-zashtitata-s-braziletc-663984.html", "text": "Лудогорец привлече класен чужденец. Доскорошният капитан на украинския Заря (Луганск) - Рафаел Форстър, подписа договор с клуба от Разград. Освен на украйнския тим централният бранител е носил екипа и на елитния бразилски Гояс. Форстър вече е в България, като мина успешно медицинските изследвания.Той ще бъде представен официално пред медиите от старши треньора Димитър Димитров в четвъртък в 14:00 часа на стадион \"Лудогорец Арена\" в Разград.\"Трансферът в Лудогорец е предизвикателство за мен. Надявам се да помогна на отбора в борбата му за титлата на България и в групите на Лига Европа\", каза бразилецът.Рафаел Форстър е роден на 23 юли 1990-та година. Левият бек е юноша на Интернасионал. Записва 99 мача и 11 гола за Бразил де Пелотас. За Гояс има 18 срещи. През сезон 2016-2017 изиграва 34 мача и отбелязва 6 гола за Заря в Украйна.Очакванията на спортно-техническия щаб на Лудогорец са той да вдигне класата в отбранителната линия на отбора.", "date": "2017.08.30", "title": "Лудогорец подсили защитата с бразилец"}
{"url": "https://offnews.bg/112/19-000-shofiori-previshili-skorostta-samo-za-sedmitca-664016.html", "text": "Почти 19 хиляди нарушения на пътя за превишена скорост са регистрирали от МВР в периода 21-27 август. Специализираната операция е по инициатива на Европейската мрежа на службите на пътна полиция. Данните показват увеличение от над 6000 случая, в сравнение с април.От установените близо 19 хиляди нарушения за превишена скорост, малко над 12 500 са регистрирани с мобилните камери в полицейските автомобили, отчитат от националната полиция. Ръстът спрямо предходната операция от месец април е нормален, уточни комисар Бойко Рановски - началник на отдел \"Пътна полиция\".Промените в Закона за движение по пътищата с махането на предупредителните табели пред мобилните системи за контрол на скоростта, също са дали своя положителен ефект, сочат още данните на полицията.Превишената и несъобразена скорост продължава да е най-голямата причина за възникване на тежките произшествия с най-голям брой жертви.", "date": "2017.08.30", "title": "19 000 шофьори превишили скоростта само за седмица"}
{"url": "https://offnews.bg/futbol/pet-dni-sled-ekshana-v-pazardzhik-arestuvaha-pesho-bufero-664019.html", "text": "На петия ден след баталните сцени на стадиона в Пазарджик полицията задържа мъжа от Перник, който простреля в лицето с римска свещ местен фен и му причини средна телесна повреда.Инцидентът се случи по време на двубоя Хебър - Миньор (Перник), когато ултраси на домакините нахлуха в сектора на гостите с винкели в ръце и двете агитки си спретнаха масов бой.Голямо впечатление от разпространените видеозаписи прави поведението на Петър Илиев, когото ултрасите от Перник наричат Пешо Буферо.Той произвежда няколко изстрела с нелегално внесена на стадиона римска свещ. Потърпевшият от стрелбата е Янко Янков от Пазарджик. Той е със счупена лицева кост и средна телесна повреда, а според лекарите е имал късмет, че е останал жив.Днес, заедно с Пешо Буферо са арестувани още трима ултраси от Пазарджик. Така броят на задържаните побойници по трибуните е вече петима.На арестуваните за 24 часа ултраси са съставени актове по Закона за опазване на обществения ред при провеждане на спортни мероприятия. Преписките по тях ще бъдат внесени за разглеждане от Районния съд в Пазарджик.", "date": "2017.08.30", "title": "Пет дни след екшъна в Пазарджик арестуваха Пешо Буферо"}
{"url": "https://offnews.bg/zvezdi/alen-delon-mirej-dark-be-liubovta-na-zhivota-mi-664005.html", "text": "Френският актьор Ален Делон заяви пред списание „Пари мач“, актрисата Мирей Дарк, която почина в неделя вечерта, е била любовта на живота му.\"Мирей Дарк беше жената на живота ми и без нея, и аз вече мога да се отправя към отвъдното\", казва актьорът в интервю за изданието по повод смъртта на 79-годишната актриса.\"Днес харесвам възрастта, на която съм, а не съм 40-годишен. Така няма да ми останат много години живот без Мирей, няма да страдам дълго в нейно отсъствие. Без нея, и аз вече мога да се отправя в отвъдното. Бяхме толкова щастливи заедно! Тя беше моята половинка. Не си задавахме въпроси, ние просто се допълвахме\", разкрива той. Мирей Дарк бе хоспитализирана през 2016-а година след два последователни инсулта. Прощаването с актрисата ще се състои в петък в църквата \"Сен Сюплис\" в Париж.", "date": "2017.08.30", "title": "Ален Делон: Мирей Дарк бе любовта на живота ми"}
{"url": "https://offnews.bg/ikonomika/da-premahnem-danak-divident-664020.html", "text": "Данък дивидент вече е напълно безсмислен и трябва да бъде премахнат.Предложението ми се базира на очакването, че по този начин ще привлечем повече инвестиции в България, когато няма такъв налог.Допусканията ми предполагат, че така ще се освобождават доходи, част от които вероятно ще отидат за инвестиране.Ще се стимулират не само тези, които получават дивиденти в големи размери, а и масовите акционери, колкото и малки да са те.Приходът в бюджета от данъка върху дивидентите е пренебрежимо нисък и продължава да намалява всяка следваща година.Облагането на дивидентите е бреме, което наказва хората за това, че инвестират, а данъчната ни система трябва да стимулира инвестициите и предприемачеството.Така ще намалим и данъка на едноличните търговци от 15% на 10%.В момента данък дивиденти е 5%, като представлява форма на двойно данъчно облагане, тъй като преди него е удържан данък печалба в размер на 10%.С натрупване на всички дължими данъци (данък печалба + данък дивидент), инвеститорите плащат 14,5% данък върху инвестициите си в България.След 10% данък печалба остават 90%, от които се удържат 5% и за инвеститора остават 85,5% от реализираната печалба, като така реално дължимият данък става 14,5%, а не 10%.Като пакет от данъчни мерки, за да привлечем нови инвестиции, махането на данък дивиденти върви с намаляване на ДДС и диференцирано ДДС за определени групи стоки и услуги.", "date": "2017.08.30", "title": "Да премахнем данък дивидент"}
{"url": "https://offnews.bg/koloezdene/kris-frum-trupa-avans-i-v-planinata-nibali-se-namesi-v-bitkata-na-var-664022.html", "text": "Лидерът в колоездачната Обиколка на Испания Кристофър Фрум увеличи аванса си на върха във временното генерално класиране и след първия сериозен планински етап на Вуелтата - 187,5 километра от Лорка до Астрономическата обсерватория в Салар Алто.Победата с за 5:05.09 часа отиде у колумбиеца Мигел Анхел Лопес от Астана, за когото това беше един от най-големите успехи в кариерата. Той е едва на 23 години, а наскоро се поздрави и с успех в Обиколката на Швейцария.Големият победител в етапа обаче е Фрум, който перфектно изпълни тактическата си цел. Той застана на старта с аванс от 36 секунди пред втория Естебан Чавес (Колумбия, Orica-Scott) и 37 пред третия Николас Роуч (Ирландия, ВМС), който изостана много във финалното изкачване.След финала Фрум вече е с преднина от 1,17 минути пред намесилия се в битката за челните места Винченцо Нибали (Италия, Bahrein), докато Чавес изостана на цели 2,33 минути на третото място. Фрум е все по-близо до постигане на исторически дубъл от последователни победи в Тур дьо Франс и Вуелтата.Испанският ветеран Алберто Контадор също привлече вниманието върху себе си, като завърши пети и се изкачи до деветото място във временното класиране.Утре предстои да бъде пробяган етапа между Мотрил и Антекера, който е с дължина 160 км и предлага две сериозни височини във втората си половина, което също може да доведе до размествания в класирането.", "date": "2017.08.30", "title": "Крис Фрум трупа аванс и в планината, Нибали се намеси в битката на върха"}
{"url": "https://offnews.bg/112/pozhar-sasipa-fasadata-na-blok-v-mladost-4-snimki-664024.html", "text": "Пожар горя днес в столичния квартал \"Младост\" 4. Сигнал за него е подаден малко преди 19 часа от минувачи.85-годишна жена, която живее в апартамента, не е била в жилището при избухването на пламъците, пише bTV.Наш читател изпрати любителски кадри от пожара, като от тях се вижда, че е обгоряла голяма част от фасадата на входа.Причините за пожара се изясняват. Според живеещата там жена става въпрос за късо съединение, тъй като жилището й било наводнено, а всички уреди били включени.", "date": "2017.08.30", "title": "Пожар съсипа фасадата на блок в Младост 4 (снимки)"}
{"url": "https://offnews.bg/volejbol/volejbolistite-ni-na-1-4-final-na-evrovolej-2017-664025.html", "text": "Националите по волейбол се класираха на 1/4-финал на Европейското първенство в Полша, след като обърнаха Финландия в мач с ужасяващо начало и забележителен край с 3:1 (23:25, 25:21, 25:11, 25:12) в плейофната среща, която се игра в зала “Таурон Арена” в Краков.В следващата фаза отборът на Пламен Константинов ще се изправи срещу този на Сърбия в спор за място на полуфиналите от Евроволей 2017. Двубоят е в четвъртък и отново ще се изиграе в Краков.Срещата с Финландия определено не започна по най-добрия начин за нашия състав. Българите допускаха много грешки от сервис и подариха куп лесни точки за скандинавския съперник, който по индивидуална класа отстъпваше сериозно.След това обаче волейболистите на селекционера Пламен Константинов взеха инициативата и изравниха геймовете.В третия гейм България даде само 11 точки на съперника, а в четвъртия – 12, което е показателно за разликата в нивата на двата отбора.Диагоналът Цветан Соколов отново бе най-резултатен за България с 21 точки (1 ас). Центърът Николай Николов (2 аса, 3 блокади) и Тодор Скримов (3 аса) добавиха по 15.  ", "date": "2017.08.30", "title": "Волейболистите ни на 1/4-финал на Евроволей 2017"}
{"url": "https://offnews.bg/politika/ninova-obsadi-s-shefa-na-vas-antikoruptcionnia-zakon-na-bsp-664004.html", "text": "Получихме професионален анализ и добри препоръки. Благодарим за тази среща, защото това са хората, които прилагат законите и в работата си са се срещнали с най-много проблеми от недобре оформени закони.Това заяви председателят на БСП Корнелия Нинова след среща с председателя на Върховния административен съд Георги Колев и представители на институцията по повод предложения антикорупционен закон на БСП.Както и в предишния разговор със Съюза на съдиите, имаше препоръка да се разпише процедурата, по която президентът определя председателя на агенцията, предложена от нас, да има по ясни правила, по които това да се случва. Ние приехме тази бележка и ще бъде отразено в законопроекта. Това е възможно и конституционно, обясни Нинова. Предложенията да се извадят евродепутатите от кръга лица, защото са в европейска институция и не могат да бъдат разследвани от тази агенция, както и да разпишем ясен механизъм за съхранение и унищожаване на събраната информация, за да не се злоупотребява с нея, също бе обсъдено на срещата, допълни Нинова. Корнелия Нинова посочи, че по време на разговора представителите на ВАС са споделили, че обикновено до тях не се допитват преди да се приеме някой закон. „Когато ние внасяме законопроект, първо ще се допитваме до професионалисти, за да можем да внесем качествени и работещи такива“, подчерта лидерът на левицата и посочи, че окончателният вариант на законопроекта ще бъде гледан в събота на заседанието на НС на БСП.", "date": "2017.08.30", "title": "Нинова обсъди с шефа на ВАС антикорупционния закон на БСП"}
{"url": "https://offnews.bg/obshtestvo/koga-shte-sa-vakantciite-i-izpitite-prez-2017-2018-g-okonchatelniat-663945.html", "text": "Лятната ваканция няма да се свива, а първият учебен ден остава 15 септември. И през 2017/2018 г. учениците ще имат четири ваканции през годината, както и почивни дни заради национални изпити или празници, предвижда заповед на министъра на образованието Красимир Вълчев. Вчера той разписа и графика за провеждането на тестовете от националните външни оценявания. От документите е видно, че идеите лятната ваканция да се намали за сметка на по-дълги ваканции през годината и първият учебен ден да стане 1 септември да отпаднали.Ваканции:- есенна - 1 ноември - 5 ноември 2017 г. вкл.;- коледна - 23 декември 2017 - 2 януари 2018 г. вкл.;- междусрочна - 3 февруари - 6 февруари 2018 г. вкл.;- пролетна (I-XI клас) - 31 март - 9 април 2018 г. вкл.;- пролетна (XII клас) - 6 април - 9 април 2018 г. вкл.Неучебни дниСедмицата между 21 и 27 май също ще е пълна с почивни дни за учениците. Освен националния празник, тогава са и датите за матурите и изпитите след VII клас.Почивни ще са:21 май - матура по български и литература (XII клас) и национално външно оценяване по български и литература след VII клас;23 май - втори държавен зрелостен изпит по предмет по избор и тест след VII клас по математика;24 май - Ден на българската просвета и култура и на славянската писменост;25 май - неучебен, но присъствен ден по повод Деня на българската просвета и култура и на славянската писменост.Вторият учебен срок ще започне на 7 февруари за всички класове и по традиция ще свърши по различно време за малките и големите ученици.Край на втория срок:15.05.2018 г. - XII клас;01.06.2018 г. - I - IV клас;15.06.2018 г. - V - VIII клас;29.06.2018 г. - V - VII клас (в спортните училища) и VIII - XI клас.Зрелостниците ще приключат училище на 15 май 2018 г., което ще им даде възможност да се явят на изпити за промяна на оценката, както и за финалната подготовка за държавните зрелостни изпити.Изпити след IV клас:- Български език и литература - 10 май 2018 г.;- Математика - 14 май 2018 г.;- Човекът и обществото - 16 май 2018 г.;- Човекът и природата - 17 май 2018 г.X класОценяване на дигиталните компетентности - 11 - 15 юни 2018 г.Всички десетокласници ще се явят на националното външно оценяване на дигиталните компетентности. То ще се проведе в учебните часове между 11-и и 15 юни.", "date": "2017.08.30", "title": "Кога ще са ваканциите и изпитите през 2017/2018 г. (окончателният график на МОН)"}
{"url": "https://offnews.bg/sviat/razgovorite-ne-sa-optcia-za-reshavane-na-problema-s-kndr-smiata-tramp-664021.html", "text": "САЩ разговарят със Северна Корея и им плащат изтръгнати с изнудване пари от 25 години. Разговорите не са отговорът, написа днес в Туитър американският президент Доналд Тръмп, цитиран от световните агенции.Правителството на Тръмп, както и това на неговия предшественик Барак Обама, използва постоянно подхода с \"моркова и тоягата\" по отношение на севернокорейския режим с надеждата да го накара да се откаже от ядрената и ракетната си програма, отбелязва Франс прес.Държавният секретар на САЩ Рекс Тилърсън даде ясно да се разбере, че е готов на преговори със Северна Корея, при условие че те ще са за ядреното й разоръжаване.\"Те са готови да ограничат провокативните си действия и е възможно да видим в това път към някакъв вид диалог в близко бъдеще\", заяви Тилърсън преди седмица.Вчера обаче Северна Корея изстреля балистична ракета със среден обсег, която прелетя над северния японски остров Хокайдо.", "date": "2017.08.30", "title": "Разговорите не са опция за решаване на проблема с КНДР, смята Тръмп"}
{"url": "https://offnews.bg/ikonomika/menda-stoianova-zapochvame-s-nova-taksa-smet-kojto-pravi-bokluka-t-663942.html", "text": "ГЕРБ започва още следващата седмица работа със Закона за местните данъжи и такси, като се предвижда да се обсъди новия начин за определяне на такса \"Смет\" - за фирми и граждани. Това обяви пред БНТ председателят на бюджетната комисия в Народното събрание Менда Стоянова. \"Трябва да се намери златното сечение между интересите и това, което трябва да се спазва - основното правило е, че замърсителят трябва да поеме тежестта. Трябва да се съобразяваме със справедливостта - в момента бизнесът поема основната тежест, без да генерира битов отпадък, от друга страна трябва да се търси социална поносимост, за да може обикновеният човек да я плати и да няма срив в приходите на общината\", обясни Стоянова. Тя добави, че новият политически сезон започва с малки промени на данъчните закони, но само в тяхното усъвършенстване, без промени на ставките. Няма да има промяна в данъците, които плащат хората.„По темата с намаляване на административната тежест се работи сериозно, предстоят промени в закони и подзаконови нормативни актове“, коментира Менда Стоянова.„Към края на месец юли приходите в хазната са повече от заложените с над 6%. За второ тримесечие ръстът на БВП е 3.6%. Ръстът през второто тримесечие спрямо първото е 0.9%. Очаквам този ръст да се запази и до края на годината“, заяви тя. „Нулев или положителен баланс ще означава липса на кредити. Половин година ще слушате спекулациите на опозицията за това как ще разпределяме излишъка в бюджета“, прогнозира председателят на бюджетната комисия.За секторите и увеличението на парите Менда Стоянова коментира:От догодина още 20-25% ще бъдат увеличени учителските заплати. За три години те ще бъдат удвоени.Предвиждат се цялостни инвестиции в образование - в материална база и съвременни форми на обучение.В сектор „Сигурност“ ще се прави анализ, за да се види възможност за увеличение на заплатите. Там предвиденият разход е основно в техника, макар че министърът на отбраната и този на МВР говорят и за заплати - ще се прави ванализ и ще се види каква е възможността за увеличаване на техните заплати, защото има други бюджетни случжители, които се нуждаят от ръст на заплатите. Нужда от повишение на заплатите има в секторите социална политика и култура. \"Ниски са заплатите на социалните работници, в НОИ, в сферата на културата - музеи, библиотеки, тези хора трябва да усетят някаква промяна, в противен случай диспропорцията в заплащането с други сектори ще стане голяма“, каза Менда Стоянова. ", "date": "2017.08.30", "title": "Менда Стоянова: Започваме с нова такса смет - който прави боклука, трябва да плаща"}
{"url": "https://offnews.bg/lajfstajl/obichate-li-ptitcite-bg-artisti-predizvikaha-furor-s-tazi-galeria-663940.html", "text": "Българско студио за анимация а адрес в Бургас създаде фурор с невероятните си картини, публикувани в популярния фотографски сайт Bored Panda.Екипът e създал красиви колажи, като върху снимки на птици са добавени различни елементи и аксесоари.Проектът е бил показан за 11 дни в Бургас в открита изложба, като отзивите били изключитлено позитивни, споделят създаделите на картините.„Това е абсолютно новаторски подход, при който фотограф и илюстратор работят върху изображение на две нива. Надяваме се да сме направили историите по-забавни и цветни“, казват от студиото.", "date": "2017.08.30", "title": "Обичате ли птиците? Бг артисти предизвикаха фурор с тази галерия"}
{"url": "https://offnews.bg/ikonomika/emblematichnata-tesnolinejka-rodopi-potegli-otnovo-sled-30-godini-663943.html", "text": "Eмблематичният за БДЖ пътнически влак \"Родопи\" потегли от гара Септември в 8:32 ч за пръв път след 30-годишна ваканция.Влакът се движи по теснолинейния път Септември-Добринище и ще пътува всеки ден. Влакчетата по този път пътуваха и досега. Различното при \"Родопи\" е, че се доближава максимално като визия и концепция до някогашния си предшественик - ще има същите килимчета и перденца, персоналът ще съобщава спирките, забележителностите и престоя. Ще липсва само бюфетът, защото към момента БДЖ не разполага с такива оборудвани вагони.Връщането на някогашния влак \"Родопи\" е част от новата програма на БДЖ за възстановяване на исторически композиции с атракционна цел. Идеята за възстановяването му е на Кристиян Ваклинов от сдружението \"За теснолинейката\". Тя се ражда преди няколко години, когато Кристиян разбира от бивши железничари, че от 70-те до 90-те години влаковете по теснолинейката носят имената \"Вихрен\", \"Родопи\" и \"Пирин\". Ваклинов се обръща към ръководството на БДЖ с идеята \"Родопи\" да бъде възстановен и от днес това вече е факт.Маршрутът й минава през гори и реки, градчета и села, долини и котловини, 35 тунела, множество мостове, десетки забележителности, курорти, върхове и минерални извори и превозва пътниците по най-високата жп линия на Балканския полуостров. ", "date": "2017.08.30", "title": "Емблематичната теснолинейка Родопи потегли отново след 30 години"}
{"url": "https://offnews.bg/obshtestvo/naj-mnogo-bira-piat-v-montana-sledvat-gi-v-pleven-i-ruse-663946.html", "text": "Българите стават все по-големи любители на бирата, сочат резултатите от последното национално представително проучване на агенция „Ипсос България“, проведено по поръчка на Съюза на пивоварите.Изследването показва, че средната честота на консумация на пиво през лятото на тази година е 9,4 пъти в месеца, което е почти колкото най-високите нива на честота на потребление от 2011 и 2012 г. Бирата остава и най-предпочитаната лятна напитка след минералната вода и силно се доближава до честотата на консумация на безалкохолните напитки, която е 9,8 пъти месечно.2 808 000 милиона пълнолетни българи или 57% от населението между 18-69 години твърдят, че през лятото пият бира поне веднъж седмично, а други 14 на сто - веднъж месечно. 22% пък декларират, че въобще не консумират бира.От Съюза на пивоварите са категорични, че тази статистика не е необичайна за летните месеци, тъй като в този период се реализират около 60% от годишните продажби на бира в страната. „Топлото и слънчево време е съществен фактор за повишаване на консумацията на пиво“, коментира Ивана Радомирова – изпълнителен директор на сдружението.Тя припомни, че спецификата на продукта като нискоалкохолна напитка, с около 90% съдържание на вода в комбинация с хранителни вещества и минерални компоненти, подпомага рехидратацията на организма в горещите дни. „Според редица изследвания и цитирайки международни и български учени, следва да отбележим, че умерената консумация на бира възстановява водния и електролитен баланс на човешкото тяло, което допринася по-лесно да се справяме с летните жеги“, допълни Радомирова.Най-запалените потребители на пенливата напитка у нас са сред групата на възраст между 30 и 39 години, следвани от тези между 20 и 29. За трето поредно лято най-активни са биролюбителите в Монтана, където честотата на потребление на пиво достига до 14,2 пъти месечно, следвани от плевенчани, които пият бира 11,8 пъти в месеца и Русе - 11,2.Мъжете традиционно пият бира по-често от жените. През лятото господата посягат към кехлибарената напитка средно 14 пъти на месец, а дамите 5.Отново Монтана е регионът, в който представителките на нежния пол най-често предпочитат да пият бира – почти 10 пъти в месеца. Следват ги жените в Бургас и София, които консумират пиво 6 пъти месечно. Най-активните почитателки на пенливата напитка са младите дами във възрастта от 20 до 29 години, а най-рядко пият бира жените между 50 до 59 г.Резултатите от национално представителното изследване показват, че всеки трети българин счита, че при умерена консумация бирата е част от „здравословния начин на живот“. Убедените в това са 36 на сто от анкетираните, а сред активните консуматори, които пият бира поне веднъж седмично, процентът дори нараства на 48.38 на сто от всички респонденти и 62% от активните консуматори твърдят, че бирата е „подходящото за тях питие“, което се свързва с все по-добрата информираност на потребителите за пивото като натурален и относително нискокалоричен и ниско алкохолен продукт. Делът на убедените в това се покачва през последните две години и заради доброволния ангажимент на пивоварните компании да предоставят на потребителите хранителна информация за категорията, включително – енергийна стойност, която средно е 43 кcal за светлата бира, а за безалкохолната – 23 кcal. От Съюза на пивоварите обещават, че до края на месец септември енергийната стойност ще бъде изписвана на 90% от етикетите на произвежданите от членовете на сдружението марки бира. На всички етикети пък пивоварите у нас, отново на доброволен принцип, посочват и съставките на всяка бира.", "date": "2017.08.30", "title": "Най-много бира пият в Монтана, следват ги в Плевен и Русе"}
{"url": "https://offnews.bg/politika/novi-1-2-mln-lv-shte-glatne-ogradata-na-granitcata-s-turtcia-663947.html", "text": "Повече от 1.2 млн. лв. отпусна правителството за изграждането на оградата на границата с Турция. Правителството одобри в сряда допълнителни разходи в размер на 1 224 000 лв., с които да бъде изграден допълнителен участък по поречието на р. Тунджа на територията на Хасково. Средствата за изпълнението на постановлението се осигуряват чрез преструктуриране на разходите и/или трансферите по централния бюджет за 2017 г., уточняват от правителствената пресслужба.До момента съоръжението на границата струва повече от 170 млн. лв., с което цената му на един километър излиза 1.3 млн. лв. Става въпрос за общо 132-та километра защитно съоръжение без оставащите два километра на територията на Хасковска област. Намеренията на правителството първоначално бяха този участък да не бъде застрояван заради спецификата на терена в района на устието на река Тунджа.Поредният транш от 1.2 млн. лв. за строителството на оградата ще бъде даден отново без обществена поръчка. В началото на 2016 година по настояване на депутати от Патриотичния фронт парламентът разреши оградата на границата да се строи без обществена поръчка. Отпуснатите от правителството средства бяха , избрани еднолично от съответните областни управители. До момента най-много средства са платени за оградата на територията на Бургас, където са сключени договори за 108 млн. лв. ", "date": "2017.08.30", "title": "Нови 1.2 млн. лв. ще глътне оградата на границата с Турция"}
{"url": "https://offnews.bg/112/izchezna-sinat-na-stolichen-biznesmen-ne-izkliuchvat-otvlichane-663988.html", "text": "Синът на столичен бизнесмен е изчезнал при странни обстоятелства днес. Автомобилът на 25-годишния мъж е бил открит празен на пътя за с. Герман около 10.30 часа, съобщи БНР. В колата са открити личните документи, шофьорската книжка, телефоните и портфейлът на мъжа. За момента не е ясно местонахождението му.Автомобилът му е открит с отворена врата.Полицията е оградила района на селото, но официално от МВР не съобщават за случая.По информация на националното радио не се изключва и версията за отвличане.Изчезналият е син на известен столичен бизнесмен, който притежава една от най-големите автокъщи в София.В момента в СДВР се е събрало цялото оперативно ръководство на МВР заедно с главния секретар на МВР Младен Маринов и директора на ГДБОП Ивайло Спиридонов. Според bTV бизнесменът е Тони Златков, собственик на автокъща \"Софавто\". Той обаче отрекъл синът му да е отвлечен. По думите му става въпрос на кражба на автомобил и синът му е добре. Районът край гробищата на Герман е отцепен и вече четвърти час тече оглед. Колата се намира на метри от къщата на Златков.", "date": "2017.08.30", "title": "Изчезна синът на столичен бизнесмен, не изключват отвличане"}
{"url": "https://offnews.bg/ikonomika/borisov-gasi-pozhara-vav-vpk-s-10-uvelichenie-na-zaplatite-664008.html", "text": "Премиерът Бойко Борисов обеща заплатите в държавните фирми от военнопромишления комплекс да бъдат увеличени с 10 на сто. Това показва стенограмата от днешното заседание на правителството.Министърът на икономиката Емил Караниколов (\"Атака\") обяснява на колегите си, че Дунарит няма да бъде национализиран, а само ще стане държавен, тъй като държавата не можела да допусне да се отнеме лиценза на предприятието заради изискуемите кредити от 67 милиона лева на предприятието. Той поема и ангажимент в предприятието да няма посредници при търговските сделки. Идеята среща одобрението и на премиера Борисов.Ето и текста на стенограмата от правителственото заседание по темата за военния завод:БОЙКО БОРИСОВ: Караниколов, запознай колегите със ситуацията около „Дунарит“.ЕМИЛ КАРАНИКОЛОВ: Благодаря Ви.Накратко, положението с „Дунарит“ е следното. Първо, от май месец има изискуемо вземане за 67 милиона. Другият основен проблем са обвиненията към управителите, което води до задължение да се предприемат действия за отнемане на лиценза за производство.Не може да допуснем да има сътресения от гледна точка на изпълнителни производства, обявяване на процедура по несъстоятелност, тъй като вакуум в този сектор няма да остане – веднага „Дунарит“ ще бъде изместен от пазара от конкуренти, не говоря конкуренти в България. „Дунарит“ е изключително важна връзка между целия военнопромишлен комплекс в България.Към момента Държавната консолидационна компания предприе действия за изкупуване на изискуемите кредити, за да не се предприемат действия срещу „Дунарит“. От тук нататък стои проблемът с отнемането на лиценза, тъй като не могат да бъдат освободени управители, въпреки техния акт, с който са си поискали освобождаване. Няма собственик в дружеството, оспорва се и собствеността въобще. Там е изключително неприятна като цяло картината. Каквото и да се случи, държавата ще предприеме всички действия за придобиване на това дружество, тъй като не можем да допуснем то да затвори или да има някакво сътресение, ще има сътресение в целия сектор на военнопромишления комплекс.Другото, което е изключително важно – 1300 работници, техните семейства, свързаните дружества, които работят, доставки, са около 5 хиляди човека и това за регион Русе е недопустимо. Пред вас поемам ангажимент, ще направим всичко възможно да го придобием. Това не е национализация, няма такъв термин и такава възможност в нашето законодателство. Ясни са какви са възможностите.Друго, което гарантирам. И пред работниците го гарантирам – няма повече да има посредници по търговските сделки на дружеството с цел някакви пари или комисионни да отиват тук и там.Благодаря.БОЙКО БОРИСОВ: Да им го обясня по-простичко на колегите.На входа и на изхода на държавните предприятия стоят частните посредници, които са с по няколко работници. Даже някои назначават работници просто, за да създадат фон, че имат работници. Предприятията работят, а приходите не отиват в тях, след това и в бюджета като дивиденти, и самите предприятия да се рефинансират, да се модернизират, иновации да се прилагат, а се акумулират огромни печалби без да се влага труд, само с посредничество. Така че, нашият ангажимент като правителство е не само да се запазят работните места, а и с 10% да увеличим фонд „Работна заплата“ на тези предприятия, защото всички работят много, а в същото време предприятията буквално се източват.Караниколов.ЕМИЛ КАРАНИКОЛОВ: Благодаря Ви.Специално за „ВМЗ“, тъй като изключително добре се справят и мениджмънтът, и работниците, много сериозни обороти имат, много задачи имат, на три смени работят, там вече е разпоредено, предвид добрите резултати, фонд „Работна заплата“ да бъде увеличен с 10 процента.Друго дружество, което наблюдаваме, е „Авионамс“. То беше почти фалирало, знаете, в момента го съживихме, работи, работниците си получават заплатите. Към края на годината, ако продължава така да работи, за догодина ще предвидим и там увеличаване на фонд „Работна заплата“, не зная дали с 10% ще е възможно, защото беше в много тежко състояние.Но така или иначе, секторът върви изключително добре, хората работят, развиват се.Това в държавните предприятия в момента сме го спрели на входа и на изхода. Купува се на пазарни цени и се продава на такива, няма посредници.БОЙКО БОРИСОВ: Натовските хеликоптери, колко направихме вече?ЕМИЛ КАРАНИКОЛОВ: Вторият тръгна. Два.БОЙКО БОРИСОВ: Добре.ЕМИЛ КАРАНИКОЛОВ: Не е лесно, все пак дружеството беше фалирало, трябваше да осигурим средства заплатите да платим, задължения да платим. Така или иначе, си стъпва на краката при всички положения. А и клиентите са доволни, приемат. Много са. Ако се справяме добре, ще има още повече, от нас зависи. Договорът е за 160 милиона долара.", "date": "2017.08.30", "title": "Борисов гаси пожара във ВПК с 10% увеличение на заплатите"}
{"url": "https://offnews.bg/futbol/natcionalite-se-vdahnoviavat-za-macha-sreshtu-shvetcia-s-film-za-pele-663948.html", "text": "Ден преди квалификацията с Швеция, селекционерът на националния отбор Петър Хубчев включи в програмата за потготвителния лагер нетрадиционно занимание за футболистите. След вечерната си тренировка националният отбор и треньорският щаб изгледаха заедно набиращия все по-голяма популярност сред спортните среди филм \"Пеле: Раждането на една легенда\".Закритата предпремиерната прожекция на филма, който излиза по кината на 8 септември, беше специално организирана за родните национали в амфитеатралната зала в Националната футболна база в Бояна.За отбора филмът беше не само необходимо разнообразие от тренировъчния процес, но и много вдъхновяващо и сплотяващо преживяване.Момчетата гледаха биографичната лента за живота на великия футболист – от гетата в Бразилия до спечелването на Световната купа през 1958 година на финал срещу Швеция, като кулминацията на филма е именно мачът на Пеле и съотборниците му срещу шведите.\"Гледаме филма в точния момент. Вписа се отлично в настойката за предстоящия мач\", сподели след прожекцията селекционерът Петър Хубчев.Филмът проследява как Пеле връща вярата на бразилците във футбола като залага на характерния за тях стил джинга, от който са се отказали след загубата им от Уругвай през 1950 година. \"От утре сменяме тактиката и почваме джинга\", пошегува се националният селекционер.\"Пеле: Раждането на една легенда\" е история за това как талантът среща характера и се превръща в дух, пред който препятствията са само повод да продължиш напред.", "date": "2017.08.30", "title": "Националите се вдъхновяват за мача срещу Швеция с филм за Пеле"}
{"url": "https://offnews.bg/knigi/lesno-li-e-da-badesh-bog-663962.html", "text": "Вампирската империя на Виктор Пелевин „Empire V” е вече и на българския пазар благодарение на издателство . В осмия си роман руският властелин на словото ни представя свят, управляван от Великия прилеп, в който прилепите-вампири са избрана каста. Както е отбелязано на сайта на гениалния вампир, на 25-и Виктор Олегович навърши 20000 дни, на 30-и, т.е. днес, поредната му книжна твар – родена между гламура и дискурса – долита на родния книжен пазар: с оригинална корица и година преди да е готов филма по романа.Интересен е опитът на издателката г-жа Монова да осигури автентично илюстриране за книгата. Практически тя прави опит да се свърже лично и пряко с един от художниците от „поколението „П”. Sasha Berg (точно тъй държи да се изписва името му, на латиница) мълчи половин година, а сетне изведнъж и́ пише, че е готов да направи оригинална корица за българското издание. Споделя и визията си за някои от креатурите (летящи и нелетящи твари), раждани от въображението на родителя на лисици, котки, вампири, върколаци, богове и богини, халдеи и свръхчовеци. Преводач на „Empire V” („Ампир „В”, във вариант за заглавието, който също носи многопластов смисъл) е Боян Станков, а романът излиза под редакцията на Светлана Комогорова-Комата.Въпреки, че романите на Виктор Пелевин са издавани у нас, за него самият се знае малко; той не дава интервюта, мистификация е дори рождената му дата. Масивният сайт, откъдето може да се почерпи информация, практически е фенско творение с благословията на писателя. Критиката у нас не иска, не обича или не се чувства готова да го поднесе на заинтересованите и любопитните и в последните 15-тина години се захваща с него по-малко от 5 пъти. Ако перифразираме една бележита реплика на героя от „Generation ”П” Татарски – „солидна критика за солиден автор” липсва у нас. Или – както пък заключава вампирът Митра от Викторовата Империя: „който не иска да работи като клоун за педерастите, ще работи като педераст за клоуните и за същите жалки кинти”. Е, понякога обстоятелствата те удрят по главата и се озоваваш… на интервю с вампир.За Пелевин и фантастичните му произведения от времето на „постсъветския алегоризъм” има какво да се дискутира. Срещналият се с онзи от „поколението „П”, лисицата-върколачка, Рама-фон Щорквинкел/Щчоркин придоби нееднозначни впечатления, които ще сподели след още няколко дни за доузряване на по-плътен вкус. Ще ви предложим и едно от малкото интервюта на Пелевин, измъкнато от сайта му. И ще започнем с по пространен текст, писан от млада дама, очевидно добре литературно и лингвистично подготвена, за да се опитаме да възвърнем на българския читател вкуса към по-задълбоченото писане, в лек противовес на модните през последните години у нас, неясни по жанр, \"ревюта\" за книги в знайни и незнайни блогове с неоправдано самочувствие, които промиват мозъците на неизкушените млади читатели точно както го правят и халдеите на Пелевин. Но трудно е да бъдеш Бог, както в друго време и при други измислени обстоятелства възкликват даже в заглавие на книга едни двама братя фантасти.Ксения Дякова:Бележки на читателя в полетата на „Ампир В” (По едноименния роман на В.О.Пелевин)(текстът е от личния сайт на автора, поддържан от неговото фен общество с личното му одобрение; прев.Александрина Петрова)Книгата на В. О. Пелевин „Empire V” е най-удивителната книга на нашето време. От нея те хвърля ту в огън, ту в студ. Тя балансира на границата между най-жесток цинизъм и най-изтънчена лирика.Всъщност, цинизмът и лириката не СА напълно балансирани. По принцип повествовянието щокира именно с унищожаването на човека. Мисля си, че книгата ще учуди дори този, който е запознат доста добре с философията на Пелевин. Още повече, че тя ни препраща съвсем определено към по-ранния му роман “Generation “П”. На първо място е очевиден паралелът в заглавията. Впрочем, съществува интерпретация, говореща за липсата на скромност у автора. Някога е съществувало „Поколението на Пелевин”, а сега – ето я „Империята на Виктор”. Забавно! Второ, налице е пространно тълкуване на идеите, огласени в “Generation “П”, което е и своего рода продължение: над умовете на хората господстват халде–пиари, а над халдеите, на свой ред – вампири-свръхчовеци.Изначално книгата се възприема като своеобразен втори том, който очевидно развива все същата идея за изнасилването на човешкия разум, за грубата подмяна на истинските ценности с мними, за безкомпромисната обреченост на човешкия род на жалко живуркане. Само че тук това е по-твърдо изречено, тъй като главният героя вече не е човек, а вампир, уж по-съвършено и благородно същество. Затова и оценките са шаржирани: човекът е животно, биологичен вид, създаден за храна на вампирите; разумът, отличаващ го от животните, е паричната му жлеза; културата му – кюспе, отходен материал, останал от производството на пари.Присъствието на очевидна повторяемост смущава. Струва ни се, че се извършва свиване на художественото пространство на автора, очертават се граници за поетиката. След прочитането на целия „сборник” с анекдоти (трябва да се признае – смешни), на изложеното в книгата и проблясването на поредните слогани, без да щеш, си задаваш въпроса дали писателят контролира оригиналността на материала. Впрочем, в този цикъл пелевинските анекдоти са, като правило, „лингвистични”: построени са върху игра с етимологията, синонимията, фонетични, дублети и т.н.За сметка на такава конкретна преориентация на читателя на “Generation “П”, книгата сега напомня или своебразен коментар от типа „Бележки по страниците на „ Името на розата”, или на втора тухла от епопея, наподобяваща „Хари Потър”. В първия случай това разочарова, доколкото определено стеснява пространството на интерпретация на “Generation “П”; авторът отчетливо обяснява и какво е това зикурат, и как трябва да се изкачиш на него, и кои са халдеите, т.е. определено заема лидерска позиция, като отблъсква читателя встрани.     Във втория случай, с аналогията “Generation “П”, е още по-очевидно доколко в композиционно отношение произведението е фентъзи роман на възпитанието. Името на Хари Потър се появява още в самото начало на книгата; главният героя е обичайното надарено момче от небогато семейство, принудено да работи като хамалин; щрихират се знаци от своеобразен паралел на човешкия свят – V-тата империя и съществува импровизирано училище с вълшебни преподаватели. Забележителен е „добрият” и могъщ куратор-чародей Енлил Маратович, ала Дъмбълдор, който непрекъснато дразни с недоизказаните си истини, отлагайки от страница на страница окончателната инициализация с нещо подобно като „Но за това ще разбереш по-късно”. Прощалната фраза на Енлил Маратович след първата му среща с Рама „Радвам се, че отново си с нас” – почти дублира Дъмбълдоровското „Добре дошъл!” (и макар да е от филма, не противоречи на поетиката на романа „Ампир В”). Има и кръв, която (почти както) „сам знаеш Кой” или „Онзи, когото не трябва да назоваваме с името му” завоалира в примитивния евфемизъм „червена течност”, или още по-добре – „дума с буквата „к”. Още: „мисли от епруветката: препарат от кръвта на човека, предаваща човешкото знание на собственика и́ у вампира – „огньове на информационния фоерверк”. Това много напомня описаните в книгите за Хари Потър спомени, запечатани в епруветки, уж за да ги опазят при несанкционирано проникване във вашето съзнание и „активиране” в случай на преместване в Омут Паметта. В резултат на всичко това, дори си съставих формулата: Рама = ХП + ВОП (т.е. Потър плюс Пелевин; б.пр.). Има и умишлено сладникави описания като следното: „Възрастните вярваха само на нея, но аз се досещах, че все някога и жабата ще излъже – а щуреца няма да може да бъде върнат…”. Тук жабата и щурецът са символи на отиващата си и идващата власт, на разрушавания и изграждащия се свят и т.н. Човек застава нащрек от факта, че деветнайсетгодишният герой разсъждава толкова много за съветската власт. Например на мен, двайсетгодишната, мисълта за съветската власт ми минава през ума именно по повод книгите на Пелевин. Не искам да се оправдавам, но това едва ли е обусловено от политическо безхаберие и т.н. Просто моето поколение се е родило и възпитало в практически друга държава. Затуй зад образа на Рама прозира отчетливо лицето на неговия създател. Това подсилва темата за пелевинското наблюдение – „в неговите книги между любовниците винаги лежи самият той (автор К.Д.)”.    Много оригинални и интересни са метафорите, основаващи се на компютъра и конструкцията му. Например, сравнението на мозъка с харддиск и връзката с проблемите за изтичане на информация. Също и играта с руско-английското разположение на клавиатурата (кирилица-латиница), като огледало на новата реалност. Но понякога и тук се усеща определено прекаляване, например: „Да се изгради фундамент на националното светоусещане от комплект текстове, писани неизвестно от кого, неизвестно къде и кога, е все едно да се инсталира пиратскатата версия на Windows 95 на турски език върху сървър без възможност за ъпгрейтване, с дупки в защитата, червеи и вируси, отгоре на всичко с повредена от неизвестен майстор динамична библиотека *.dll, поради което машината записва на всеки две минути”. Това, разбира се, е оригинално, и смисловото намерение е ясно, но е някак неестествено, сякаш е създадено за красота, като самоцел.И, разбира се, за тези, които имат проблеми с английския, книгата също ще бъде и изтезание: лично аз я четох с мюлеровия речник под ръка. Мисля си, че далеч не всички имат такива добри познания в областта на английския език като господин Пелевин. Макар, вероятно, това да ни показва една прогноза за езика на нашето скорошно бъдеще. За съжаление, подобни прогнози на писателя досега са се оказвали сполучливи.Не бива да не се обръща внимание на следната забележка: „най-пошлият знак на нашето време е практиката да се назовават с чуждестранни имена магазини, ресторанти и дори написани на руски романи, сякаш искаме да кажем: ние не сме такива, ние сме напредничави, офшорни, евроремонтирани. Това отдавна не предизвиква у мен нищо друго, освен гадене”. Разбира се, появата на такава забележка е естествена за книга със звучното, произнасящо се трудно от руснак заглавие „Empire V”. Дали това е провокация към читателя или към критиците, дали е – уви! – просто опит (моля за извинение!) да си избършеш задника като изпревариш възможните упреци. Така или иначе, не особенно честен ход.        Същото се наблюдава и в следния случай: Московският карго-дискурс се различава от полинезийския карго-култ по това, че вместо манипулации с останките от чужда авиотехника, използва фокуси с фрагменти от заемния жаргон. Терминологичният камуфлаж в статията на „експерта” е не само разновидност на маскировка, но и бойна окраска. Вече отбелязах по-горе „манипулацията със заемния жаргон”, прокарвана в книгата на Пелевин. Звучи като заявление: разбирам, че това е кошмар, но е така.Кратко казано, едната половина от книжката изгражда във въображението на читателя, на първо място, образа на автора – циник, чудовищно умен и жесток, зъл гений. Колко много струва дори една такава констатация: „Духовността на руския живот означава, че основният произвеждан и потребяван продукт в Русия са не материалните блага, а тежкареенето. „Бездуховността е в липсата на умение да се надуваш по правилния начин. Умението идва с опита и парите…” Макар на всички да им е ясно, че подобни истини са верни само наполовина, т.е. ако гледаш на тях от едната им страна. За този случай в книгата също е изведена формула: „аморално, но за сметка на това ефективно”.Както и в цялата фентъзи литература, в голяма част от книгата е въведена условна, един вид специфична лексика и тълкуване на понятията, които се крият зад нея. Това са един вид термини, заключващи в себе си голям обем информация: гламур, дискурс, халдеи, препарат, агрегат „М5”, ум „Б”, Хартланд, хамлет, баблос и мн.др. Тази лексика функционира единствено в романа и без нейното пояснение, по-нататъшното му четене е невъзможно.    Пелевин повдига съществения въпрос за изместването на литературата от филмите. Той нарича това „развит постмодернизъм” и го препоръчва като „култура на анонимната диктатура”: „Вашето поколение вече не познава класическите културни кодове. „Илиада”, „Одисея” – всичко това е забравено. Настъпи епохата на цитати от масовата култура, т.е. предмет на цитирането се явяват предишни заимствания и стари цитати, които са откъснати от първоизточника и обезличени до абсолютна анонимност”. Разбира се, тази мисъл не е нова, но вербално е формулирана блестящо и е въведена безупречно в общата концепция на книгата.В романа присъстват доста пространни заемки от дискриптивната лингвистика, известни на всеки филолог, както и теорията за лингвистичната относителност на Сепир-Уорф, като главната идея е в това, че думите определят и формират човека, неговата култура и поведение: „именно думите създават предметите, а не обратното – пише Пелевин – всичко е направено от думи”.Парадоксалното е, че целият необхватен цинизъм по отношение на човека и неговата култура, живот, труд, подчертава изключително изгодно финалните „сентенции”, „морала”, които извън контекста на цялата книга биха се възприемали като евтини общоизвестни истини. Потопени в контекста, тези истини изглеждат изстрадани и неминуеми.    Първо, посредством личните преживявания на главния герой Рама, авторът показва, че баблосът е вълшебно питие, получено при циркулацията в човешкия мозък на мислите за пари, „кръвта на света” – това е също така и „ярка червена капчица на надеждата и смисъла”, „аленото цвете на надеждата”. „В човеците трептеше червената спирала на енергията, тлеещата граница между това, което те приемаха за действителност и онова, което се съгласяваха да приемат за мечта. Полюсите бяха фалшиви, но искрата между тях – истинска.”. Както винаги в прозаичната лирика на Пелевин, и тук присъства образът на децата, на детството: „… спомних си, че в детството си знаех всичко това. Виждах вампири, прелитащи през сънищата ми и разбирах, че те отнемат най-важното от живота” (курсивът мой – К.Д.). „Най-важното в живота” е капчицата надежда и смисъл, които човек трупа в себе си постоянно докато живее, а не циркулацията на пари́те в мозъка. Ето я втората – светла – страна на пелевинската философия, основана върху състраданието към човека, а не на неговото унищожение. Винаги е тъй при Пелевин, но не винаги е толкова ярко. Пелевин преминава към езика на масовата литература и мъртвородения език на интернета, за да обрисува достъпно човека в неговото робско положение, закрепостен и нещастен; за да покаже цялата чудовищност на създалата се ситуация, на системата за унищожаването на хората, превърнати в добитък.                                Това познание се реализира чрез образа на Рама – вампир, формален стопанин на човешкото стадо и потребител на вълшебния баблос, изцеден от човека. На практика Рама се оказва също толкова закрепостен, колкото и човека. Посвещаването му като вампир само му отваря очите за случващото се, но не го изтиква от системата, не го освобождава. Светът на вампирите напълно се дублира с човешкия свят. Баблосът, или по-точно това, което се впръсква след приемането му в мозъка, дава усещане само за минутно щастие: „невротрансмитерът” – агент, предизвикващ в мозъка последоватеелност от електрохимични процеси, изживявани субективно като щастие. Изкуственото щастие на вампира е забъркано от същата идея за парите и циркулацията на мислите за тях в хорските мозъци, както у самия човек. Вампирският свят има своя социална стълба, „началници”, към чиито имена се добавя бащиното име: „Ние също имаме своя йерархия”. За началниците достъпът до баблоса е по-свободен, отколкото за младшите вампири; те притежават тежкарски вили, имат свой си ограничен кръг от познанства. Вампирът даже се оказва в малко по-неизгодно положение от човека, доколкото от човек той се превръща в „кон”, средство за придвижване на всемогъщия „език” – в което се състои цялата му вампирска същност. В романа много пъти се мярка едно сравнение, илюстриращо това положение – Наполеон („език”) и неговият кон (човек). Има и епиграф по този повод: „Локомотивът е създаден мъдро, но той не съзнава това, и каква би била целта да се построи локомотив, ако в него нямаше машинист?” Вампирите се управляват от езика, хората – от вампирите; на практика аналогията е пълна и почива на принципа на тоталитарното управление.    Още преди да е преминал посвещаването си, Рама казва: „…помислих си, че все пак, не съм станал докрай дявол, защото случващото се не ми харесва.” Съвсем очевидно е, че положението му на „дявол” не му харесва и на финала. Ако в началото на книгата това му се струва нещо ново и той с интерес опитва да вниква в ставащото край него и с него, то в края на романа той просто е принуден да се помири с факта, че е обречен. Всички въпроси, с които Рама се обръща към препоръчания му вампир-ментор – Озирис – са глобални: какво е това свят?, какво е Бог?, какъв е смисълът на живота?, къде е истината?„Стана ми мъчно…”- А ако я караме без философия? – попитах аз. – Честно? Присъства ли Бог в нас? Неудовлетворен от получените отговори, Рама настоява: „Защо всичко е толкова ужасно създадено?”. И има два варианта за отговори на въпросите, зададени от Рама. Първият се предполага от възможността за постановка на подобни въпроси. В действителност, Рама иска да чуе утвърдителен отговор, младият вампир жадува добро, надежда, смисъл, истина и Бог. Но има и друг отговор (всъщност, много отговори на много въпроси, но те се сливат в едно) и това е отговорът на Озирис – отричащ, брутално свързан с живота, реален, циничен: „Винаги може да се измисли заклинание, предизвикващо в невронните вериги на твоя мозък възбуждане, което може да се изживее като свещено дихание на истината.”В книгата се осъществява диалог между двамата Пеливини: твореца, романтика, поета и Пелевин – циничния мъдрец.Авторът предлага абсолютна алтернатива. Въпросът е в това на чия страна ще застане читателят, кой Пелевин ще предпочете, с кого ще се съгласи. Като цяло тези две страни съжителстват у всеки човек и това демонстрира сполучливо писателят. Професорът по теология, работещ като „наемна храна” в квартирата на вампира Озирис, казва на Рама: „Наистина нашата планета не е затвор. Тя е един много голям дом. Вълшебен дом. Това е дворец на Бога. Много пъти са се опитвали да убият Бога, разпространявали са различни клевети за него, дори в СМИ са съобщавали, че се е оженил за проститутка и е умрял. Но това не е истина. Просто никой не знае в кои стаи на двореца живее той, защото постоянно ги сменя. Знае се само, че там, където влиза Той, е подредено и гори светлина. А има и стаи, в които Той никога не влиза.”Такива думи не изникват на празно място и в тях определено има истина. Но авторът не идеализира човека нито за секунда: произнасяйки своята „проповед”, професорът връчва на Рама визитка с надпис-слоган: „Към Бога чрез Словото Божие. Молитвен дом „Логос КатаКомбо”. Истината се изопачава в зависимост от чии уста се излива, защото човекът е човек, а в средностатистичния човек винаги съжителстват двама – поетът и предприемачът. Винаги е така в произведенията на Пелевин. Поетът пресича циника, а гениалният циник заглушава поета. Въпросът е кой кого предпочита да слуша. Поради това прозата на писателя е организирана без възможност нещо да се загуби.Във финала, където тонът на повествованието е подчертано минорен, меланхоличен, раждащ се от обречеността и примирението, звучи реквием под формата на песен на „козела и гръцки бог, световноизвестния певец Мирча Беслан” (за Беслан е разбираемо) – „реквием като реквием, не по-лош от всеки друг”. Реквием за Рама, който пораства и се съгласява – „намира своето място в строя”, съзнава, че е безполезно да се съпротивлява. Той следва „дружелюбния съвет” на учителя по любов и бойни изкуства Локи: „Време ти е да се отървеш от тези леви тежнения. Трябва да пораснеш”.Историята на обречения герой завършва както си му е редът, с порастването, от което, разбира се, ни е болно, както в случая с Холдън Колфийлд или с момченцето Алекс, и с приемането на отреденото място в системата, почти като в „1984” на Оруел.         Подписът на Рама под неговата „документирана слепена душа” – „Рама Втори, приятел на Ищар, началник на гламура и дискурса, комарински селянин и бог на парите с дървени криле – е твърде жестока самооценка, свидетелстваща за абсолютно отсъствие на каквато и да била самоидеализация, стремеж за самооправдание или илюзии за своя сметка.Навсякъде е трудно да бъдеш писател. Постоянно да продаваш душата си на нас, читателите. Романът „Ампир В” за пореден път ни убеждава, че Пелевин не е модният Grand Master Beat на нашето време, изтъргувал популярни истини от сергията, както се мъчат да ни убедят през цялото време. А Писател. Мъдър и не лишен от душа.", "date": "2017.08.30", "title": "Лесно ли е да бъдеш Бог"}
{"url": "https://offnews.bg/politika/pravitelstvoto-otpusna-3-5-mln-lv-za-srednoto-obrazovanie-663955.html", "text": "Правителството одобри допълнителни трансфери по бюджетите на общини в размер на 3 482 140 лв. за финансово осигуряване на дейности по две от националните програми за развитие на средното образование за 2017 г.За обучение на талантливи ученици за участие в олимпиади по НП «Ученически олимпиади и състезания» се предоставят 1 311 700 лв. За подобряване на условията за експериментална работа по природни науки по НП \"Осигуряване на съвременна образователна среда\" са осигурени 2 170 440 лв., които ще се използват за закупуване на уреди, прибори, пособия, реактиви и други консумативи за изпълнение на практически дейности.Отпуснатите средства се осигуряват като трансфер от бюджета на Министерството на образованието и науката.", "date": "2017.08.30", "title": "Правителството отпусна 3.5 млн. лв. за средното образование"}
{"url": "https://offnews.bg/obshtestvo/kabinetat-razreshi-na-tu-sofia-da-otkrie-kolezh-v-kazanlak-663961.html", "text": "Правителството разреши на Техническия университет в София да открие колеж в Казанлък. , се предвижда в колежа да учат до 230 студенти в направление \"Машинно инженерство\". Те ще завършват като професионални бакалаври.Проект за постановлението е внесен от министъра на образованието Красимир Вълчев в Министерския съвет, на база решение на Академичния съвет на ВУЗ-а и положително оценен проект от Националната агенция за оценяване и акредитация.В колежа ще се подготвят кадри за нуждите на предприятия в Казанлък и региона в областта на металообработването, производството на елементи за хидравлични съоръжения, както и за индустрията, свързана с военнопромишленото производство, се казва в мотивите за внасянето на проекта.В Казанлък работят повече от 300 производствени предприятия, а с най-голяма тежест са машиностроителните: „М+С Хидравлик“, „Капрони“, „Зино“, „Суперабразив“, „Индустриалтехник“, „Катанимпекс ЕООД“, „Хидропневмотехника“, „Шипка ООД“. В града са концентрирани около 90% от мощностите в подотрасъл „Хидравлика и пневматика“ на страната. Там е оръжейния завод \"Арсенал\".В машиностроителния сектор в Казанлък са ангажирани над 15 000 души.", "date": "2017.08.30", "title": "Кабинетът разреши на ТУ - София да открие колеж в Казанлък"}
{"url": "https://offnews.bg/112/sobstvenik-na-avtokashta-vdigna-rakovodstvoto-na-mvr-da-tarsi-sina-mu-664006.html", "text": "Цялото оперативно ръководство на МВР беше вдигнато на крак само няколко часа, след като собственик на автокъща обяви 25-годишния си син за изчезнал.На брифинг от полицията в София съобщиха, че се работи по няколко версии, като една от тях е отвличане. За момента няма водеща версия, но от полицията отказват да дадат повече подробности какви са останалите.Към момента лицето е в неизвестност, а в автомобила му, който беше намерен край с. Герман, не са открити следи от насилие. В колата обаче са били личните му документи и телефони. Колата била паркирана встрани от пътя. Сигналът е подаден от бащата на 25-годишния мъж един час, след като двамата се разделили. Синът тръгнал на работа, а когато баща му също напуснал дома си час по-късно видял колата празна и изоставена на пътя. Тогава той подал сигнал.Семейството не е имало заплахи, закани или врагове, които да бъдат проверявани, твърдят от МВР.От полицията потвърдиха, че бащата има бизнес с автомобили, но отказаха да посочат името му. От МВР официално съобщиха, че тази сутрин към 10.30 часа от тел. 112 е получен сигнал за изоставен на пътя в района на с. Герман лек автомобил. Веднага към мястото e насочен екип от столичната полиция. При огледа е установено, че в колата имало лични документи и мобилен телефон. Установен е собственикът на автомобила, предприети са всички действия за установяването на местонахождението на водача.Само няколко часа след сигнала в сградата на СДВР се събраха главният секретар на МВР Младен Маринов, шефът на ГДБОП Ивайло Спиридонов и ръководството на столичната полиция. ", "date": "2017.08.30", "title": "Собственик на автокъща вдигна ръководството на МВР да търси сина му"}
{"url": "https://offnews.bg/stil/melania-s-10-santimetrovi-tokcheta-kam-navodnenia-hiustan-663951.html", "text": "Първата дама на САЩ Мелания Тръмп стана обект на критики в медиите и социалните мрежи, след като се появи на тънки 10-сантиметрови токчета на път за наводнения Хюстън.В интернет пространството бяха споделени множество снимки на президентското семейство, отправящо се към самолета към Тексас, а хората недоумяват защо иначе безупречната в стила си първа дама е решила да носи свръхелегантните обувки точно по този повод.Всъщност мисис Тръмп носеше обувки с ток качвайки се на самолета. На слизане тя бе обула равни спортни обувки в... бял цвят. Вторият й избор отново не умилостиви критиките. И двата чифта обувки са еднакво неподходящи за калните, наводнени улици на Хюстън и издават това, че първата дама ще присъства в града \"отвисоко\", само като наблюдател. С избора си тя, съзнателно или не, подчертава дистанцията между себе си и пострадалите, писа \"Вашингтон поуст\".В Twitter се появиха хиляди коментари и мнения относно снимките на първата дама, като хората предлагат да съберат пари за спортни обувки на Мелания, коментират, че нищо не казва \"трагедия\" повече от обувки на ток и че Мелания явно смята, че е Седмицата на модата в Хюстън.", "date": "2017.08.30", "title": "Мелания с 10-сантиметрови токчета към наводнения Хюстън"}
{"url": "https://offnews.bg/nashite-avtori/kalin-terzijski-dokade-s-humora-663967.html", "text": "Един въпрос ме е преследвал през живота ми въпреки променящите се мои възгледи, променящите се времена и променящите се нрави. Въпросът е: Докъде може да стига хуморът.Съвсем ясно е, че в различни периоди от моя живот съм си давал различни отговори на тоя въпрос.Дали професията ми на писател ме кара да се замислям за границите на хумора? Може би да. Все пак през целия си съзнателен живот се е налагало да преценявам дали едни думи звучат хубаво или пък звучат грозно. Дали звучат смешно или пък противно. Това ме е карало да внимавам с насмешката, подигравката и шегата. Не мисля, че да отбягваш грозното е признак на лицемерие. Поне сега не мисля така. Казано иначе: не е необходимо да изтъкваш и дори да преувеличаваш грозното, пошлото и лошото, за да си честен.Доста хора наричат „истина” изричането на грозни, обидни или злобни думи. В това – естествено – има една несъзнавана тенденция. Притегляне към лошото. Всеки човек, притежаващ поне малко мъдрост, знае, че всяко нещо на тоя свят може да бъде описано и като отвратително, и като добро. Или поне – като поносимо. Зависи каква тенденция следва душата на тоя, който описва. Някои виждат, че ръми и казват: Ама че ужасно време, ама че гаден живот и дъжд, и всичко! А други подлагат ръка под дъждеца и се усмихват: Колко свежо и хубаво стана!Още повече – между двайсет и седмата и четиридесетата си година съм изкарвал прехраната си с писане на сценарии за забавни предавания, както и с писане на смешни текстове – кой знае дали са били смешни? – за вестници и списания. Доста много години основни въпроси за мен са били: Какво е смешно?” и „На какво се смеят хората?”. Но и въпросът „Докъде е смешно и откъде нататък вече е грозно?”. Някой би казал: Хуморът наистина е феномен на човешката душа, задължително свързан със смеха; но сатирата и сарказмът – не. Те могат и въобще да не са смешни. Те могат да стигат докъдето си поискат – и далече отвъд смешното! Тяхната цел е нараняването. Обикновено на нещо, което смятаме за лошо. Сатирата атакува човешките пороци. Тя е по-скоро злобно ухилена, отколкото смееща се. Ако се смее – то смехът и е горчив.Но все пак – има ли някаква граница? Къде трябва да сложим границата и да станем сериозни?И така: Тия дни \"Шарли Ебдо\" излязоха отново с карикатура-провокация. Тя изобразява нацистки знамена, наполовина потънали във вода, от водата стърчат и ръце, поздравяващи по нацистки, а отдолу има текст: Бог има! Той удави всички неонацисти в Тексас.В първия момент, когато я видях и прочетох текста, ми хрумна, че е някак твърде френска.Никога не съм разбирал френския хумор. Всъщност – честно казано – винаги съм бил убеден, че латинските народи и особено французите нямат абсолютно никакво чувство за хумор. Поне не и според моите представи. При тях е нещо такова: Многословна и високопарна арогантност, придружена с неестествено гръмък смях.Милият Луи дьо Фюнес, който на всичкото отгоре не е французин, а е чист испанец, винаги ми е бил симпатичен. И потресаващо скучен и досаден. С безкрайните му, свърхенергични и нелепо пресилени ръкомахания и гримаси.Карикатурата на \"Шарли Ебдо\" ми напомни именно за това – за мъчителната липса на чувство за хумор у французите. Съжалявам – може и да съм краен, но това е моето мнение.Гледах я и си казвах: несмешно и високопарно, пресилено, изсмукано от пръстите, нахално. Представих си как някой големонос французин гръмко и изкуствено се смее.Можем ли да се шегуваме със смъртта? – това беше следващото нещо, което си помислих.Карикатурата е свързана с две събития: Първото са огромните наводнения в Тексас, а второто – сблъсъците между неонацисти и техни противници пак в Тексас. Тези сблъсъци взеха една жертва в град Шарлотсвил. Наводненията досега убиха трийсет човека. И двете събития не са никак смешни.Замислих се: Какъв е този Бог, който го има, за да дави хора и от това да ни става смешно? Или по-скоро: Какви са тия хора, на които им идва на ум да свързват Бог с давенето на неонацисти и това да е смешно? И да се представя като остроумие?Още като млад исках да мога да се надсмивам над всичко. Смятах (като всеки млад човек се чувствах потискан от подлите възрастни тирани), че да ти се забрани да се надсмиваш над всичко е грубо, деспотично лицемерие. Смятах, че ако на някого му е смешно на погребение – е правилно и честно да се разсмее. Такива бяха моите радикални младежки идеи.И знаех, че смехът е защита. Да се надсмееш – това означава да се отървеш от страха, да го отхвърлиш. Надсмиваме се над глада, за да не ни измъчва, надсмиваме се над болките си, за да ги преглътнем по-леко. Надсмиваме се на смъртта, за да не живеем в ужас.Но имаме ли право...Това – още докато го пишех - ме подразни! Мисля, че човек няма право да причинява страдание. Но на всичко друго има право. Тоест – откъде накъде ще се питам дали някой хуморист има правото да остроумничи за чуждата смърт?Тук трябва да подчертая една дума: „Чуждата”.Да се подиграваш със смъртта по принцип е добре. Дори бих казал – когато го правиш наистина хубаво и остроумно – това да се подиграваш По Принцип със смъртта е велико. Някои гиганти са се подигравали особено весело със собствената си смърт. Марк Твен: Слуховете за моята смърт са силно преувеличени. Да – наистина велико. Колкото и непобедима да е смъртта – все пак смехът е един шамар по сухата ѝ буза.Но остроумия за чуждата смърт?Коя е границата между смешното и безнравственото, грозното... размита ли е или е ясна?Че не е ясна – това е ясно. Какво ще кажете за такава шега: Загинали 30 човека при наводнение в Тексас! Хахахаха! – гръмък, пресилен френски смях.Аз бих казал: Ами съжалявам, но никак не ми звучи смешно.Може би съм станал мрачен и безчувствен моралист? Нямам усет за черния хумор? Няма как да знам това. Никой не може да каже за себе си дали има чувство за хумор или не – това го усещат само другите. Който твърди за себе си, че има чувство за хумор, е безкритичен идиот.Но пък имам усет за грозно. Колкото и да е неясна и относителна границата на хумора, на границата между шегата и грозотата – все пак когато се прекрачи – веднага я усещам.Мисля, че Ларош Фуко беше казал, че подигравката е много по-болезнена от обидата. Защото подигравката не е директно нападение. Тя използва остроумието. Нападение което не ти дава да се защитиш. Особено ако не си остроумен.Има цели народи, които не са остроумни. При тях остроумието не се смята за талант. Има и такива групи от хора. Общностите на религиозните фанатици. Или пък на неонацистите. Виждайки остроумие, насочено срещу тях, те вадят ножове, бухалки или автомати и убиват.А ако на всичкото отгоре това остроумие е дълбоко прескочило границата между хумор и простащина – дори и според моите радикално-либерални представи – то положението наистина е лошо.", "date": "2017.08.30", "title": "Калин Терзийски: Докъде с хумора?"}
{"url": "https://offnews.bg/politika/radev-svikva-ksns-za-borbata-s-koruptciata-663975.html", "text": "Президентът ще свика на 9 октомври 2017 г. заседание на Консултативния съвет за национална сигурност. Темата е създаването на работещ модел за борба с корупцията.Визията на Радев е за създаване на единен орган за борба с корупцията по високите етажи на властта. Той вече заяви, че в концепцията за съдебна реформа и в антикорупционния закон липсва достатъчно политическа воля за борба с корупцията по високите етажи на властта.\"Крайно време е да имаме ясен, много точно структуриран орган, който да реши въпросите по събиране и анализ на информация, разследване, подготовка на обвинение, такова обвинение, което да издържи в съда. В този орган трябва да влязат служители с компетенцията на ДАНС, с компетенцията на разследващи полицаи, IT специалисти, експерти в областта на финансите, банковото дело\", обясни Радев в интервю за БНР през юни. ГЕРБ и БСП внесоха два отделни законопроекта за борба с корупцията. Според текстовете на управляващите ще бъде създаден нов антикорупционен орган, в който механично ще се влеят няколко структури, сред които комисията за конфискация за имущество и спорната БОРКОР. Социалистите пък предлагат да бъде създадена специална агенция \"Антикорупция\".Тази идея срещна отпор сред юридическите среди, като беше лансирано и мнението за противоконституционност на закона на ГЕРБ. ", "date": "2017.08.30", "title": "Радев свиква КСНС за борбата с корупцията"}
{"url": "https://offnews.bg/futbol/tatuirovkite-vrediali-na-igrata-na-futbolistite-663973.html", "text": "Немски учени откриха, че футболистите вредят на здравето си, когато си правят татуировки, пише английското издание \"Sun\".Безброй звезди са покрили големи области от техните тела, ръце и крака с боди арт през последните години, като германските експерти вече претендират, че това оказва влияние на физическото състояние на играчите.Доктор Инго Фобос, от немския спортен университет в Кьолн, призова клубовете да забранят играчите си да изпълват телата си с рисунки - настоявайки, че мастилото ги трови.\"Бих забранил на футболистите си да бъдат татуирани. Клубовете гледат сериозно на всеки малък аспект от здравето на своите играчи, но изобщо не обръщат внимание на татуировките.Ако отборите обърнат повече внимание на този проблем, ще станат по-добри. Различни проучвания показват, че играчите имат от три до пет процента спад в нивото на ефективност, след като са направили татуировка. Кожата е най-големият орган, който притежаваме и ние го тровим\", сподели Фобос.\"Допълнителни изследвания показват, че 60-70% от мастилото от татуировките не остава по кожата, а преминава в кръвта. В резултат на това силата на възстановяването на човека страда и вече не сте толкова свежи, колкото преди.Зелените и сините лимфни възли също могат да бъдат последствие. Големите татуировки могат да повлияят на способността на тялото да се поти и регулира температурата си\", добави докторът.", "date": "2017.08.30", "title": "Татуировките вредяли на играта на футболистите"}
{"url": "https://offnews.bg/temida/shef-na-napoitelni-sistemi-otiva-na-sad-za-targovia-s-riba-663977.html", "text": "Бившият шеф на \"Напоителни системи\" в Шумен Юлиян Вълчев ще бъде изправен пред съда за това, че подпомагал незаконно улова и търговията на риба.Той е обвинен за това, че от началото на август до 13 септември 2013 г. в землищата на с. Стоян Михайловски и с. Памукчии не е положил достатъчно грижи за стопанисването на повереното му имущество , като наредил на пазач да изпусне водата на язовир „Нови Пазар 1”, който се намира в землището на с. Стоян Михайловски и с. Памукчии, за да бъде извършен стопански риболов. Така причинил значителни вреди на „Напоителни системи” ЕАД - клон Черно море, в размер на 470 411 куб. м на стойност 49 003 лева. Престъплението се наказва с лишаване от свобода от 2 до 8 години.С изпускането на водите от язовира Вълчев улеснил стопанския риболов и съответно наемателя му - „Алгеа Индъстри“ ЕООД от Девня. Дружеството се занимавало с риболов на толстолоб, а шефът на \"Напоителни системи\" помагал в логистиката, като намирал работници за улов на рибата, участвал в заплащането на труда им, товаренето на уловената риба в микробуси на изкупвачите, претеглянето на улова на брега на язовира, продажбата й, включително приемане на сумата за продадената риба и предаването и на управителя на „Алгеа Индъстри“ ЕООД Денислав Стефанов. За това престъпление се предвижда наказание лишаване от свобода до 3 години или пробация, както и глоба от 100 до 300 лева.Третото обвинение срещу Юлиян Вълчев е за това, че се е възползвал от служебното си положение, за да набави облага за частното търговско дружество в размер на 30 хил. лв. Това е втори обвинителен акт срещу бившия ръководител на „Напоителни системи“ в Шумен. До него се стигна, след като Апелативният съд във Варна върна делото на прокуратурата и с новия обвинителен акт той е предаден на съд по две нови обвинения. Процесът срещу Юлиян Вълчев започва на 18 септември 2017 г. в Шуменския окръжен съд.", "date": "2017.08.30", "title": "Шеф на Напоителни системи отива на съд за търговия с риба"}
{"url": "https://offnews.bg/sviat/zapochva-hadzh-100-000-paziat-poklonnitcite-v-meka-i-medina-663932.html", "text": "Над 100 000 членове на саудитските сили за сигурност ще помагат за защитата на 2 милиона поклонници, които от днес участват в годишното поклонение Хадж в Мека, съобщи Ройтерс.Мерки за сигурност са предприети на входовете на Мека, Медина и на другите свети места в страната, както ипо летищата и пристанищата.Обикновено по време на хадж има трагични инциденти, като най-често до това водят блъсканици, припомня БНР. През 2015 година при такива обстоятелства загинаха стотици богомолци. ", "date": "2017.08.30", "title": "Започва Хадж, 100 000 пазят поклонниците в Мека и Медина"}
{"url": "https://offnews.bg/112/karvav-poboj-v-galiche-ohranata-na-tcenko-chokov-prebi-chovek-663933.html", "text": "Пореден кървав екшън във врачанското село Галиче се е разиграл вчера сутринта, съобщи . Местен жител е бил пребит от служител в охранителна фирма, която пази имотите на арестувания кмет Ценко Чоков. Една от версиите за инцидента е сплашване на свидетел по делото срещу Чоков, насрочено за началото на септември.Емил Минков, земеделец, е бил нападнат пред дома на майка си в центъра на село Галиче, докато отивал на работа. Възрастната жена видяла през прозореца побоя, но понеже е трудно подвижна, не могла да се намеси. Нападателят, който е идентифициран, го удрял с метална тръба. Извършителят е 40-годишен и е от село Търнава. Задържан е за 24 часа.Пострадалият Емил Минков е настанен в болницата в Плевен с фрактура на черепа и опасност за живота. Близките му твърдят, че причината за нападението е предстоящото дело срещу Ценко Чоков, по което Емил е свидетел. ", "date": "2017.08.30", "title": "Кървав побой в Галиче, охраната на Ценко Чоков преби човек"}
{"url": "https://offnews.bg/politika/simeonov-triumfat-na-borisov-e-vanshnata-politika-mnogo-se-usavarshe-663937.html", "text": "Триумфът на министър-председателя Бойко Борисов е външната политика, обяви вицепрмиерът Валери Симеонов по бТВ. Едва ли сте чули да го хваля често, но сега ще направя изключение. По отношение на външната политика - триумфът на Бойко Борисов. И по отношение на Турция, Македония, Русия и Западна Европа. Един перфектен балансьор, много се усъвършенства този човек, каза още Симеонов. Като успехи за 100-те дни управление на кабинета той отчете увеличение на пенсиите, административни облекчения, механизъм за задържане на децата в училище, чисто море и др.27 години в туризма са създавани порочни зависимости. Едва 5-6% от туристите в „Слънчев бряг” са там, за да се забавляват. Останалите 94 % са семейства с деца, коментира Симеонов акцията си \"тишина\" по морето. По думите му хотелиерският бранш също е подкрепил нощните проверки в дискотеките в „Слънчев бряг”, а той е получил много благодарствени писма.Симеонов отрече да е в конфликт с министъра на туризма Николина Ангелкова, която разграничи личните му проверки в заведенията от тези на министерството по плажовете.", "date": "2017.08.30", "title": "Симеонов: Триумфът на Борисов е външната политика, много се усъвършенства този човек"}
{"url": "https://offnews.bg/bojni/pritiskat-kobrata-da-se-bie-na-28-oktomvri-ili-drug-shte-go-smeni-663934.html", "text": "Българската звезда в профибокса Кубрат Пулев е подложен на двоен натиск и може да се прости с мечтата да се бие отново за световна титла при професионалистите.След като Кобрата публично се оплака, че от мениджърската му агенция Зауерланд водят преговори зад гърба му с носителя на пояса във версия IBF Антъни Джошуа и поиска повече време за подготовка, този път ударът дойде от промоутъра на британеца Еди Хърн.Той обяви, че вече е намерил заместник на Кубрат Пулев, ако българинът откаже да се бие на 28 октомври със световния шампион.„Ако Пулев няма желание да се бие, тогава следващият претендент в ранглистата на Международната боксова федерация е Карлос Такам. Това отново ще е тежък двубой – коментира Хърн пред интернет боксовата телевизия IFL. – Всички разговори с Кале Зауерланд са позитивни.Ясно е, че той ще трябва да се разбере с Пулев, за когото това е голяма възможност. Той ще изкара много пари. Убеден съм, че този мач ще се състои на 28 октомври.“Сега всичко е в полето на Кобрата, който трябва да направи компромис или да се откаже в полза на Такам.", "date": "2017.08.30", "title": "Притискат Кобрата да се бие на 28 октомври или друг ще го смени"}
{"url": "https://offnews.bg/sviat/ratko-mladich-pishe-pisma-ot-zatvora-zapadat-e-tamnitca-vuchich-spa-663938.html", "text": "Бившият командващ армията на Сръбска Ратко Младич, който е в затвора за извършени престъпления по време на войната в Босна (1992-1995), е написал писма от килията до сръбския президент Александър Вучич.  и настоящ затворник, осъден от Трибунала в Хага за престъпления по време на войната в Босна (1992-1995), генерал Ратко Младич, е изпратил писмо от затвора в Хага до президента на Сърбия Александър Вучич, в което заявява:\"Вучич, само ти можеш да спасиш Сърбия!\", писал в писмото си осъденият от Трибунала в Хага Ратко Младич.Белградското електронно издание Alo съощава, че генерал Младич е изпратил до президента няколко ситно изписани на ръка писма, в които е отправил препоръки затова как трябва да се изгражда образът на Сърбия пред света и какво трябва да се пази на всяка цена, предава агенция \"Фокус\".В писмата си бившият командващ на армията на Република Сръбска заявява, че се обръща към президента Александър Вучич, като към единствения политик, който \"може да запази сръбския народ и да води сръбската държава\".Младич е написал, че \"Западът винаги е бил тъмница и загуба за сръбския народ\", а създадената и защитена от този народ Република Сръбска - \"трън в окото на Запада\".Осъденият генерал пише още, че се страхува за бъдещето на сърбите, които живеят на запад от Дрина и че \"всичко, което са успели да съхранят с кръв и борба може да бъде изтъргувано от продажни политици\".", "date": "2017.08.30", "title": "Ратко Младич пише писма от затвора: Западът е тъмница. Вучич, спаси Сърбия!"}
{"url": "https://offnews.bg/ikonomika/maria-gabriel-zapochva-borba-s-falshivite-novini-663953.html", "text": "Еврокомисарят по дигитализацията Мария Габриел обяви, че започва систематична работа срещу разпространението на фалшиви новини.На брифинг в Брюксел Габриел коментира, че иска да чуе мнението на европейските граждани и компании за това как Европа може да се справи с фалшивите новини. Тя ще започне публични консултации, след които ще бъде организирана и експертна група. Важно е всички да работим заедно: изследователите, медиите и институциите. Следващите два-три месеца ще са особено важни в това отношение, заяви Габриел, цитирана от EUObserver.Друга цел в работата на българския еврокомисар е да върне европейските държави на картата на световните сили, разполагащи със суперкомпютри. \"Има опасност специалистите да напуснат европейския континент. (...) Трябва да сме много честни със себе си. В момента не сме дори в Топ 10 или Топ 5 в света, но имаме потенциал да станем\", казва Мария Габриел. Суперкомпютрите се използват за мащабни разработки в различни сфери, например в климатологията, медицината или сеизмологията. В момента класацията на най-големите сили в тази област се оглавява от Китай. Там са разположени двата най-мощни суперкомпютъра в света. На трето място е Швейцария, а на най-предна позиция от държавите в ЕС е Великобритания - на 11-то място. На 13-то е Испания, на 14-то - Италия. Освен Китай и Швейцария, местата в Топ 10 се заемат от САЩ и Япония.", "date": "2017.08.30", "title": "Мария Габриел започва борба с фалшивите новини"}
{"url": "https://offnews.bg/ikonomika/zapochva-stroezhat-na-struma-ot-blagoevgrad-do-krupnik-snimki-663941.html", "text": "Изграждането на участъка между Благоевград и Крупник от магистрала „Струма“ стартира утре. Символичната първа копка на обекта ще бъде направена до Благоевград, където завършва лот 2 от автомагистралата, съобщи АПИ. На церемонията ще присъстват министрите на регионалното развитие и благоустройството Николай Нанков, на транспорта Ивайло Московски, председателят на Управителния съвет на АПИ инж. Дончо Атанасов, народни представители, кметове и др. Пътен възел „Благоевград-Юг\" при км 0+090 (връзката на път Е-79 с АМ „Струма, лот 3.1) с мост над р. Струма.Общата дължина на лот 3.1 от АМ „Струма“ е 12,6 км. Изпълнител е ДЗЗД „АМ СТРУМА 3.1“ с водещ съдружник в дружеството „Агромах“ ЕООД и партньори: „Пътища Пловдив“ АД, „Хидрострой“ АД, „Пътища Пловдив Груп“ ЕООД, „АБ“ АД и „Алве Консулт“ ЕООД. Стойността на договора е 139 021 499.92 лв. без ДДС.Строителният надзор ще осъществява ДЗЗД „СН АМ Струма Лот 3.1“, в което участват: МОТТ МАКДОНАЛД ЛИМИТИД, Великобритания; „Трансконсулт-БГ“ ООД и „Тест Консултинг“ ООД. Техният договор е за 1 695 249.00 лв. без ДДС. Надлез при км 365+400 и част от кръговото на пътен възел „Благоевград-Юг\".Общата дължина на АМ „Струма“ - от Даскалово до границата с Гърция, е 150 км. Автомагистралата е част от коридор „Ориент/Източно Средиземноморие“, свързващ Видин с Кулата, и по нея преминава трафикът за Гърция. Направлението се използва като най-кратък маршрут между Западна, Централна Европа и Бяло море, а също и като връзка на Европа с Азия.Със средства от ОП „Транспорт“ 2017-2013 г. Агенция „Пътна инфраструктура“ изгради общо 69 км от АМ „Струма“ в отсечките Долна Диканя – Дупница /16,78 км/, Дупница – Благоевград /37,48 км/ и Сандански – Кулата /14,7 км/.С финансиране от ОП „Транспорт и транспортна инфраструктура“ 2014-2020 г. продължава строителството и на останалата част от трасето.", "date": "2017.08.30", "title": "Започва строежът на Струма от Благоевград до Крупник (снимки)"}
{"url": "https://offnews.bg/izvan-terena/zvezdata-na-mma-ronda-rauzi-se-omazhi-663939.html", "text": "Бившата шампионка в смесените бойни изкуства Ронда Раузи се омъжи за приятеля си Травис Браун.Събитието се е състояло в събота и мина незабелязано покрай Мача на века между колегата й от UFC Конър Макгрегър и боксовата звезда Флойд Мейуедър.\"Какъв прекрасен ден. Тя е перфектна във всяко отношение. Тя ме прави толкова щастлив и е истинската моя половинка.Обичам те, Ронда Раузи\", написа Браун. Шефът на федерацията Дейна Уайт е имал покана, но не се е отзовал заради мача в Лас Вегас.", "date": "2017.08.30", "title": "Звездата на ММА Ронда Раузи се омъжи"}
{"url": "https://offnews.bg/obshtestvo/bez-topla-voda-v-iztochnite-kvartali-na-sofia-do-11-septemvri-663858.html", "text": "Без топла вода до 11 септември остават източните квартали на столицата, ТЕЦ \"София Изток\" спира да работи от днес. На студен душ ще бъдат ж.к.”Дружба“ 1 и 2, Промишлен район „Гара Искър”, ж.к. „Младост“ 1, 1А, 2, 3, 4, ж.к. „Дървеница”, ”Мусагеница”,  „Витоша”, „Студентски град”, „Изток”, „Изгрев”, „Дианабад”, „Лозенец”, „Гео Милев”, „Яворов” (високите части), „Иван Асен“ II, ж.к. „Подуене център”, „Редута”, „Слатина”, кв. „Цариградски комплекс”, Академия МВР, ВТУ „Т. Каблешков”, м. „Къро”, „Полигона”, НРТЦ, ЗИТ, БАН - ХМС, БАН - Враня и резиденции. Графикът за спиране на централата е съчетан с профилактиката на газоснабдяващите съоръжения, уверяват от Топлофикация. За времето на ремонтите на клиентите няма да бъдат начислявани сметки за топла вода и това ще бъде отразено в месечните съобщения, успокояват от дружеството. ", "date": "2017.08.30", "title": "Без топла вода в източните квартали на София до 11 септември"}
{"url": "https://offnews.bg/obshtestvo/slanchevo-dnes-temperaturite-tragvat-nagore-663922.html", "text": "Облаците намаляват, времето днес ще е слънчево, а вятърът утихва. Максималните температури ще са между 23 и 28 градуса, според прогнозата на НИМХ. Край морето термометрите ще стигнат до 25 градуса и на брега, и във водата, където ще се вдигат вълни от 2-3 бала. На много места в планините преди обяд ще има мъгли, ще духа слаб североизточен вятър, а по най-високите върхове ще се затопли едва до 11 градуса. Времето ще остане слънчево и през следващите дни, температурите тръгват нагоре и ще се качат до 35 градуса през уикенда. ", "date": "2017.08.30", "title": "Слънчево днес, температурите тръгват нагоре"}
{"url": "https://offnews.bg/politika/koreia-otkriva-pochetni-konsulstva-vav-varna-i-burgas-663957.html", "text": "Министерският съвет даде съгласие във Варна и в Бургас да бъдат открити почетни консулства на Република Корея, които ще обхващат териториите на двете области.За почетен консул във Варна е предложен Иво Михайлов, а в Бургас – Йосиф Спиридонов.Двамата са представители на бизнеса и поддържат и развиват дългогодишни контакти с партньори в Република Корея.Откриването на почетните консулства ще предостави нови възможности за развитие на отношенията между двете държави в тъговско-икономическата сфера, младежта и спорта, културния, научен и образователен обмен.", "date": "2017.08.30", "title": "Корея открива почетни консулства във Варна и Бургас"}
{"url": "https://offnews.bg/obshtestvo/na-shest-mesta-v-stolitcata-niama-da-imat-voda-663865.html", "text": "„Софийска вода” временно ще прекъсне водоснабдяването в части на столицата днес, съобщиха от дружество.Реконструкция на водопровод на ул. „Рила“ в кв. „Обеля“ налага спиране на водоподаването от 9:00 до 21:00 часа в района между ул. 6, ул. „Рила“, ул. 3, и ул. 13. След възстановяване на водоснабдяването е възможно временно повишаване мътността на водата.Във връзка със строително-ремонтни дейности на ул. „Руйни води” в с. Мрамор се налага спиране на водоподаването от 9:00 до 19:00 часа в района между бивш стопански двор – районът между ул. „Мраморен рид“, ул. „Магараница“, ул. „Църна бара“, ул. „Руйни води“.Монтаж на водомерен възел на ул. „Йеромонах Гаврил Лесновски“ № 3 във в.з. „Симеоново-север“ налага спиране на водоподаването от 9:30 до 21:30 часа на ул. „Йеромонах Гаврил Лесновски“ № 1, №3, № 5 и ул. „45“ от № 5 до № 24.Подмяна на сградно водопроводно отклонение на ул. „Слънчев бряг“ в м. „Бели брег“ в Банкя налага спиране на водоподаването от 9:30 до 16:30 часа на м. „Бели брег“, ул. „Слънчев бряг“ , ул. „Янтра“, ул. „Боримечката“. Строително-монтажни работи на ул. „Детски мир“ във вилна зона „Киноцентър“ налагат спиране на водоподаването от 10:00 до 15:00 часа на в.з. „Киноцентър“ III част. Заради подмяна на сградно водопроводно отклонение на ул. „Варна” в жк „Света троица“ се налага спиране на водоподаването от 11:00 до 19:00 часа на ж. к. „Света Троица“ - бл.373 вх.Б, В, Г. ", "date": "2017.08.30", "title": "На шест места в столицата няма да имат вода"}
{"url": "https://offnews.bg/futbol/shefat-na-sadiite-zashtiti-svatbata-za-duzpata-na-gerena-663958.html", "text": "Шефът на съдийската комисия Петър Петров бе категоричен, че главният арбитър на мача от 7-ия кръг на Първа лига Левски - Славия Ивайло Стоянов правилно е отсъдил дузпа в полза на \"сините\".Това стана през първата част за фаул на Стефан Велков срещу Давид Яблонски.\"Решението да бъде отсъдена дузпа в полза на Левски е абсолютно точно. Ивайло Стоянов спази инструкцията на УЕФА, като заяви на играчите преди изпълнението на ъгловия удар, че при всяко задържане в полето ще бъде отсъден наказателен удар.Като наблюдаваме внимателно ситуацията, виждаме, че има явно задържане от страна на защитника Стефан Велков, дори има и снимки, на които ясно се вижда, че с дясната ръка държи Яблонски и го поваля.Бранителят нарушава неговото равновесие и не дава възможност на противника да отправи точен удар. Абсолютно нарушение според Правило 12 в наказателното поле и се отсъжда дузпа.Марк Бата отчита, че това нарушение е със задължителен жълт картон за Стефан Велков. Това е мнението на втория човек в Съдийската комисия на УЕФА\", заяви Петров пред \"Канал 3\".", "date": "2017.08.30", "title": "Шефът на съдиите защити Сватбата за дузпата на \"Герена\""}
{"url": "https://offnews.bg/sviat/oon-osadi-raketnoto-izpitanie-na-kim-chen-un-kitaj-protiv-sistemite-n-663924.html", "text": "​Съветът за сигурност на ООН осъди ракетното изпитание на Северна Корея над Япония. Страните членки ще продължат да налагат икономически санкции на страната. В специално изявление се добавя, че е от жизненоважно значение Пхенян да предприеме незабавни и конкретни действия, за да намали напрежението.Постоянният председател на Китай в ООН Лю Цзеи призова да се прекрати разполагането на системите за противоракетна отбрана на САЩ (THAAD) на Корейския полуостров. „Китай се противопоставя на всякакъв хаос или война на Корейския полуостров. Разгръщането на военни части там няма да помогне да се постигнат целите, свързани с денуклеаризацията или регионалната стабилност. Разполагането на системите THAAD в североизточната част на Азия поставя под сериозна заплаха регионалния стратегически баланс, подкопавайки стратегическите интереси за сигурността на всички страни в региона, включително на Китай“, заяви постоянният представител, цитиран от РИА Новости. Лидерът на Северна Корея Ким Чен Ун определи последното ракетно изпитание над Япония като „прелюдия към сдържането на Гуам“ и отбеляза, че неговата страна трябва да извършва повече подобни тестове в Тихия океан, пише британският вестник The Independent, цитиран от Фокус. Севернокорейската национална информационна агенция (KCNA) съобщи, че \"ракетата „Хуасон-12“ със среден обсег, чието изстрелване беше следено от лидера на Северна Корея Ким Чен Ун, „премина през небето над остров Ошима и над нос Еримо на остров Хокайдо според предварителния маршрут и точно удари целта във водите в северната част на Тихия океан“. ", "date": "2017.08.30", "title": "ООН осъди ракетното изпитание на Ким Чен Ун, Китай против системите на САЩ в региона"}
{"url": "https://offnews.bg/obshtestvo/aleksandar-cherpi-za-imen-den-za-parvi-pat-tazi-godina-663861.html", "text": "Християните почитат днес патриарх Св. Александър, Българска православна църква отбелязва и пренасянето на мощите на Св. Александър Невски. Имен ден празнуват Александър, Александра, Александрина, Александрия, Алекси и Алеко.Името Александър е от гръцки произход и означава \"защитник, закрилник на мъжете\". Носещите го могат да изберат да черпят за имен ден и на 23 ноември, когато се почита паметта на Свети благоверни княз Александър Невски. Александър, Йоан и Павел били боголюбиви християни. Със своята всеотдайна дейност в името на Бог те били ръкоположени за патриарси на Цариград при управлението на императорите Константин Велики и Анастасия. До края на живота си светите отци служели мъдро и всеотдайно и чрез своите проповеди сеели Божието слово сред езичници и еретици.По времето на Петър Велики, на 30 август, мощите на св. Александър Невски били пренесени тържествено в новооснования град Петербург и положени в построената в негова памет Александро - Невска лавра.Денят е един от храмовите празници на патриаршеската катедрала „Св. Александър Невски”.", "date": "2017.08.30", "title": "Александър черпи за имен ден за първи път тази година"}
{"url": "https://offnews.bg/politika/armiata-si-varshi-rabotata-no-s-malko-pari-i-stara-tehnika-663964.html", "text": "Българската армия изпълнява конституционните си задължения, но при системен финансов недостиг и остаряла бойна техника. Това се посочва в приетия редактиран вариант на  Доклада за състоянието на отбраната и въоръжените сили за миналата година.Документът, който първоначално беше , беше оттеглен от новия военен министър Красимир Каракачанов. Основанията за това бяха, че в него са направени неверни констатации за това, че войската изпълнява задълженията си само частично. Подобни твърдения водили до демотивация на личния състав, като Каракачанов заяви, че ще даде \"рецепта\" за справяне с трудностите в армията. В ревизирания вариант на доклада всъщност няма генерално нови изводи по отношение на състоянието на въоръжените сили. Системно недофинансиране, остаряла техника и недостиг да личен състав са основните проблеми, които се констатират всяка година в доклада.В тазгодишния обаче е посочено, че това не е довело до неизпълнение на задачите от армията: В момента празните места в армията са 20%, въпреки усилията за набиране и задържане на подготвен личен състав. Констатирано е недостатъчно ресурсно осигуряване, както и затруднения по поддържането и развитието на отбранителните способности. Тези изводи бяха направени и от предходния вариант на документа, както и основният за това, че за следващата година ще са нужни повече средства за отбрана и достигането им до 2% от брутния вътрешен продукт през 2024 г., съгласно решенията от  в Уелс.Предвиждат се също комплексни мерки, свързани както с реализирането на политика за устойчиво кариерно развитие на хората в отбраната и търсенето на възможности за повишаване на възнагражденията на военнослужещите, така и с повишаването на тяхното социално положение и издигането на престижа на военната професия.В тази връзка правителството в сряда прие и промени в Правилника за прилагане на Закона за отбраната и въоръжените сили (ЗОВС). С него се регламентира повторното наемане на военна служба на напуснали вече войската рейнджъри, подобряване на възможностите за кариерно развитие на военнослужещите, опростяване на процедурите по назначаване и преназначаване на длъжност.В доклада за състоянието на отбраната се посочва също, че през изтичащата вече година, ще бъдат положени усилия за \"развитие на необходимите способности за планиране и водене на операции по трите мисии на въоръжените сили, реализацията на основните инвестиционни проекти за модернизация и изпълнението на комплексни действия за преодоляване на некомплекта от военнослужещи\".", "date": "2017.08.30", "title": "Армията си върши работата, но с малко пари и стара техника"}
{"url": "https://offnews.bg/ikonomika/nov-zakon-kraj-s-privatizatciata-na-darzhavni-druzhestva-663959.html", "text": "Законопроект за забрана на приватизацията в България ще внесе Министерството на икономиката още при старта на новата сесия на парламента.  наТова обяви пред бТВ министърът на икономиката Емил Караниколов.\"Няма да има повече продажба на държавни дружества\", каза Караниколов. Идеята си министърът лансира, още щом зае поста. Днес той беше категоричен, че веднага след като държавата придобие военния завод \"Дунарит\", той пък ще влезе в забранителния списък. Бъдещото на \"Дунарит\" е следното: В българското законодателство понятието национализация не съществува. Ще има търг и който даде най-много пари, той ще придобие завода. \"Всеки може да се яви на този търг, но държавата ще направи всичко възможно, за да придобие това дружеството. Не вярвам, че някой ще се пребори с ресурса на държавата. Повече посредници по сделките с търговци няма да има\", каза министърът на икономиката. Той отрече държавата да се намесва в полза на някой друг, визирайки Цветан Василев, който е собственик на завода. \"Не ни интересуват имена (Делян Пеевски и Цветан Василев - бел. ред.), а спасяване на дружеството\", категоричен беше Караниколов. Той посочи, че Дунарит има три основни проблема - липса на собственик, отнемане на лиценза поради обвинение на управителите, които не могат да бъдат сменени - отново поради липса на собственик, и изискуеми кредити към 67 млн. лева, които държавата е изкупила.Караниколов уточни, че законът е такъв, че при обвинения на управителя се предприемат действия за отнемане на лиценза на \"Дунарит\". \"Вероятно предстоеше опит да се отнеме дружеството от друга фирма, затова държавата изкупи задълженията на дружеството\", каза още икономическият министър. По думите му единствената цел сега е да се запази дружеството, тъй като в него работят 1 300 човека, но, ако то спре работа, ефектът ще е за около 5 000 човека. \"Преди година и половина придобихме \"Авионамс\" - то вече работи и тезата, че държавата е лош стопанин, вече не е реална. Там има заплати, директорът от времето на Цветан Василев продължава да работи, а дружеството изпълнява поръчки за НАТО\", даде пример Караниколов и обеща - \"Ще бъдем добър стопанин на \"Дунарит\".", "date": "2017.08.30", "title": "Нов закон: Край с приватизацията на държавни дружества"}
{"url": "https://offnews.bg/futbol/hubchev-ostava-nachelo-na-lavovete-do-2020-godina-663925.html", "text": "БФС ще удължи договора на селекционера на националния отбор Петър Хубчев, твърди \"Тема Спорт\". Настоящият му контракт е за една година и изтича в края на септември.В понеделник вечерта Хубчев е имал среща с президента на централата Борислав Михайлов, който е посетил тренировката на \"лъвовете\" в Бояна.На нея те освен предстоящите световни квалификации, първата от които е утре срещу Швеция в София, са обсъдили и подробности около контракта на треньора.Самият Хубчев обяви преди дни, че очертава нова цел пред тима, а именно класиране на Евро 2020. Това беше индикация, че той ще води тима и в следващия цикъл квалификации.", "date": "2017.08.30", "title": "Хубчев остава начело на \"лъвовете\" до 2020 година"}
{"url": "https://offnews.bg/zdrave/ekspert-liatoto-mina-bez-virusni-infektcii-niama-risk-ot-koksaki-u-n-663926.html", "text": "Няма риск от коксаки в България, вирусът е познат от десетилетия, но нашумя сега, защото стотици руснаци се оказаха болни в началото на август. Това заяви шефът на Центъра по заразни и паразитни болести Тодор Кантарджиев по БНТ. Той обясни, че коксаки причинява висока температура, болки в мускулите и обриви по дланите, ходилата и в устата. Характерно за този вирус е, че засяга и сърцето, каза още Кантарджиев.По думите му у нас не е имало вирусни инфекции през лятото. Експертът предупреди, че през есента полските мишки влизат в къщите и зимнината трябва да се пази много внимателно от зарази. Ваксинацията не предпазва от грип, нека да не лъжем хората, но ако заболееш, ще изкараш симптомите по-леко, напомни Кантарджиев. ", "date": "2017.08.30", "title": "Експерт: Лятото мина без вирусни инфекции, няма риск от коксаки у нас"}
{"url": "https://offnews.bg/sviat/politcejski-chas-v-hiustan-sreshtu-maroderi-v-praznite-domove-sled-ha-663927.html", "text": "Полицейски час от полунощ до 5 часа сутринта наложи в Хюстън кметът на града. Целта е да се предотвратят мародерства в домовете на евакуирани хора заради урагана \"Харви\". Бурята взе най-малко 22 жертви и причини невиждани наводнения. Жителите на окръг Харис в щата Тексас, живеещи в района на химически завод, бяха евакуирани като предпазна мярка, съобщи бТВ. Властите са получили предупреждение, че наводненията може да причинят реакция на някои химически вещества.Около 57 трилиона литра вода са се изсипали върху южните части на САЩ. ", "date": "2017.08.30", "title": "Полицейски час в Хюстън срещу мародери в празните домове след \"Харви\""}
{"url": "https://offnews.bg/leka-atletika/veche-30-godini-rekordat-na-stefka-kostadinova-ostava-nepokatnat-663928.html", "text": "Днес се навършват 30 години от едно историческо за България и спорта събитие – поставянето на непокътнатия и до днес световен рекорд 209 см на Стефка Костадинова в скока на височина. Сайтът на българския олимпийски комитет bgolympic.org ни връща с вълнуващ разказ към славната дата.\"На 30 август 1987 г., по време на Световното първенство зрителите по трибуните на  Олимпийския стадион в Рим и милиарди пред тв екраните стават свидетели на феноменално постижение, което и до днес е недостижимо за никой друг на планетата. Тези 209 см в италианската столица са част от удивителната кариера на българката, призната за най-великата в историята на тази дисциплина.Тогава, едва 22-годишна, Стефка бързо си е осигурила абсолютно превъзходство в дисциплината и побеждава навсякъде. Голямото шоу обаче предстои. Всичко е подбрано като в приказките: мястото – Вечния град, времето – точно на Световното първенство, пред камерите и погледите на милиарди зрители по целия свят. Всичко за магията е готово…Сякаш за да се засили ефектът от предстоящото уникално постижение, атракцията на Стефка се предхожда един турболентен световен рекорд в бягането на 100 м. Бен Джонсън взривява трибуните, но зрителите тепърва предстои до видят след минути нещо също толкова гениално, но много по-трайно. Нещо, което ще остане да блести десетилетия наред. Световният рекорд на Стефка Костадинова от 209 см.И за да е всичко като по конец – Стефка прави своя „скок на живота“ пред очите на своя кумир. Миг след кулминацията на вечерта, камерите показват на трибуните сред зрителите Сара Симеони, олимпийската шампионка от Москва 1980 г. аплодира от сърце момичето, което я боготвори\", пише bgolympic.org.", "date": "2017.08.30", "title": "Вече 30 години рекордът на Стефка Костадинова остава непокътнат"}
{"url": "https://offnews.bg/tenis/otlozhiha-macha-na-grigor-v-niu-jork-zaradi-dazhd-663921.html", "text": "Двубоят на най-добрия ни тенисист Григор Димитров от първия кръг на US Open срещу чешкия квалификант Вацлав Шафранек ще се изиграе днес.Поставеният под №7 в схемата българин трябваше тази нощ да се изправи срещу чеха в последния четвърти двубой на третия по големина корт \"Грандстенд\".Дъждът в Ню Йорк обаче обърка сериозно програмата и мачовете извън централния корт \"Артър Аш Стейдиъм\" бяха отложени за сряда.Григор ще изиграе мача си с Шафранек отново на \"Грандстенд\", но този път мачът е втори за деня на този корт и ще започне веднага след доиграването на срещата между поставения под №6 австриец Доминик Тийм и австралиеца Алекс де Мино.Тийм води в резултата с 6:4, 6:1, 1:0 и е само на сет от победата. Това значи, че мачът на Григор може да започне около 19 часа българско време.В един от малкото приключили мачове днес, двукратният шампион Рафаел Надал (Испания) победи сърбина Душан Лайович под покрива на \"Артър Аш Стейдиъм\" със 7:6 (8:6), 6:2, 6:2.От турнира сензационно отпадна шампионката при дамите Анжелик Кербер. Германката загуби с 3:6, 1:6 от 19-годишната японка Наоми Осака.", "date": "2017.08.30", "title": "Отложиха мача на Григор в Ню Йорк заради дъжд"}
{"url": "https://offnews.bg/obshtestvo/vzemat-merki-sreshtu-masovoto-pushene-na-nargileta-663931.html", "text": "Здравното министерство затяга контрола върху пушенето на наргиле. Работна група ще обсъжда мерки срещу масовото пушене на наргилета, особено от ученици. Последните години пушенето на наргилета се превърна в мода сред тийнейджърите.В момента употребата на наргилета не е регламентирана законово у нас. Масово кафенетата предлагат наргилета по баровете, които са разрешени и за непълнолетни. Днес здравните власти ще излязат с проект за регулация.Повод за затягане на контрола на наргилетата е и убийството на 11-годишна Никол от Бургас. Момичето беше открито мъртво в асансьор, а за убийството беше арестуван 15-годишно момче. Според разследващите до убийството се стигнало след спор къде да пушат наргиле.", "date": "2017.08.30", "title": "Вземат мерки срещу масовото пушене на наргилета"}
{"url": "https://offnews.bg/tenis/nova-senzatcia-na-us-open-shampionkata-kerber-otpadna-oshte-v-parvia-663936.html", "text": "Нова сензация предложи дамския турнир на US Open. След като откъснатата за повече от година от тениса заради наказание за допинг и контузии Мария Шарапова изхвърли световната №2 Симона Халеп от турнира от Големия шлем, от него отпадна и шампионката от 2016 година - Анжелик Кербер.Бившата №1 в света и шеста поставена в турнира германска левичарка Кербер претърпя сензационно поражение от 19-годишната японка Наоми Осака (№45 в световната ранглиста). Осака я победи в два сета с 3:6, 1:6. В същото време Мадисън Кийс преодоля първия кръг, след като срази с 6:3, 7:6 (8:6) белгийката Елис Мертенс. Съперничка на Кийс във втори кръг ще бъде победителката от отложения заради дъжд мач между Татяна Мария и Ашли Кратсър.Големите фаворити при мъжете Рафаел Надал и Роджър Федерер не допуснаха изненади, макар и да започнаха трудно.Световният №1 и двукратен шампион на US Open Рафаел Надал започна с трисетова победа участието си.В първия кръг 31-годишният левичар надигра със 7:6 (6), 6:2, 6:2 сърбина Душан Лайович.Носителят на 15 титли от \"Големия шлем\" имаше проблеми в първия сет, в който дори изоставаше с 3:5, но след края на първата част без особени трудности се справи със своя съперник.Световният номер 3 Роджър Федерер пък започна участието си с трудна петсетова победа над американската надежда Франсис Тиафо, който е 70-и в ранглистата.След два часа и 37 минути игра швейцарецът се поздрави с успех с 4:6, 6:2, 6:1, 1:6, 6:4 при завръщането си след едногодишно отсъствие от турнира в Ню Йорк.Други резултати:Каролина Плишкова – Магда Линет 6:2, 6:1Наоми Осака – Анджелик Кербер 6:3у 6:1Рафаел Надал – Душан Лайович 7:6,(6), 6:2, 6:2Йелена Остапенко – Лара Аруабарена 6:2, 1:6, 6:1Барбора Стрицова – Мисаки Дой 6:1, 6:3Янина Викмайер – Лесия Цуренко 6:3у 6:1Сорана Кърстя – Лесли Керкове 6:1, 6:3", "date": "2017.08.30", "title": "Нова сензация на US Open: шампионката Кербер отпадна още в първия кръг"}
{"url": "https://offnews.bg/obshtestvo/galap-500-000-balgari-se-stiagat-za-more-prez-septemvri-663923.html", "text": "Българското Черноморие остава предпочитана дестинация за лятна почивка за гражданите на страната и през това лято. Вече над милион и триста хиляди пълнолетни българи са почивали на морето ни, а на още половин милион почивката сред вълните предстои. Това показват данните от експресен телефонен сондаж на „Галъп интернешънъл“, проведен сред 800 пълнолетни българи чрез панелна методика, която позволява национална представителност на данните.37% заявяват, че са били на лятна почивка – това означава около 2 милиона души. А 68% от тях твърдят, че са избрали българското Черноморие, което е над милион и триста хиляди. Ако в сметката се прибавят и децата, то това означава , че близо половината от населението на страната ни е било или ще бъде на нашето Черноморие през този сезон. С най-голям дял са младите до 30-годишна възраст и жителите на София.В чужбина през това лято са почивали около триста и петдесет хиляди българи. Интересно за отбелязване в данните е, че още близо толкова тепърва ще отидат на почивка извън страната - очевидно по-евтините условия за началото на есента са особено привлекателни, а също така предпочитаният по-прохладен климат през ранната есен вероятно оказва влияние.Други седемстотин хиляди пълнолетни българи са почивали или им предстои да почиват на други места в страната извън Черноморието. Над 60% от българите са почивали или ще почиват извън мястото, където живеят, през това лято. Числото се получава от сумирането на дяловете на онези, които вече са почивали и онези, които твърдят, че ще почиват, обясняват социолозите. Дейността на Министерството на туризма се одобрява от малко над 50% от пълнолетните граждани, а близо една трета са по-скоро критично настроени. Същевременно контролът по плажовете от страна на министерството среща подкрепата на над 80% от интервюираните. В огромното си мнозинство българските граждани искат спазване на правилата по Черноморието и в курортите и поддържане на реда от страна на държавните и общинските органи.Изключение, но само до известна степен, в това отношение са младите хора до 30-годишна възраст, но дори и сред тази възрастова група като цяло преобладава подкрепата за повече ред в туризма у нас.", "date": "2017.08.30", "title": "Галъп: 500 000 българи се стягат за море през септември"}
{"url": "https://offnews.bg/futbol/v-ludogoretc-se-oblizvat-za-oshte-6-miliona-evro-663930.html", "text": "Лудогорец готви нов голям трансфер. Клубът е постигнал договорка за продажба на защитника Натанаел за 6 млн. евро, твърди \"Меридиан мач\".Преди това \"орлите\" прибраха 11 млн. от още две сделки - Хосе Паломино беше спазарен за 4 000 000 с италианския Аталанта, а Кафу премина във френския Бордо срещу 7 млн.В Разград пазят в тайна името на купувача, но сделката е на 95 процента сигурна. През последната година интерес към Натанаел имаше от френския Бордо, Спортинг и Фиорентина.Очаква се Лудогорец да реагира на поредната продажба с привличането на трима нови футболисти.В Разград скоро трябва да дойдат двама защитници и нападател. Преговорите с тях са в напреднала фаза.", "date": "2017.08.30", "title": "В Лудогорец се облизват за още 6 милиона евро"}
