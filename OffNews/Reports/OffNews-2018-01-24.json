{"url": "https://offnews.bg/izvan-terena/bebeshka-snimka-na-grigor-dimitrov-obikalia-sotcialnite-mrezhi-673533.html", "text": "Световната асоциация по тенис откри профил в социалната мрежа Инстаграм с детски снимки на известни тенисити. Сред любопитните фотоси е този на родната звезда Григор Димитров.Хасковлията стъпва на 3-годишна възраст на корта и точно на толкова хваща за първи път ракетата. На \"сериозната\" възраст от 5 години той вече играе редовно в родния си град, като баща му Димитър Димитров е първият треньор на бъдещия шампион.Докато са на кортовете, те са треньор и състезател. Нищо повече. Точно това го изгражда като спортист. Държи се с него наравно с всяко хлапе, което е на корта. Често гони собственият си син от тренировки. Без недомлъвки и оправдания, а само с дейтсвия.Вчера пък стана ясно, че следващата седмица по книжарниците в страната излиза първата биография на Григор Димитров. Тя е дело на спортния журналист Любомир Тодоров.Книгата проследява пътя на Григор Димитров от Хасково до триумфа в Лондон в края на 2017 г., като подробно описва успехите му при юношите, кариерата му при мъжете, мачовете му за България, неговите треньори, като внимание е отделено и на неговия живот извън корта.", "date": "2018.01.24", "title": "Бебешка снимка на Григор Димитров обикаля социалните мрежи"}
{"url": "https://offnews.bg/politika/karaiancheva-radev-otpravi-katraneno-cherna-obida-kam-parlamenta-673522.html", "text": "В днешния от тъмен, по-тъмен пейзаж, който беше нарисуван от президента, една обида успя да се открои в катранено черно - че парламентарната република атрофира.Това каза председателят на Народното събрание Цвета Караянчева в извънредно изявление по повод отчета на президента Румен Радев за първата си година на \"Дондуков\" 2.Председателят на НС подчерта, че президентът Радев обвинява Брюксел в безразличие и липса на разбиране и съдействие, защото е раздразнен от силната европейска подкрепа за правителството.Караянчева обвини Румен Радев за ниското обществено доверие в Народното събрание:", "date": "2018.01.24", "title": "Караянчева: Радев отправи катранено черна обида към парламента"}
{"url": "https://offnews.bg/sviat/savetnik-v-britansko-ministerstvo-podade-ostavka-sled-skandal-za-seksu-673521.html", "text": "Съветникът в британското министерство на образованието Дейвид Мелър подаде оставка след скандал за сексуален тормоз на жени, наети като персонал на запазена само за мъже благотворителна проява за набиране на средства. Скандалът се разрази след разкрития на в. \"Файненшъл таймс\" за ВИП-проявата, която се е провела миналата седмица. За проявата били ангажирани 130 жени, които трябвало да се грижат за обслужването на около 360 бизнесмени, видни политици и финансисти.След проявата част от жените се оплакали, че са били подложени на сексуални посегателства като опипване, нецензурни коментари, неприлични предложения и поведение, съобщи Асошиейтед прес, цитирана от БТА. Някои от тях са получили многократно покани \"да се включат във вечеря в спалните\".\"Файненшъл таймс\" изпратил тайно двама души на проявата. Според вестника на наетите жени било казано да облекат оскъдни черни рокли със съответното бельо и да носят \"секси\" високи обувки, преди да преминат под строй пред надаващите викове на одобрение мъже. Те казали, че всички е трябвало да подпишат договор за поверителност от пет страници, от който не получили екземпляр.Изданието посочва, че Клубът на Президентите има двама съпредседатели - лондонският предприемач на недвижими имоти Брус Ричи и Дейвид Мелър, който има фирма за луксозни стоки, същевременно управлява мрежа от училища и е неизпълнителен член на управителното тяло на образователното министерство.Публикацията на вестника предизвика всеобщо възмущение и спешни дебати в парламента.Пред Камарата на общините образователният министър Ан Милтън осъди остро описаното поведение и изрази изумление, че през 21-ви век е възможно да се случва подобно нещо.Говорител на британския премиер Тереза Мей каза, че тя се почувствала неловко, четейки изнесеното от вестника.", "date": "2018.01.24", "title": "Съветник в британско министерство подаде оставка след скандал за сексуален тормоз"}
{"url": "https://offnews.bg/zimni/anev-izpusna-bronza-na-evropejskoto-v-ridnaun-673523.html", "text": "Звездата ни в биатлона Красимир Анев завърши на 4-то място на старта на 20 км от европейското първенство по биатлон в зимния център Риднаун-Вал Ридана - Италия.Българинът, който е втори в дисциплината от миналата година, направи две грешки в четирите стрелби и остана на 1:00.9 минута зад изненадващия победител в днешното състезание Феликс Лайтнер от Австрия.Анев излезе трети след последната стрелба, но в последната обиколка беше изпреварен от германеца Филип Хорн и изпусна бронзовото отличие.Още двама българи от стартиралите общо шестима завършиха сред първите 11. Антон Синапов е на 10-а позиция с два пропусна и изоставане от 2:20.0 минути, а Димитър Герджиков е 11-и също с две грешки и пасив от 2:22.8 минути.", "date": "2018.01.24", "title": "Анев изпусна бронза на европейското в Риднаун"}
{"url": "https://offnews.bg/sviat/brazilia-osadi-na-9-g-zatvor-eksprezident-za-koruptcia-673532.html", "text": "Бразилски апелативен съд потвърди присъдата за корупция от девет години лишаване от свобода на бившия президент Луиз Инасио Лула да Силва, предаде ДПА, цитирана от БТА.Решението беше подкрепено от двама от тримата членове на съдийския състав. То може да попречи на Лула да се кандидатира на президентските избори през октомври. Ако той бъде допуснат да се кандидатира, се очаква да спечели. Крайното решение за възможното му участие или неучастие обаче ще е на централната избирателна комисия.Третият съдия от тричленния състав от апелативния съд в Порто Алегри, Южна Бразилия, все още не е обявил решението си, но каквото и да е то, няма да промени нещата.През юли Лула беше осъден на девет години и шест месеца затвор, защото получил крайбрежен имот като подарък от компания, която искала да получи държавни поръчки - случай, свързан с огромния корупционен скандал \"Лава жато\" (на португалски \"автомивка\") в държавната петролна компания \"Петробраз\".", "date": "2018.01.24", "title": "Бразилия осъди на 9 г. затвор експрезидент за корупция"}
{"url": "https://offnews.bg/kultura/formata-na-vodata-otnese-13-nominatcii-za-oskar-673524.html", "text": "Драмата на Гийлермо дел Торо \"Формата на водата\" отнесе 13 номинации за най-престижните филмови награди - Оскарите. Категориите, за които е фаворит, са за най-добър филм, най-добра актриса и най-добър режисьор.На 4 март статуетките ще бъдат раздадени за 90-ти път, а водещ на шоуто отново ще бъде Джими Кимъл. В категорията за най-добър филм лентата ще премери сили с \"Призови ме с твоето име\", \"Най-мрачният час\", \"Дюнкерк\", \"Лейди Бърд\", \"Вестник на властта\", \"Призрачна нишка\" и \"Три билборда извън града\".За статуетка за най-добър актьор за главна роля пък ще се борят Гари Олдман, който е фаворит заради ролята си на Уинстън Чърчил в историческата драма \"Най-мрачният час\", Даниел Дей-Луис, Даниел Калууя, Тимъти Шаламет - звездата от \"Призови ме с твоето име\", и Дензъл Уошингтън. Номинирани за главна женска роля са Сали Хокинс за \"Формата на водата\", Франсис Макдорманд и ролята и в \"Три билборда извън града\", Марго Роби за \"Аз, Тоня\", Сирша Ронан за \"Лейди Бърд\" и Мерил Стрийп за \"Вестник на властта\". Това ще бъде и рекордна 20-та номинация на Стрийп за Оскар.Кристофър Нолан е един от фаворитите за наградата за най-добър режисьор заради работата му върху \"Дюнкерк\". Заедно с него за Оскар ще се борят Джордан Пил за \"Бягай!\", Грета Гъруиг и Пол Томас Андерсън за \"Призрачна нишка\".", "date": "2018.01.24", "title": "'Формата на водата' отнесе 13 номинации за Оскар"}
{"url": "https://offnews.bg/politika/valeri-simeonov-ima-propast-v-pravitelstvoto-673531.html", "text": "\"Има пропаст в коалиционното правителство по отношение на кадрите\", заяви вицепремиерът Валери Симеонов пред радио \"Фокус\" днес.Той каза, че има браншове и цели сектори, в които патриотите нямат присъствие и по този начин не могат да упражняват контрол на взиманите решения.Симеонов даде за пример енергетиката.\"Лично аз ще кажа, че неблагополучията в определени сектори се дължи само на ГЕРБ. Ще ви дам пример, който поставих вчера на политическия съвет, но за съжаление нямаше време да бъде обсъден. В енергетиката няма почти никакви присъствие на Обединените патриоти. В енергетиката продължават да съществуват корупционни схеми, за които съм подал сигнал. Един от тях е случаят с фалшивия търг за купуване на варовик от държавната ТЕЦ „Марица изток“ II, за който съм подал сигнал в прокуратурата, но това е само щрих от картината. Аз бях много шокиран да науча, че в момента се извършва смяна на управителния съвет на най-печелившото предприятие в България - Енергийния системен оператор. Това е предприятието, което генерира годишни печалби от порядъка от 0,5 млрд. лв. Сменя се управителният съвет без да има каквато и да било консултации с коалиционния партньор“, каза Симеонов.Той допълни, че не поема отговорност, какво ще стане в Електроенергийния системен оператор. Вицепремиерът уточни, че е уведомил за случая премиера Бойко Борисов.", "date": "2018.01.24", "title": "Валери Симеонов: Има пропаст в правителството"}
{"url": "https://offnews.bg/sviat/zaloviha-serien-ubietc-otgovoren-za-iznasilvaneto-i-ubijstvoto-na-8-d-673525.html", "text": "Властите в пакистанската провинция Пенджаб арестуваха мъж, който се е призна за виновен за изнасилването и убийството на 7-годишно момиче, както и за още 7 убийства на деца.Миналия месец полицията стартира издирване на лицето, отговорно за брутално убийство на пакистанско момиче. Детето е било изнасилено, убито, а тялото му е било захвърлено на бунище в град Касур. След случилото се Пакистан бе разтресен от множество протести с искане за справедливост.Извършителят е 24-годишният Мохамед Имран. Ако бъде признат за виновен от съда в страната, ще бъде изправен пред смъртно наказание. През последните 12 месеца в Пакистан са били регистрирани близо 10 случая на убити и изнасилени деца, чиито тела са били захвърлени. Според властите Имран е \"сериен убиец\", а всичките му жертви са открити в радиус от 3 км. Извършен е ДНК тест, който потвърждава самопризнанията на Имран.", "date": "2018.01.24", "title": "Заловиха сериен убиец, отговорен за изнасилването и убийството на 8 деца в Пакистан"}
{"url": "https://offnews.bg/sviat/chlen-na-germanska-natcionalisticheska-partia-podade-ostavka-sled-kat-673513.html", "text": "Дългогодишен член на германска националистическа партия \"Алтернатива за Германия\" се оттегли от партийния си пост, след като прие исляма.48-годишният Артур Вагнер е бил член на бюрото на партията в провинция Бранденбург, Източна Германия, съобщи Асошиейтед прес, цитирана от БТА.Информацията за оттеглянето на Вагнер беше потвърдена от говорителя на партията Даниел Фризе. Той допълни, че е разбрал, че Вагнер е приел исляма, едва след като се е оттеглил от поста. \"Алтернатива за Германия\" водеше кампания срещу риска от ислямизация на страната заради притока на имигранти и високата раждаемост сред мюсюлманите в Германия.Берлинският в. \"Тагесшпигел\" съобщи, че Вагнер, който стана член на \"Алтернатива за Германия\" малко след основаването й през 2013 г., в миналото е играел активна роля в група, подпомагаща бежанците.", "date": "2018.01.24", "title": "Член на германска националистическа партия подаде оставка, след като прие исляма"}
{"url": "https://offnews.bg/sviat/zaev-sled-sreshtata-s-tcipras-smeniame-imeto-na-letishteto-v-skopie-s-673530.html", "text": "Летището в Скопие, както и международната магистрала в Македония, ще се казват \"Приятелство\".Македонският премиер Зоран Заев съобщи днес в Давос, след среща с гръцкия си колега Алексис Ципрас, че Македония е приела искането на Гърция да промени името на летището в Скопие, което сега е \"Александър Велики\", предаде Франс прес, цитирана от БТА.\"Нашето правителство ще промени имената на летището и на магистралата, и новото име ще е \"Приятелство\", за да покажем на практика, че сме силно ангажирани да намерим решение\" на спора с Гърция за името на Македония, каза Заев след повече от три часа разговори с Ципрас.Това бе първата среща между лидерите на двете балкански страни от повече от 7 години.Гръцкият премиер Ципрас каза, че се надява да вдигне ветото над членството на Македония в НАТО и интеграцията й в ЕС, като се реши отдавнашният спор за името й. Двамата лидери казаха, че ще започнат да прилагат серия от мерки за изграждане на доверие.\"Нашето правителство ще промени имената на летището и на магистралата, и новото име ще е \"приятелство\", за да покажем на практика, че сме силно ангажирани да намерим решение\" на спора с Гърция за името на Македония, каза Заев след повече от три часа разговори с Ципрас. \"Това показва нашата добра воля и доказва, че нямаме териториални претенции към нашия съсед\", добави той.Още не се знае кога, нито как ще бъде променено името на летището.", "date": "2018.01.24", "title": "Заев след срещата с Ципрас: Сменяме името на летището в Скопие с 'Приятелство'"}
{"url": "https://offnews.bg/medii/anton-todorov-se-vrashta-na-ekran-673520.html", "text": "Скандалният бивш депутат от ГЕРБ Антон Тодоров се завръща на телевизионния екран, този път в телевизия \"Европа\".Тодоров ще води познатото си предаване \"Документите\", което доскоро вървеше по Канал 3. То бе свалено от програмата на медията след скандала със сутрешния блок на Нова телевизия, когато при свое участие депутатът каза на водещия Виктор Николаев:След разразилия се скандал Тодоров се раздели с депутатския си пост.\"Документите\" ще се излъчват по тв \"Европа\" всяка събота от 10 до 12 ч, а пилотното издание е на 3 февруари.От 1 февруари пък в телевизията се мести Георги Коритаров. Той ще води предаването \"Свободна зона\" от понеделник до петък, от 9 до 12 ч.", "date": "2018.01.24", "title": "Антон Тодоров се връща на екран"}
{"url": "https://offnews.bg/politika/parlamentat-dade-nazad-za-istanbulskata-konventcia-673510.html", "text": "Парламентарната правна комисия отхвърли от дневния си ред днес ред обсъждането на законопроекта за ратифициране на Конвенцията на Съвета на Европа за превенция и борба с насилието над жени и домашното насилие, по-известена като Истанбулската конвенция. Предложението да отпадне точката от дневния ред беше направено от депутата от БСП Пенчо Милков и беше прието с 10 гласа \"за\", 9 \"против\" и 1 \"въздържал се\". Решаващия глас \"против\" даде депутатът от ГЕРБ Георги Марков. Милков заяви, че това е \"цивилизационен нормативен акт\" и той има нужда от задълбочено обсъждане: Депутатът от БСП Явор Божанов защити мотивите на колегата си, като заяви, че форсирането на процеса по ратифициране на Истанбулската конвенция, може да доведе до нейната нелегитимност в обществото.   По-рано днес лидерът на БСП Корнелия Нинова  Конвенцията да не бъде разглеждана в Народното събрание, тъй като е създала огромно напрежение в българското общество. От БСП поискаха още да се проведе национален референдум за Истанбулската конвенция.   ", "date": "2018.01.24", "title": "Парламентът даде назад за Истанбулската конвенция"}
{"url": "https://offnews.bg/obshtestvo/tcenite-niama-da-se-vdignat-sled-vlizaneto-v-evrozonata-smiata-prezid-673528.html", "text": "„Аз съм умерен оптимист, че цените на стоките няма да се вдигнат след присъединяването на България към Еврозоната. Възможно е обаче да има увеличение на най-ниските цени, например тези на кафето“, обясни президентът на КНСБ Пламен Димитров по повод подготовката на България за кандидатстване към Механизма на обменните курсове (ЕRМ II) и след това към Еврозоната. Той бе категоричен, че влизането в чакалнята и Еврозоната няма да бъде пречка за продължаващото ускорено развитие и увеличение на заплатите и на доходите от труд в България. \"Опитът на балтийските републики – Литва, Латвия и Естония сочи, че влизането в Еврозоната няма да се отрази върху ръста на доходите\", каза той по време на пресконференция с Икономическия и социален съвет (ИСС). По думите му в тези три държави минималните заплати се вдигат с по 50-90 евро на година.Според председателят на ИСС проф. д-р Лалко Дулевски стъпките към ЕRМ II трябва да са на принципа на тихата финансова дипломация. Той подчерта, че сега е моментът, защото България изпълнява всички технически условия и е във фокуса на управлението на ЕС, като целта е до края на европредседателството ни да има решаване на въпроса с членството ни в ЕRМ II.„Дългосрочните ефекти върху икономиката и социалната среда са само част от ползите от този присъединителен процес“, заяви от своя страна зам.-председателят на БСК и член на ИСС Димитър Бранков. По думите реализацията на процеса ще ускори структурните реформи, промените в доходите, производителността и конкурентоспособността, ще има и постигане на евентуален обрат в неблагоприятните демографски тенденции.Бранков уточни, че България сега е най-готова за присъединителния процес, поради 20-годишното си пребиваване във валутния борд.", "date": "2018.01.24", "title": "Цените няма да се вдигнат след влизането в Еврозоната, смята президентът на КНСБ"}
{"url": "https://offnews.bg/tenis/maestroto-prodalzhava-da-machka-v-melbarn-673519.html", "text": "Швейцарската легенда Роджър Федерер се класира за полуфиналите на Откритото първенство на Австралия, след като победи с 3:0 сета (7:6, 6:3, 6:4) Томаш Бердих.Маестрото записа 12-та поредна победа на Аустрелиън Оупън, след като няма загуба от миналогодишния турнир, който спечели.Тогава Бердих отново бе отстранен от Федерер и отново в три сета. Това бе девета поредна победа на швейцареца над чеха.В следващия етап на турнира легендата ще срещне корееца Хьон Чунг, който по-рано надделя в другия четвъртфинал над Тенис Сандгрен.Федерер има респектиращите 92 победи и 13 загуби в Мелбърн, а сега ще се подготвя за рекорден 43-и полуфинал на турнир от Големия шлем.", "date": "2018.01.24", "title": "Маестрото продължава да мачка в Мелбърн"}
{"url": "https://offnews.bg/kultura/nevazpitanite-karikaturisti-uvekovechiha-predsedatelstvoto-v-izlozhba-673518.html", "text": "Невъзпитаните карикатуристи увековечиха българското европредседателство в изложба. Третата съвместна работа на Алла и Чавдар Георгиеви, Христо Комарницки и Чавдар Николов се казва \"Артпредседателство\" и обединява гения на световноизвестните художници като Леонардо да Винчи, Пикасо, Ван Гог и Гоя и безкомпромисната ирония на карикатуристите.Резултатът е доста смешен, а авторите споделят, че са убедени, че \"един ден красотата ще спаси света, но представят грозотата на съвременната политика чрез красотата от произведенията на великите художници\".\"Нека заедно изпитаме удоволствието да се надсмеем на европейското и българско съединение и лицемерие, дало си среща тези дни в София\", призовават карикатуристите.Можете да посетите \"Артпредседателство\" всеки ден до 7 февруари в галерия-книжарница \"София прес\" на ул. \"Славянска\" 29 в столицата, а част от карикатурите вижте в галерията ни.", "date": "2018.01.24", "title": "Невъзпитаните карикатуристи увековечиха председателството в изложба (галерия)"}
{"url": "https://offnews.bg/medii/falshivite-novini-si-svarshiha-rabotata-svetovnoto-doverie-v-mediite-673509.html", "text": "Медиите са институцията, които се ползват с най-ниско доверие у хората по света, показва годишното изследване на Edelman Trust Barometer 2018.За първи път в историята на проучването медиите са институцията с най-ниско доверие в световен мащаб - в 22 от 28-те изследвани страни преобладава недоверието в четвъртата власт.Недоверието в четвъртата власт се дължи основно на значително намаляване на вярата в платформите, особено в търсачките и социалните медии.63% от респондентите казват, че не знаят как да разпознаят добрата журналистика от слуховете и лъжите или дали дадена новина идва от надеждна медийна организация.Липсата на доверие в медиите води и до неспособност да се разпознае истината (59%), да се вярва на правителствени лидери (56%) или на бизнеса (42%).Тази година се повишава доверието в експертите и намалява това в „човека като мен“. Техническите (63%) и академичните (61%) специалисти се определят като най-надеждните говорители. „Човекът като мен\" отбелязва спад в доверието от 6 пункта до 54%.\"В свят, в който фактите са подложени на обсада, доказаните говорители стават по-важни от всякога. Доверието на хората в платформите и източниците на информация се срива, като оставя след себе си вакуум, а това създава възможност той да бъде запълнен от добросъвестните експерти“, смята Стивън Кехоу, председател на направление „Репутация“ в Edelman.Хората очакват бизнесът да бъде двигател на промяната. Работодателят е новият източник на сигурност в глобалното управление. 72% от анкетираните казват, че имат доверие в компанията, в която работят. Шестдесет и четири процента посочват, че бизнесът може едновременно да предприеме действия за увеличаване на печалбите и за подобряване на икономическите и социалните условия в общността, в която работи.", "date": "2018.01.24", "title": "Фалшивите новини си свършиха работата: световното доверие в медиите се срина"}
{"url": "https://offnews.bg/obshtestvo/glavnoto-miuftijstvo-istanbulskata-konventcia-predveshtava-goliama-dr-673507.html", "text": "\"Според нашата религия залъгалката „трети пол“, „гей общество“, „гей бракове“, а също „Мюнхаузенският синдром“ и особено „Джендър“ тематиката са опасни бездънни капани, скрити под „Истанбулската конвенция“. Този тип явление предвещава голяма драма за България, която без това преживява тежка демографска криза, причините за която не трябва да се търсят само в насилието върху нежния пол.\"Това се посочва в становище на Главното мюфтийство на Мюсюлманското изповедание в България, посветено на Истанбулската конвенция.Истанбулската конвенция не е привилегия за българските мюсюлмани. Тя крие рискове за тяхната идентичност, като под формата на възпрепятстване на насилието над женския пол, взима на прицел устойчивостта на семействата ни. \"Изкореняването\" на насилието над женския пол, което е в основата на Истанбулската конвенция, не е наш естествен проблем, отговарящ на злободневните ни нужди, пише в становището на Мюсюлманското изповедание в България.\"Обществена дискусия по Решение №17 от 11 януари 2018 г. на Министерски съвет на Р. България относно изготвеното предложение до Народното събрание за ратифициране на Конвенцията на Съвета на Европа (ЕС) за превенция и борба с насилието над жени и домашно насилие, Главното мюфтийство на Мюсюлманското изповедание в България изразява своето становище по този значим и за религиозната ни общност въпрос, залегнал в международен документ, изготвен в Истанбул и известен като „Истанбулска конвенция“.Решението одобрява въпросната Конвенция на ЕС, подписана от Р. България на 21 април 2016 г. на Френски и Английски език.В мотивите се предвижда създаване на цялостна правна рамка за защита на жените и децата от женски пол против насилие, но не са посочени мерки за прилагане, като обръщаме внимание и на факта, че конвенцията е неприложима в сегашната й форма в правната ни система, поради редица недефинирани понятия.Към днешна дата конвенцията е подписана от 44 държави - 28 членки на ЕС като 17 от тях са я ратифицирали. Случаят е актуален и за България. У нас има 1 милион регистрирани случая на домашно насилие върху нежния пол. Дискусията около съдбата на конвенцията разцепи българската общественост. Религиозните деноминации, защитниците на човешки права, младото поколение, което се тревожи дали ще имат внуци, юристи, научни работници и др. заедно се опълчиха срещу одобрения от Съвета на министрите на ЕС закон.При едно евентуално ратифициране на „Истанбулската конвенция“ предвижда се недопускането на промени от конституционен или нормативен характер. Но се знае, че ако се одобри тази конвенция в качеството си на международен договор, тя ще бъде с предимство и приоритет пред националните правни норми на България.Ратификацията й предвижда промени в Семейния кодекс, Закона за Защита от дискриминация, Закона за Министерството на вътрешните работи, Закона за младежта, Закона за правната помощ и др., също и приемане на актове против домашното насилие над нежния пол, регламентиране на допълнителни мерки за защита на пострадали по отношение на които при извършване на престъплението е упражнено физическо или психическо насилие.Нашето становище по Истанбулската конвенцията е основано преди всичко на договора за „Защита правата на човека и основните свободи“; На препоръките на Комитета на Министрите от ЕС до държавите членки на ЕС за защита на жените срещу насилие; Договора за стандарти и механизми относно равнопоставеността на половете; както и Конвенцията относно ролята на жените и мъжете в предотвратяването и разрешаването на конфликти и установяване на мирни отношения; и не на последно място документите на ООН относно насилието над жените, правата на децата и хората с увреждания приети и ратифицирани и от българският парламент. Всички те осъждат насилието над жените, домашното насилие, но години наред те не са приложени у нас в цялост. Всичко това доведе до разцепление на обществото ни по най-различни признаци, в това число и до неравнопоставеност между двата пола в социалния, трудовия е семеен живот.Семейният мир и толерантност, взаимното уважение между хората от различен пол и възраст са определени и дефинирани в нашия морален кодекс. Подражава се на живота и делото на нашия ПророкСвещеният Коран определя жената като „майка, дъщеря и съпруга“, правното й положение в семейството и обществото е дефинирано в 12 сури и многобройни айети. Всички те са залегнали в традициите и в семейните ни отношения.Моралните норми, залегнали в свещената книга, забраняват използване на насилие в семейството, срещу майката, жената и децата от женски и мъжки пол. Не се позволява грубото поведение по отношение на женския пол. По много ясен начин се дефинират правата и задълженията на бременните, кърмачета, майките, при развод, след развод, аборт, имуществени и наследствени такива; домашно насилие; физическо и психическо насилие върху женския пол; при сключване на брак или изповядване на развод пред свидетели; функциите на жената като съпруга и майка; материалната й обезпеченост като съпруга й майка и др. а също въпросите отнасящи се до нейната духовна роля в семейството и обществото. Тези правни канони и морални норми бяха в сила и се прилагаха официално от Ислямските съдилища на Царство България до 1934 г. През последните 80 години те останаха определящи в мюсюлманските семейства в смесените райони на България. И днес те определят и гарантират физическото и духовното ни възпроизводство.В Глава трета от конвенцията „Жената“ е основно понятие. Включва и момичета под 18-годишна възраст. „Жертва“ на насилие са всички физически лица от нежния пол. Обект на „насилие“, основано на „пола“ е жената, защото е жена. Конвенцията определя „домашното насилие“ като съвкупност от всички актове на физическо, сексуално, психологическо и икономическо насилие като отношение и между бивши членове на семейството, настоящи съпрузи или партньори, независимо дали извършителят живее или живял заедно с жертвата.Ислямското право предвижда 3 етапна скала за решаване на семейните конфликти свързани с жените. На първи етап се напътства; На втори етап „съпруга и съпругата разделят леглата си.“ На трети етап – „религиозен арбитраж“.Четвъртата сура на свещената книга е озаглавена „Жените“ и е посветена изцяло на правата и задълженията на вярващите жени. Ценностната система на жената заема централно място в Корана. На юридическото положение на проповядващата ислям жена, на нейното определящо положение в семейството са посветени енциклопедии в много томове. Тя е освободена от робското си положение в семейството и обществото, в което положение се намирала преди Исляма. Ислямското право отрежда равно и много отговорно място на жената в семейството като мъжът губи даже правото си да унаследява изцяло жена си.Сура 6/139 Проклина посегателството над собствени деца.Сура 43/17 Благославя равнопоставеността между половете.Сура 65/6 е с заглавие „Развод“. В детайли са дефинирани условията на развода и последствията произтичащи от него. Всички, които не оказват насилие върху жените след развод и помагат на жените изпаднали в беда са благословени.Насилието над жените не е посрещнато никога с одобрение от страна на българските мюсюлмани. Те остават верни на следните завети на Пророка Мохамед: „Бъдете учтиви с жените! “ „Женете се!“ „Дайте благи съвети на жените си!“Мюсюлманката е на почит и уважение в семейната среда. Тя е обичана съпруга и майка. За разлика от положението й в много страни с гражданско общество, които ратифицираха „Истанбулската конвенция“, семействата на българските мюсюлмани се управляват от съпрузите. Загадъчни са традициите в семейните ни отношения. В годините на социализма и през Преходния период тези отношения не се промениха съществено. Защото през втората половина на последното столетие голяма част от мъжката половина на мюсюлманските ни семейства бяха изселени в различни села и градове на страната.Истанбулската конвенция не е привилегия за българските мюсюлмани. Тя крие рискове за тяхната идентичност като под формата на възпрепятстване на насилието над женския пол взима на прицел устойчивостта на семействата ни.Направените анкети по темата показват, че насилието над жените и въобще върху женския пол в семейството или извън него са дело предимно на онези, които са се отлъчили от ислямската култура, морал и семейни традиции, употребяващи алкохол, наркотици, занимаващи се с проституция, със залагания и т.н. „Изкореняването“ на насилието над женския пол, което е в основата на „Истанбулската конвенция“ не е наш естествен проблем, отговарящ на злободневните ни нужди.Недостатъчното религиозно образование в българските училища и пренебрегването и е в същността в гръмналия скандал в обществото причинена от опасността, че приемането на конвенцията ще обезличи половата, моралната, етническата, национална и религиозна идентичност на гражданите, като на определящо място в отношенията между половете ще заеме „социалната“ личност.Чл. 30 на конвенцията определя биологичния пол и новото за нас явление „Джендър“. Той е една от многото нови понятия, които навлязоха през последните 30 години в българския език. Английска дума от американската лексика. По първото разяснение „Джендър“ е жена от „социален пол“, от „трети пол“. В този смисъл чуждицата няма значение в българското ежедневие и литература.Разяснението по случая дойде от научните среди. „Джендър“ е бил името на ритуал по обрязване на женския полов орган в Йемен.Според нашата религия залъгалката „трети пол“, „гей общество“, „гей бракове“, а също „Мюнхаузенския синдром“ и особено „Джендър“ тематиката са опасни бездънни капани, скрити под „Истанбулската конвенция“. Този тип явление предвещава голяма драма за България, която без това преживява тежка демографска криза, причините за която не трябва да се търси само в насилието върху нежния пол.В обществото ни все още не са зараснали дълбоките душевните рани на тоталитаризмът .Фашизмът и комунизмът от близкото ни минало се предадоха и рухнаха, защото посегнаха на религиозните ни ценности и устои.Бранител на семейните нрави и ценности, изключващи насилието над женския пол в мюсюлманското семейство е вярата в Аллах и произтичащите от него право, морал и предания на пророка Мухаммед (с.а.с).В това отношение да останем верни на повелята на Всевишния, който казва “Не посягайте на жените!“", "date": "2018.01.24", "title": "Главното мюфтийство: Истанбулската конвенция предвещава голяма драма за България"}
{"url": "https://offnews.bg/obshtestvo/314-uchilishta-ostavat-zatvoreni-zaradi-mnogo-bolni-uchenitci-673511.html", "text": "В 314 училища днес няма занятия поради висока заболеваемост сред учениците, съобщи пресцентърът на Министерството на образованието и науката.От 24 до 26 януари в 121 училища в област Стара Загора ще бъдат в грипна ваканция.В област Бургас 138 училища са в грипна ваканция от днес до 29 януари.В 17 училища в община Благоевград също не се учи.До 24 януари продължава и грипната ваканция за СУ „Васил Левски“ в град Опака, област Търговище.От 24 до 26 няма да има учебни занятия в СУ “Св. св. Кирил и Методий“ в Криводол, област Враца.Поради висока заболеваемост днес не се учи и в ПГСС “Св. Георги Победоносец“ в Суворово, област Варна.В Пловдивска област няма да учат 4 училища– ОУ „Св. Св. Кирил и Методий в село Стрелци, НУ „Св. Св. Кирил и Методий“- село Борец, СУ „Христо Смирненски“ и ПГ „Зл. Бояджиев“ в град Брезово.В област Хасково няма да има занятия в 15 училища – СУ „Д-р П. Берон“ - гр. Свиленград, ОУ „Христо Ботев“ - с. Крепост, ОУ „Васил Левски“ - с. Ябълково, ОУ „Д. Матевски“ - град Меричлери, ОУ „Христо Смирненски“ в село Радиево и 10 училища в Димитровград.В област Габрово е обявена грипна ваканция за 6 училища – СУ „М. Райкович“ и ПГИ „Рачо Стоянов“ в град Дряново, ОУ „Проф. П.Н.Райков“, СУ „П.Р. Славейков“ и НГПИ „Тревненска школа“ в град Трявна, както и ОУ „В.Левски“ – с. ПлачковциВ Софийска област няма да има учебни занятия в СОУ „Хр. Ботев“ – Горна Малина, поради ремонт на отоплителната инсталация, и в ОУ „Иван Вазов“ в Мусачево.В област Кюстендил от 24 до 26 януари няма да има занятия в 7 училища - ОУ“ Н. Вапцаров“, СУ „Хр. Ботев“ и ПГ в гр. Бобов дол, ОУ „Хр. Ботев“ - село Невестино, НУ „Св. Св. Кирил и Методий“ в Раждавица, ОУ „Хр. Павлович“ и СУ „Св. Климент Охридски“ в град Дупница.В ОУ „Хр.Ботев“ в ямболското село Кукорево също няма да се учи на 24 януари.", "date": "2018.01.24", "title": "314 училища остават затворени заради много болни ученици"}
{"url": "https://offnews.bg/politika/slavi-gneven-kam-ninova-otkoga-be-kako-673515.html", "text": "Предложението на БСП за провеждане на референдум за Истанбулската конвенция предизвика гневен пост на шоумена и все още нереализиран бъдещ политически водач Слави Трифонов.Той упрекна лидера на Столетницата Корнелия Нинова в лицемерно отношение към допитванията до народа. Именно тв предаването на Трифонов организира референдум за въвеждане на мажоритарна изборна система у нас, на който своя вот дадоха рекорден брой избиратели. Въпреки това от това нищо не последва.Ето и цялата позиция на гологлавия водещ:", "date": "2018.01.24", "title": "Слави гневен към Нинова: Откога бе, како?"}
{"url": "https://offnews.bg/temida/izpraviat-pred-sada-shestima-shefove-ot-napoitelni-sistemi-673492.html", "text": "Софийска градска прокуратура предаде на съд изпълнителни директори и членове на Съвета на директорите на „Напоителни системи“ ЕАД.На Ст. Г. е повдигнато обвинение за това, че на 24.02.2012 г.в гр. София, в качеството си на длъжностно лице – изпълнителен директор на „Напоителни системи“ ЕАД, е сключил неизгодна сделка с „НС Агро“ АД – гр. Добрич. Предметът на договор е за консултиране за необходимостта от лицензиране на „Напоителни системи“ ЕАД като ВиК-оператор по смисъла на Закона за регулиране на ВиК-услуги. В клаузите на договора е предвидено да се консултира и процедурата по издаване на лиценз пред ДКЕВР, както и реда и условията за поддръжката на лицензионния режим, при наличие на евентуално издаден лиценз. Такъв договор не е било необходимо да се сключва, тъй като „Напоителни системи“ ЕАД са били уведомени и от ДКЕВР, и от ресорния заместник-министър, че следват да разработят и представят в ДКЕВР бизнес-план за развитието на дейността си, заявление за утвърждаване на цени на услуги, които предоставят на дружества, и справка за фактурираните водни количества. „Напоителни системи“ ЕАД са били длъжни да сторят това по смисъла на Закона за регулиране на водоснабдителните и канализационните услуги /ЗРВКУ/. Вместо да изпълнят законовите си задължения, те са сключили договор с „НС Агро“ АД на стойност 20 000 лв., които впоследствие са били платени. От това за \"Напоителни системи\" ЕАД е произлязла вреда в размер на 20 000 лв.- престъпление по чл. 220, ал.1 от НК.Ст. Г. е обвинен и за това, че на 12.06.2012 г. в гр. София е съставил референция на „НС – Агро” АД – гр. Добрич, в която удостоверил неверни обстоятелства. Според подписаната референция, „НС Агро“ АД – гр. Добрич успешно е консултирал „Напоителни системи“ ЕАД за дейностите и мероприятията, които държавното дружество е трябвало да предприеме, за да бъде лицензирано като ВиК-оператор от ДКЕВР, а също и че „НС-Агро” АД разполага с екип от висококвалифицирани специалисти, което му позволява да се справи с поставените задачи качествено и ефективно, въпреки че на обвиняемия му е било известно, че към онзи момент „НС-Агро“ АД е разполагал с едно заето лице - престъпление по чл. 311, ал. 1 от НК.Ст. Г. е обвинен и за това, че в периода от 06.11.2012 г. до 13.05.2013г. в гр. София, като длъжностно лице умишлено не е положил достатъчно грижи за управлението и стопанисването на повереното му имущество. Съгласно анекси по сключен между „Напоителни системи” ЕАД и „НС Агро” АД договор, той е подписал приемо-предавателни протоколи за резултати от изпълнението на договора и фактурите, без отчетената работа да e била действително извършена от „НС Агро” АД. От това са последвали значителни щети за предприятието в размер на 1 201 588,53 лв., представляващи сумите, изплатени по приетите фактури и заплатени законни лихви за забава, съдебни разноски и разноски по изпълнителни дела, като сумата е в особено големи размери и случаят е особено тежък - престъпление по чл. 219, ал. 4, вр. ал. 3, вр. ал. 1 от НК;На Ал. Х., като длъжностно лице - член на Съвета на директорите на „Напоителни системи“ ЕАД, като извършител, и в съучастие с E. Г. – член на Съвета на директорите, и И. П. – изпълнителен директор, присвоил чужди пари – сумата от 69 601,29 лева, представляващи разликата между начисленото и изплатено брутно възнаграждение, и полагащото се съгласно Правилника за реда за управление на правата на държавата в търговските дружества с държавно участие в капитала /ПРУПДТДДУК/ възнаграждение. Обвиняемият е наредил да се прилага бална оценка в размер на 11 единици за трите години, вместо полагащите се за 2014 г. 6 бални единици, за 2015г. - 7,125 бални единици и за 2017г. - 6 бални единици, съгласно ПРУПДТДДУК, като присвояването е в особено големи размери и представлява особено тежък случай - престъпление по чл.203, ал. 1, вр. чл. 201, вр. с чл. 20, ал. 2 от НК.Е. Г. е предаден на съд за това, че на 23.03.2015 г. в гр. София, като длъжностно лице– член на Съвета на директорите на Напоителни системи ЕАД – гр. София, като съизвършител в съучастие с Ал. Х. – Председател на Съвета на директорите, и И. П. – Изпълнителен директор, присвоил чужди пари, собственост на „Напоителни системи“ ЕАД – сумата от 69 601,29 лв., представляващи разликата между изплатеното брутно възнаграждение и полагащото се, съгласно Правилника за реда за управление на правата на държавата в търговските дружества с държавно участие в капитала /ПРУПДТДДУК/, възнаграждение на членовете на Съвета на директорите и Изпълнителния директор, поверени му да ги управлява. С Протокол от заседанието на Съвета на Директорите от 23.03.2015 г. той е наредил при определянето на сумата за възнаграждения на изпълнителния директор и членовете на Съвета на директорите на Напоителни системи ЕАД след месец ноември на 2014 г.: И. П. – изпълнителен директор, Е. Г. – член на съвета на директорите, и Ал. Х. – Председател на Съвета на директорите, както и Г. З. – изпълнителен директор от 28.06.2016г., да се прилага бална оценка в размер на 11 единици, вместо полагащите се за 2014г. 6 бални единици, за 2015г. - 7,125 и за 2017г. - 6 бални единици, като присвояването е в особено големи размери и представлява особено тежък случай - престъпление по чл.203, ал. 1, вр. чл. 201, вр. с чл. 20, ал. 2 от НК.Б. В. е предаден на съд за това, че на 05.11.2013г. в гр. София, като длъжностно лице – изпълнителен директор на „Напоителни системи ЕАД“ – гр. София, съгласно договор за възлагане на управлението от 30.08.2013г., присвоил чужди пари, собственост на „Напоителни системи“ ЕАД - сумата от 13 361.03 лева, представляваща разликата между изплатеното брутно възнаграждение и полагащото се съгласно Правилника за реда за упражняване на правата на държавата в търговските дружества с държавно участие в капитала /ПРУПДТДДУК/ възнаграждение на членовете на Съвета на директорите и Изпълнителния директор, поверени му да ги управлява. Със своя заповед обвиняемият наредил при определянето на сумата за възнаграждения на изпълнителния директор и членовете на Съвета на директорите: Б. В. – изпълнителен директор, Д. И. – член на съвета на директорите, и И. М. – член на Съвета на директорите, да се прилага бална оценка в размер на 11 единици, вместо 6 бални единици- престъпление по чл.201 от НК.Б. В. е обвинен и за това, че на 27.08.2014 г. в гр. София, като длъжностно лице – и.ф. изпълнителен директор на „Напоителни системи“ ЕАД със заповед за заместване, присвоил чужди вещи, поверени му да ги управлява – два преносими компютъра, собственост на „Напоителни системи“ ЕАД, единият на стойност 1756, 66 лв., а другият - на стойност 3200 лв. Обвиняемият е издал заповед компютрите да се бракуват, без да са налице основанията за това. Вещите били снети от отчет и преминали във владение съответно на финансовата директорка Н. Ж. и на Изпълнителния директор Д. М.- престъпление по чл.201 от НК.Д. И. е предаден на съд за това, че в периода от 26.11.2013 г. до 06.11.2014 г. в гр. София, при условията на продължавано престъпление с 4 деяния, които осъществяват поотделно един състав на едно и също престъпление, извършени през непродължителен период от време, като длъжностно лице – Изпълнителен директор на „Напоителни системи“ ЕАД, съзнателно сключил неизгодни сделки и от това са произлезли значителни вреди в общ размер на 2 986 355, 52 лв. за „Напоителни системи“ ЕАД, като случаят е особено тежък. Сключените сделки са, както следва:1. На 26.11.2013г. в гр. София, в качеството му на длъжностно лице– Изпълнителен директор на „Напоителни системи“ ЕАД, съзнателно сключил неизгодна сделка за правни съвети, консултации, процесуално представителство, въпреки наличието на щатни юрисконсулти. От това е произлязла значителна вреда в размер на 40 747, 84 лв. за предприятието, което представлява – „Напоителни системи“ ЕАД;2. На 30.01.2014 г. в гр. София, в качеството му на длъжностно лице– изпълнителен директор на „Напоителни системи“ ЕАД, съзнателно сключил неизгодна сделка, с предмет на договора – консултиране на работата на служителите в централно управление на възложителя по изготвянето на документация за участие в процедури за възлагане на обществени поръчки, въпреки наличието на щатни служители в „Напоителни системи“ ЕАД, занимаващи се с изготвяне на документация по ЗОП. От това е произлязла значителна вреда в размер на 13 102, 03 лв. за предприятието, което представлява – „Напоителни системи“ ЕАД;3. На 30.04.2014г. в гр. София, в качеството му на длъжностно лице– Изпълнителен директор на „Напоителни системи“ ЕАД, съзнателно е сключил неизгодна сделка с предмет на договора – подпомагане при казуси с висока степен на фактическа и правна сложност, при липса на необходимост от сключването му, поради наличието в „Напоителни системи“ ЕАД на щатни юрисконсулти. От това е произлязла значителна вреда в размер на 162 739, 78 лв. за предприятието, което представлява – „Напоителни системи“ ЕАД;4. На 06.11.2014г. в гр. София, в качеството му на длъжностно лице– Изпълнителен директор на „Напоителни системи“ ЕАД, съзнателно сключил неизгодна сделка – споразумение по договор, сключен между „Напоителни системи“ ЕАД и „НС – Агро“ АД, като с подписването на споразумението задължил „Напоителни системи“ ЕАД да плати на „НС – Агро“ АД, сумата от 2 769 765, 87 лева, за фактурирана, но неизвършена и неприета работа, съгласно клаузите на договора, и от това произлязла значителна вреда в размер на 2 769 765, 87 лв. за предприятието, което представлява – „Напоителни системи“ ЕАД- престъпление по чл. 220, ал.2, във вр. ал. 1, във вр. чл. 26, ал. 1 от НК;И. П. е предаден на съд за това, че в периода от 15.12.2014 г. до 13.06.2016 г. в гр. София, при условията на продължавано престъпление със 79 деяния, които осъществяват поотделно един състав на едно и също престъпление, извършени през непродължителен период от време, като длъжностно лице– Изпълнителен директор на „Напоителни системи“ ЕАД, съзнателно е сключил неизгодни сделки и от това са произлезли значителни вреди в общ размер на 596 784, 56 лв. за предприятието, което представлява – „Напоителни системи“ ЕАД, като случаят е особено тежък - престъпление по чл. 220, ал.2, във вр. ал. 1, във вр. чл. 26, ал. 1 от НК;И. П. е обвинен и за това, че на 23.05.2015 г. като длъжностно лице – изпълнителен директор на „Напоителни системи“ ЕАД – гр. София, като съизвършител в съучастие с Ал. Х. – Председател на Съвета на директорите, и Е. Г. –член на Съвета на директорите, присвоил чужди пари, собственост на „Напоителни системи“ ЕАД – сумата от 69 601,29 лева, представляващи разликата между изплатеното брутно възнаграждение и полагащото се съгласно Правилника за реда за управление на правата на държавата в търговските дружества с държавно участие в капитала /ПРУПДТДДУК/, възнаграждение на членовете на Съвета на директорите и Изпълнителния директор, поверени му да ги управлява. С Протокол от заседанието на Съвета на Директорите от 23.03.2015г. обвиняемият е наредил при определянето на сумата за възнаграждения на изпълнителния директор и членовете на Съвета на директорите на „Напоителни системи“ ЕАД след месец ноември на 2014 г.: И. П. – изпълнителен директор, Е. Г. – член на съвета на директорите и Ал. Х. – Председател на Съвета на директорите, както и Г. З. – изпълнителен директор от 28.06.2016 г., да се прилага бална оценка в размер на 11 единици, вместо полагащите се за 2014 г. 6 бални единици, за 2015г. - 7,125 и за 2017 г. - 6 бални единици, като присвояването е в особено големи размери и представлява особено тежък случай - престъпление по чл.203, ал. 1, вр. чл. 201, вр. с чл. 20, ал. 2 от НК.По делото са разпитани 16 свидетели. Всички обвиняеми са с мярка за неотклонение „подписка“. Предстои насрочване на делото от Софийски градски съд.", "date": "2018.01.24", "title": "Изправят пред съда шестима шефове от Напоителни системи"}
{"url": "https://offnews.bg/sviat/grazhdani-na-es-shte-mogat-da-se-zaselvat-na-ostrova-2-godini-sled-bre-673514.html", "text": "Гражданите на Европейския съюз ще могат свободно да се установяват във Великобритания в продължение на около две години, след като през 2019 г. страната напусне съюза. Това заяви днес британският министър за Брекзит Дейвид Дейвис, цитиран от БТА.Дейвис отбеляза, че по време на преходния период Великобритания \"до голяма степен\" ще спазва регулациите на ЕС. Това означава, че свободата на движение ще се запази, макар че гражданите на Евросъюза ще трябва да се регистрират пред британските власти, отбелязва АП.Пред парламентарната комисия за Брекзита министърът каза, че 3 милиона европейски граждани, живеещи във Великобритания, ще могат да продължат да живеят по досегашния начин и след Брекзита.Дейвис заяви, че очаква Великобритания и ЕС да финализират условията на преходния период до края на март и да утвърдят сделката за бъдещите отношения преди напускането на Обединеното кралство през март 2019 г.Великобритания няма да се опитва да хармонизира регулациите си с европейските след напускането на блока, а ще се стреми към \"равностойност на резултатите\" в някои области, отбеляза Дейвис, цитиран от Ройтерс.Несъмнено има стремеж сред някои страни на континента и в Комисията да се направи опит да се изтъргува регулаторната свобода срещу достъп до пазара, каза министърът. Стратегията ни в това отношение е да заявим, че ще се стремим към равностойни резултати в някои области, а не към хармонизация, защото иначе можем просто да си останем в съюза, добави той.Великобритания няма да бъде \"васална държава\" на ЕС по време на прехода, заяви Дейвис в отговор на запитване от парламентарист дали Обединеното кралство няма да остане в подчинена позиция, при положение че след излизането си от съюза временно ще остане под юрисдикцията на Европейския съд.", "date": "2018.01.24", "title": "Граждани на ЕС ще могат да се заселват на Острова 2 години след Брекзит"}
{"url": "https://offnews.bg/politika/dps-izbiratelite-ni-imat-malko-po-golemi-ochakvania-ot-rumen-radev-673493.html", "text": "ДПС оценява положително първата година от мандата на президента Румен Радев. \"Той имаше и успешни опити да бъде коректив и на законодателната, изпълнителната и съдебната власт. Той се опитва да бъде обединител на нацията, но нашите избиратели, които гласуваха за него, имат малко по-големи очаквания от него\", коментира по повод годишнината от избирането на Радев лидерът на ДПС Мустафа Карадайъ.По-рано днес държавният глава и вицепрезидентът Илияна Йотова  и говориха за постигнатото и предизвикателствата през изминалата година. В експозето си за изминалата година Румен Радев акцентира на темите за сигурността и корупцията, по които има сериозни противоречия с изпълнителната власт и парламента.", "date": "2018.01.24", "title": "ДПС: Избирателите ни имат малко по-големи очаквания от Румен Радев"}
{"url": "https://offnews.bg/temida/banda-kupuvala-lichni-danni-ot-narkomani-za-imotni-izmami-673496.html", "text": "Специализираната прокуратура повдигна обвинения на четири лица за участие в организирана престъпна група за имотни измами чрез съставяне и използване на неистински документи. Те са задържани при специализирана операция в Стара Загора, Казанлък и Мъглиж. Според събраните до момента доказателства групата е осъществила пет фиктивни сделки с недвижими имоти, от които е усвоила около 300 000 лева. В жилището на участник в групата (един от осемте претърсени адреса) е открита „печатницата“, където са изготвяни неистинските документи. Оттам са иззети компютри, скенери, принтери и друга техника. Четири неистинскинотариални акта, фалшиви квитанции за платени данъци на имоти, пълномощни и други документи, са открити в офиса, ползван от ръководителя на групата Ивайло К.В лек автомобил BMW X6 пък е открит фалшив нотариален акт, платежно нареждане между лица, пълномощни. По делото са иззети и неистинска диплома за средно образование, газов пистолет без документ за произход, 50 патрона калибър 22. Двама от участниците в групата издирвали малоимотни или наркозависими лица от региона, които срещу 500-1000 лева им предоставяли личните си данни. С тях „печатарят“ Славчо И. изготвял неистински нотариални актове засобственост. Впоследствие въпросните имоти били прехвърляни пред нотариус на реални купувачи. Те от своя страна превеждали сумите по договорите за покупка по банков път. Незабавно след преводите парите били изтегляни и взимани от ръководителя на групата. Ивайло К. и двама от участниците са осъждани за различни престъпления, като срещу ръководителя има и висящо дело за измама. Специализираният наказателен съд наложи мярка за неотклонение „Задържане под стража“ за всеки от тях. С постановление на наблюдаващия прокурор на четвъртия участник е наложена мярка „Подписка“.", "date": "2018.01.24", "title": "Банда купувала лични данни от наркомани за имотни измами"}
{"url": "https://offnews.bg/ikonomika/konsortciumat-sazdal-batcis-problemat-ne-e-pri-nas-673481.html", "text": "Твърденията, че в БАЦИС са създадени условия за манипулиране и/или заличаване на данни с цел набавяне на финансова облага и/или директна измама с акцизни стоки, са напълно несъстоятелни. Подобни действия биха изисквали промяна на данните не в една, а в няколко системи в Агенция \"Митници\", както и в системата на НАП. Видно и от доклада на ДАНС, условия за подобна манипулация на данни не са открити. Това се казва в становище на консорциума, изградил информационната система за акцизите.Ето и цялата позиция на Консорицум ДЗЗД “Айдом и Ай Би Ес”:През последните седмици се изписа много по темата за Агенция Митници и т. нар. система БАЦИС. Всички данни, изнесени в медиите чрез интервюта на официални и не толкова официални лица, се базираха на засекретен доклад на ДАНС. С темата сеспекулираше ожесточено – от изтрити над 300 хиляди документа до свободен безконтролен достъп до системата. Някои публикации започнаха да уронват престижа на компаниите, влизащи в структурата на ръководения от мен консорциум ДЗЗД Айдом и Ай Би Ес с партньори IDOM 2000 Consultant Ltd и Ай Би Ес България ЕООД.Сега, когато докладът на ДАНС вече не е секретен, мога да дам становище по изложените в него факти, както и по изнесените в медиите данни, за да спре манипулирането на общественото мнение.ВЪВЕДЕНИЕПрез 2012 година, представляваният от мен консорциум печели обществена поръчка по ЗОП \"Изграждане на Българска Акцизна Централизирана Информационна Система (БАЦИС) за Агенция \"Митници\" и изграждане на Информационна система \"Контрол на горивата\" за НАП\" и сключва договори 101/10.07.2012 (НАП) и 1602/8/10.07.2012 (АМ) съответно с възложители НАП и Агенция Митници. Общата сума на договора е 4,4 милиона без ДДС, от които около 1,9 милиона за доставка на харудер, комуникационно оборудване и лицензи, предназначени да изградят инфраструктурата на системата. Договорът е сключен за 5 години, като периодът включва и гаранционната поддръжка на системите.БАЦИС - договорът ни беше свързан с надграждане и интеграция на три вече съществуващи информационни системи, работещи в Агенция Митници - СУА - Система за управление на акцизите на национално ниво, EMCS (система за контрол надвижението на стоки в режим отложено плащане на акциза в ЕС) и Информационна система “Измервателни устройства”. Към последната са свързани т.нар. ИКУНК-и - контролни индустриални компютри със специално предназначение да събират иизпращат информацията от измервателните уреди, монтирани в данъчните складове, съгласно нормативната уредба и специфичните изисквания и контрола, осъществяван от митническите органи върху средствата за измерване и контрол на акцизни стоки на Министъра на финансите.Освен надграждането и интеграцията на текущите системи, както и създаването на над 15 допълнителни модула, основна цел на изграждането на БАЦИС бе да се реализират промените в Закона за акцизите и данъчните складове (ЗАДС), влизащи в сила от 1.04.2013 г, с които се въвежда задължителното деклариране по електронен път на всеки Акцизен Данъчен Документ. С този документ (е-АДД) се освобождават стоките за потребление от данъчните складове. Именно в този документ Икономическият Оператор декларира конкретните стоки и си самоначислява съответните акцизни такси.Процесът е аналогичен на начисляването на ДДС върху данъчните фактури, като разликата е, че от 1 Април 2013 г. издаването на всяка акцизна данъчна фактура реално става централизирано от сървърите на Агенция Митници.Информационна система \"Контрол на горивата\" (ИСКГ) – тя реализира промените в нормативната уредба (Наредба Н-18 на Министъра на финансите) по отношение на проследяването на веригата на доставки на горива за потребление, в сила от лятото на 2013 г. За целта бе необходимо всяко регистрирано в Агенция Митници е-АДД за петролни продукти, както и всяка декларация за внос за същите от Българската Интегрирана Митническа Информационна Система (БИМИС), да се репликират вблизко до реално време от Агенция Митници в системата на НАП. В самата ИСКГ бе създаден модул за деклариране, в който всички търговци на горива са длъжни да декларират всяка търговска сделка и да регистрират всяко получаване на горива.Получената по този начин информация се анализира спрямо данните от Агенция Митници и данните, получавани в НАП от Обектите за търговия с течни горива (бензиностанциите).ФАКТИТЕС изграждането на БАЦИС и ИСКГ бе реализирано свързване в реално време на данните и процесите в Агенция Митници и НАП по отношение на интегрирания контрол на събираемостта на акцизите и ДДС при търговията с горива.Договорите на “Айдом Ай Би Ес” с Агенция Митници и НАП приключиха през Юли 2017 г. с изтичането на предвидената в тях гаранционна поддръжка. Документацията и изходният код на БАЦИС са надлежно предадени на Агенция Митници и фирмата,която изпълнява поръчка с номер в РОП 00210-2015-0010 за Изнесени дейности по управление на ИТ услуги в системата на Министерство на финансите.Твърденията, че в БАЦИС са създадени условия за манипулиране и/или заличаване на данни с цел набавяне на финансова облага и/или директна измама с акцизни стоки са напълно несъстоятелни. Подобни действия биха изисквали промяна на данните не в една, а в няколко системи в Агенция Митници, както и в системата на НАП.Видно и от доклада на ДАНС, условия за подобна манипулация на данни не са открити.Ролята на ИС “Измервателни устройства” и събираните в нея данни чрез ИКУНК е изцяло с характер на допълнителен мониторинг на дейността на лицензираните данъчни складове. Информацията, събирана от данъчните складове, се сравнява с декларираните количества в е-АДД или придружаващ документ при движение под РОПА (режим отложено плащане на акциз). За всяка разлика между декларирани количества и измерени такива се регистрира сигнал в друг модул на БАЦИС - “Идентификация на Рискови Събития”. Органите за Митническо разследване и разузнаване на АМ в последствие анализират тези сигнали и натрупаната информация и при наличие на данни за нарушение предприемат съответните административни мерки или действия по събиране на допълнителна информация.Едно от задълженията на всеки Икономически оператор - лицензиран складодържател, е да осигури и отдалечен достъп на служителите на Агенция Митници в реално време до собствената си система за управление на складовата дейност, за да могат да бъдат събрани допълнителни данни за дейността им.МИТОВЕ СРЕЩУ ФАКТИМит: Изтрити са над 300 хиляди документа от БАЦИС.Факт: Практически подобно нещо е невъзможно да се осъществи без да спре изцяло да функционира системата. Информацията се разпространява на толкова много места и така е обвързана, че дори изтриване и/или модифициране само на един документ би довело до проблеми, които ще възпрепятстват работата и.Мит: БАЦИС е хакната, пробита или нещо подобно и това е довело до директни загуби за фиска на Репубика България.Факт: БАЦИС никога не е била обект на кибер престъпление било чрез външна или вътрешна намеса.Мит: Всички могат да достъпят БАЦИС и то с проста парола.Факт: Всички потребители на системата (вътрешни за Агенция Митници или външни - служители на Икономически оператори) още с пускането на системата в експлоатация са влизали само чрез Квалифициран електронен подпис (КЕП) и ПИН код, което е стандарт в Агенция Митници. Оперирането на ниско ниво при системна администрация на операционни системи и/или базов софтуер е допустимо да става чрез автентикация на администратор (привилигирован потребител) с потребителско име и парола.БАЦИС е централизирана web-базирана система състояща се от множество интегрирани модули (по настоящем над 30), като модулите които се виждат в Internet са отделени от вътрешните модули, както логически, така и мрежово. Самата мрежоваинфраструктура в Агенция Митници (АМ) е реализирана като трислоен зонов модел, тоест най-външният слой сървъри, няма достъп до вътрешните където на практика работи БАЦИС.Мит: Поради несъвършенствата на БАЦИС камионите минават свободно през границата и танкери се разтоварват безконтролно, включително и на суша.Факт: БАЦИС няма функции или контролните точки на гранична система. В нея се декларира освобождаването на стоки за потребление или движението в режим отложено плащане на акциза. Каквито и разкрития в областта на нереглементиран вноспрез границата на акцизни стоки да се правят, те не могат и е погрешно да се свързват пряко или косвено с функционирането на тази система.Мит: В Данъчните складове работят нивомерни системи.Факт: Нивомерни системи може и да има в данъчните складове, но те не са свързани с ИКУНК и Агенция Митници, а се ползват от Икономическите оператори за собствените им дейности по управление на склада. За съжаление нивомерните системи не са допуснати като измервателни устройства от одобрен тип съгласно специфичните изисквания и контрола, осъществяван от митническите органи върху средствата за измерване и контрол на акцизни стоки на Министъра на финансите. Съгласно изискванията на нормативната уредба и модул ИКУНК на БАЦИС в данъчните складове за течни горива се използват измервателни устройства, които отчитат преминаващите през тях продукти.УСТАНОВЕНИ СЛАБОСТИ В БАЦИС СПОРЕД ДОКЛАДА НА ДАНСДАНС установява девет слабости и уязвимости, като в случая е анализирано влиянието единствено и само върху модул ИКУНК.В никакъв случай не може да се твърди, че тези слабости застрашават финансовата и икономическа сигурност на държавата.Дори и да допуснем, че данните от ИКУНК могат да бъдат компрометирани, органите на Агенция Митници разполагат с допълнителен източник на данни за проверка, а несъответствията няма как да не бъдат засечени от модул “Идентификация на рискови събития” в БАЦИС или при по-задълбочен анализ, чрез изградените аналитични справки към системата.Нека погледнем в детайли тези девет констатации и да видим до какво водят те:Констатация 1. “Всички ИКУНК се достъпват и администрират отдалечено от служител на Агенция Митници с една и съща парола.”В случая под служител следва да разбираме системен администратор. Отдалеченият достъп се ползва за управление на приложението върху ИКУНК (рестартиране, задаване на параметри) и за обновяване на софтуера. Въпросната констатация се отнася за възможност за достъп само през мрежовата среда на Агенция Митници с потребителско име и парола по криптиран комуникационен канал до индустриалния компютър (IPC) на ИКУНК за административни функции. Ползването на един и същ администраторски акаунт (привилигирован потребител) за всички ИКУНК-и може и да се класифицира като грешка от странана колегите от Агенция Митници, но трудно може да се определи като заплаха за националната сигурност.Констатация 2. “UBUNTU - операционната система (ОС) на ИКУНК, не се актуализира за предпазване от установени уязвимости. Не е предоставена и детайлна информация за ядрото (kernel) на ОС на ИКУНК.”ИКУНК е затворена специализирана индустриална система, която се подчинява на строго регулиран процес на внедряване, включваща дейност на интегратор с електронен подпис и митнически служител с електронен подпис. Всякакви действия по усъвършенстване, включително ъпдейт на базовата ОС следват детайлно задание за изпълнение, чието изпълнение е надлежно документирано.Очакването специализирана индустриална система да бъде обновявана на ниво ОС за уязвимости е погрешно и заблуждаващо. Индустриалните системи се тестват да изпълняват конкретни специализирани задачи и се нуждаят от стабилност в дълъг период на самостоятелна работа.Констатация 3. “Установено е, че достъпът до всички ИКУНК в страната се осъществява през компютър, свързан в Интернет и използващ ОС Windows XP, чрез сървър посредник. На компютъра, използващ ОС Windows XP се съхранява детайлна информация за адресния план на ИКУНК, местоположение на собственика и на данъчния склад, както и паролата в явен вид.”Констатация 4. “Установено е, че през време на достъп до ИКУНК на компютъра, използващ ОС Windows XP са активни средствата за масова комуникация Skype и ICQ.”В Констатации 3 и 4 се цитира компютър - работна станция на служител в Агенция Митници. Самата работна станция не е градивна единица от инфраструктурата на БАЦИС и вероятно се използва за обща администрация и на други информационни системи в агенцията. Съгласни сме, че в случая служителят на Агенция Митници, ползващ тази работна станция, е нарушилдобрите практики в информационната сигурност, но определянето му като заплаха за националната сигурност е твърде пресилено.Констатация 5. “Служителите в Агенция Митници не са предоставили информация за наличието на система за мониторинг в “реално време”, която да дава информация какви събития и какъв е статуса на мрежата на ИКУНК.”Към момента на одита всички ИКУНК се наблюдават чрез централизиран модул ИКУНК. Състоянието на услугите им се представя и като информация в портала за обслужване на икономическите оператори. Неработоспособността на всеки ИКУНК се третира като рисково събитие, за което се вдига сигнал в модул Идентификация на Рискови Събития.Допълнително върху всеки ИКУНК към момента има инсталиран агент за системен мониторинг, който предоставя информация в реално време на системните администратори на Агенция Митници за текущото състояние на процесите върху устройството. Констатация 6. “В ОС на ИКУНК не се водят лог файлове за одит на системни процеси, осъществявани комуникации, достъп и други.”Тази констатация не отговаря на фактите. Лог файлове се подържат във всеки ИКУНК и на ниво ОС, и на ниво процес. В противен случай поддръжката на работоспособността на ИКУНК би била невъзможна.Констатация 7. “Според служители на Агенция Митници, ОС на ИКУНК са 4 версии, като няма системна детайлна информация кой конкретен ИКУНК с коя версия се ползва в момента.”Тази констатация отново се разминава с истината. Модул ИКУНК предоставя в реално време версията на всеки конкретен ИКУНК заедно с текущия му статус. Както вече споменах в т.5 тази информация е достъпна в реално време дори за служителите на Икономическите оператори.Констатация 8. “На предоставените ИКУНК пред служители на ДАНС е установен автоматично стартиращ се процес (netcat), позволяващ отдалечен достъп, изпълняване на команди, трансфер на файлове и др.”Инструментът netcat се е използвал целево, като инструмент за мониторинг на версията на ИКУНК в някои от първоначалните версии. В рамките на изпълнение на проекта са въведени други механизми за отдалечена администрация, мониторинг и контрол.Констатация 9. “По данни на служители от АМ за периода 24.04.2016 - 27.04.2016 около 33 броя ИКУНК не са функционирали по неизяснени към момента причини в различни данъчни складове в страната. Липсва детайлна информация дали преминалите през време на нефункционирането на ИКУНК акцизни стоки са отчетени по установения ред.\"ИКУНК са системи, които събират данни от измервания и докладват на Агенция Митници в реално време, при наличие на мрежова свързаност до съответният склад. При липса на свързаност, измерванията се съхраняват в самият ИКУНК до възстановяване на връзката, а и след и изпращането им за определено време, което гарантира трансфера на данни към Агенция Митници дори и при продължително отпадане на връзката.Самите ИКУНК-и работят с модифицирана версия на Ubuntu, като за всички системни и приложни файлове се генерира чек-сума, и се проверяват за модификации, централизирано от Агенция Митници, а всяко съобщение, предавано от ИКУНК към АМ, се подписва с електронен подпис на Икономическия оператор. На всеки един ИКУНК в момента има инсталиран агент, чрез които се следи неговата работоспособност, а самото приложение, което събира данните от измервателните устройства, изпраща специализирано съобщение (аларма) при загуба на връзка.Множество аларми от мониторинг системите индикират настъпили събития, свързани с работата на ИКУНК, както комуникационни, така и оперативни и са на разположение на Агенция Митници за контрол. Причините могат да варират вшироки граници, като временно отпадане на комуникационен канал, невалиден електронен подпис, частична или пълна авария на хардуерно ниво, за което има строго установени процедури за проверка и последващи действия от страна на служителите на АМ.ВМЕСТО ЗАКЛЮЧЕНИЕСтанахме свидетели на медийна истерия, която бе подклаждана от спекулативни твърдения на определени лица. Основна причина за това според мен бе класифицирането на доклада на ДАНС като секретен. Докладът вече е публичен и е време спекулациите да бъдат прекратени и обществото да научи истината.Опитите за компрометиране в публичното пространство на една от ключовите информационни системи в държавата могат да изпълняват единствено частни корпоративни интереси. Тези опити видимо се правят и с надеждата за извличане на необосновани политически дивиденти.Недопустимо е имената на компанията и консорциума, които ръководя, да бъдат използвани за такива цели. Това е обидно за труда на всички експерти от наша страна, от Агенция Митници и НАП, на които всички дължим признателност и уважение заположените многогодишни усилия и успешната реализация на този сложен и важен за държавата проект.Горан АнгеловУпраляващ Консорицум ДЗЗД “Айдом и Ай Би Ес”Управител Ай Би Ес България ЕООД", "date": "2018.01.24", "title": "Консорциумът, създал БАЦИС: Проблемът не е при нас"}
{"url": "https://offnews.bg/ikonomika/balgaria-sred-trite-darzhavi-v-es-s-naj-nisak-darzhaven-dalg-673491.html", "text": "Естония, Люксембург и България са трите държави в Европейския съюз с най-малък държавен дълг като процент от брутния вътрешен продукт, показват публикувани днес данни на Евростат за третото тримесечие на 2017 г.Най-високите нива са в Гърция (177.4%), Италия (134.1%) и Португалия (130.8%).Средно за 28-те членки на ЕС процентът е 82.5% от БВП, а за 19-те в еврозоната - 88.1%.В Естония той е 8.9%, в Люксембург - 23.4%, а в България - 25.6%.През третото тримесечие на изминалата година се наблюдава намаляване на дълга спрямо второто тримесечие. В еврозоната той е 88.1% през третото тримесечие на 2017-а при 89.0% през второто. В ЕС намаляването е от 83.3% на 82.5%.Спрямо третото тримесечие на 2016 г. държавният дълг намалява като процент от БВП и в еврозоната (от 89.7% на 88.1%), и в ЕС (от 82.9% на 82.5%).В три държави има увеличаване на дълга спрямо БВП от второто до третото тримесечие на 2017 г., в 23 - намаляване, в две няма промяна (Естония и Люксембург).Най-голямо увеличаване се регистрира в Гърция (+1.3 процентни пункта) и Белгия (+0.9 пп).Най-голямото намаляване отбелязват Чехия (-4.3 пп), Кипър (-2.9 пп), Литва (-2.3 пп) и България (-2.1 пп).Спрямо третото тримесечие на 2016 г. три страни членки регистрират увеличаване на дълга си спрямо БВП в края на третото тримесечие на 2017 г. В 24 той намалява, а в Латвия остава без промяна.Увеличаване има в Италия (+2.0 пп), Люксембург (+1.7 пп) и Франция (+1.0 пп), докато най-голямото намаляване е в Кипър (-7.4 пп), Холандия (-4.5 пп), Малта (-4.4 пп) и Германия (-4.1 пп).", "date": "2018.01.24", "title": "България сред трите държави в ЕС с най-нисък държавен дълг"}
{"url": "https://offnews.bg/temida/14-godishniat-denis-obvinen-za-ubijstvoto-na-bezdomnik-ostava-v-ares-673502.html", "text": "14-годишният Денис Живков, който е обвинен за  във варненския квартал \"Владислав Варненчик\", остава в ареста. Това реши състав на Окръжния съд във Варна.Тийнейджърът е привлечен от прокуратурата като обвиняем за убийство по хулигански подбуди на 53-годишния бездомник Красимир К. като убийството е извършено по особено мъчителен за жертвата начин и с особена жестокост. Според обвинението задържаното непълнолетното дете има съучастник – 13-годишно малолетно момче, което не носи наказателна отговорност.Според обвинението на 16 януари децата влезли в конфликт с бездомника пред пункт за вторични суровини, като ден по- късно му нанесли побой. На 20 януари тинейджърите се върнали при мъжа, който обитавал пространство до бл. 20 във варненския квартал, за да продължат с насилието.Според съдебно-медицинската експертиза в досъдебното производство, смъртта на мъжа е настъпила вследствие тежка черепно-мозъчна травма.За подобно тежко престъпление се предвижда „лишаване от свобода“ за срок от 15 до 20г., доживотен затвор или доживотен затвор без право на замяна. Предвид непълнолетието, законът предвижда редуциране на наказанието и 14-годишният Дeнис може да получи „лишаване от свобода“ от 3 до 10 години.Защитата на момчето възрази спрямо исканата от прокуратурата мярка за неотклонение и поиска домашен арест. В залата 14-годишният младеж заяви, че иска да се върне при родителите си.От събраните материали в досъдебното производство е видно, че момчето няма предишни криминални и противообществени прояви. Семейството му полага грижи за него, като Денис посещава училище.При определяне на мерките за неотклонение НПК е предвидил от съда да бъде съобразено наличието на две кумулативно предвидени предпоставки, а именно авторството на деянието и опасност лицето да се укрие или извърши престъпление.Съдът, като взе предвид всички данни събрани към момента в досъдебното производство - множество свидетелски показания, както и обясненията на самия обвиняем по делото, прие, че е налице първата изискуемата предпоставка за определяне на мярката за неотклонение, а именно обоснованото предположение за авторството на деянието.За да достигне до извода за наличието на опасност да извърши престъпление, съдът съобрази начина на извършване на деянието, за което е повдигнато обвинението, което говори за висока обществена опасност на самия извършител. От представените писмени материали, съдът прецени, че въпреки липсата на предишни регистрации в Детска педагогическа стая, за Денис Ж. се съдържат лоши характеристични данни, касаещи както неговата личност, така и липсата на достатъчен контрол от страна на близките и липсата на адекватен контрол от страна на учебното заведение, в което той учи.Съдът взе предвид и наличните към момента свидетелски показания, от които се установява, че този случай не е инцидентен в живота на младежа и че съществуват и други случаи на нанесен от него побой, основно върху възрастни хора, които за щастие не са довели до подобен фатален резултат. Всичко това мотивира съдът да приеме, че е налице и опасността от извършване на престъпление от страна на обвиняемия и определи мярка „задържане под стража“.Най-тежката мярка за процесуална принуда „задържане под стража“ се определя за непълнолетни в изключителни случаи.Определенията на Окръжен съд – Варна могат да бъдат обжалвани и протестирани пред Апелативен съд – Варна.", "date": "2018.01.24", "title": "14-годишният Денис, обвинен за убийството на бездомник, остава в ареста"}
{"url": "https://offnews.bg/sviat/cheshkiat-prezident-prie-ostavkata-na-pravitelstvoto-673503.html", "text": "Президентът на Чехия Милош Земан прие оставката на кабинета на премиера Андрей Бабиш.Земан настоя пред Бабиш правителството да продължи нормалната си работа, докато бъде назначен нов кабинет, съобщи Франс прес, цитирана от БТА.\"Възлагам ви да преговаряте за съставяне на ново правителство\", добави президентът и съобщи, че през февруари отново ще назначи Бабиш за премиер. Според конституцията на страната държавният глава има право на два опита за формиране на правителство и назначаване на премиер. Мандатът на Земан изтича на 8 март. Той ще се бори за нов на втория тур на изборите на 26 и 27 януари, като ще се изправи срещу проевропейски настроения бивш председател на Чешката академия на науките Иржи Драхош.Правителството на Андрей Бабиш подаде оставка миналата седмица, след като не получи вот на доверие от парламента. Преди гласуването Бабиш поиска депутатите да снемат имунитета му, за да може да бъде разследван по сигнали за измама. Проверява се дали преди десетилетие той е получил незаконно субсидия от ЕС в размер на 2 милиона евро, като е скрил информация, че е собственик на ферма и на конферентен център. ", "date": "2018.01.24", "title": "Чешкият президент прие оставката на правителството"}
{"url": "https://offnews.bg/tenis/hion-chun-balgaria-shte-se-vidim-v-sofia-673512.html", "text": "Правещият фурор на Australian Open кореец Хьон Чун отправи послание към българската публика. След Откритото първенство на Австралия първият кореец, стигнал полуфинал на турнир от Големия шлем, пристига в София.„Здравей, България. Очаквам да ви видя на DIEMA XTRA Sofia Open“, каза Хьон Чун от Австралия, където си подсигури място в топ 4.След като елиминира №4 в света Александър Зверев и бившия №1 в света Новак Джокович, Хьон Чун ще играе с легендарния Роджър Федерер в битка за класиране на финала на Australian Open.Хьон Чун разби с 3:0 сета (6:4, 7:6, 6:3) Тенис Сандгрен в 1/4-финалите в Австралия! Приказката за корейската звезда продължава, а след нея шампионът от Next Gen ATP Finals идва за DIEMA XTRA Sofia Open между 4 и 11 февруари! А в София го очаква шампионът от финалите на АТП за 2017 г. Григор Димитров.„Чун ще бъде истинска сила в София“, обяви още на старта на похода на корееца в Австралия турнирният директор на DIEMA XTRA Sofia Open Пол Макнами. „Той задава стандартите за бъдещата генерация в световния тенис и феновете в София ще имат шанса отблизо да отправят поглед в бъдещето на тениса“, допълни Макнами.Феновете вече с нетърпение очакват сблъсъка между двамата шампиони от финалите на АТП за 2017 г. Григор Димитров и Хьон Чун в София. Турнирът от сериите АТП 250 е между 4 и 11 февруари в „Арена Армеец“. Билетите са в продажба на eventim.bg и в партньорската мрежа в цялата страна.", "date": "2018.01.24", "title": "Хьон Чун: България, ще се видим в София!"}
{"url": "https://offnews.bg/futbol/anhel-di-maria-samo-dzhudzheto-mesi-e-siguren-za-mondial-2018-673504.html", "text": "Лионел Меси може и да е идол в очите на милиони, но не така стои въпросът със съотборниците му в националния отбор на Аржентина. Халфът на Пари Сен Жермен Анхел ди Мария го нарече гном в интервю, като употреби думата без да влага зла мисъл.Меси използва испанската дума enano, която означава гном, джудже, малък човек. Това е прозвището, лепнато на Меси още от детските му години в академията на Барселона.\"Не смятам, че мястото ми на световното първенство е сигурно. Селекционерът Хорхе Сампаоли каза, че единственият човек, който със сигурност ще пътува за Русия, е джуджето.Останалите трябва да се борим за мястото си. Който се отпусне, ще сгреши. Джуджето не ми пречи, даже ми е приятно да играя с него. Не всеки ден срещаш извънземен\", коментира Анхелито.", "date": "2018.01.24", "title": "Анхел ди Мария: Само джуджето Меси е сигурен за Мондиал 2018"}
{"url": "https://offnews.bg/politika/bsp-iska-referendum-za-istanbulskata-konventcia-673499.html", "text": "БСП иска да се проведе референдум по Истанбулската конвенция, обяви лидерът на партията Корнелия Нинова.Тя настоя да спре гледането на  в Народното събрание, тъй като е създал огромно напрежение в българското общество. \"Различни мнения на Църквата, тежка дискусия вчера. Това е разделение!”, отсече Нинова.Според нея към конвенцията не е приложен обяснителният доклад, както и доклад на Министерския съвет, който да указва какви национални закони трябва да се променят след нейното ратифициране. „Няма яснота, затова искаме да се спрат всички процедури по гледането й в парламента. Да се направи истинска обществена дискусия и смятаме, че този, който трябва да се произнесе по спорния въпрос, е българският народ”, обяви тя.Още утре БСП ще внесе необходимите подписи на народни представители от „БСП за България” в НС с искане за решение за провеждане на референдум по Истанбулската конвенция.Нинова добави, че левицата продължава с внасянето на закони, които изпълняват изискванията на конвенцията- що се отнася до насилието над жени, деца, домашното насилие. ", "date": "2018.01.24", "title": "БСП иска референдум за Истанбулската конвенция"}
{"url": "https://offnews.bg/futbol/balgaria-shte-meri-sili-s-norvegia-slovenia-i-kipar-za-ligata-na-natc-673505.html", "text": "България се падна в група 3 на Дивизия С на новия турнир на УЕФА Лига на Нациите, където ще спори с отборите на Словения, Норвегия и Кипър. Мачовете в този турнир ще започнат през есента на тази година, през септември. Целта е да бъде осигурено трайно развитие на националните отбори чрез участието им в повече оспорвани мачовеВ турнира участват всички 55 европейски национални отбори. Те са разделени в 4 дивизии в зависимост от коефициента си в Националната ранглиста на УЕФА, която е различна от класацията за национални отбори на ФИФА. България се състезава в Лига \"C\".Лига А и Лига В са от по 12 отбора, лига С- където е и България, е с 15. Най-ниската дивизия D e от 16 отбора. Всяка една лига е съставена от три или четири групи с по четири или три отбора.Турнирът ще се организира на всеки две години, съгласно международния календар. Освен че първите отбори от всяка група се придвижват в по-горната дивизия, то победителите във всяка лига добиват право на участие на Евро 2020, ако не са се класирали през квалификациите.Лига А:Група 1: Германия, Франция, ХоландияГрупа 2: Белгия, Швейцария, ИсландияГрупа 3: Португалия, Италия, ПолшаГрупа 4: Испания, Англия, ХърватияЛига В:Група 1: Словакия, Украйна, ЧехияГрупа 2: Русия Швеция, ТурцияГрупа 3: Австрия, Босна и Херцеговина, Северна ИрландияГрупа 4: Уелс, Република Ирландия, ДанияЛига С:Група 1: Шотландия, Албания, ИзраелГрупа 2: Унгария, Гърция, Финландия, ЕстонияГрупа 3: Словения, Норвегия, България, КипърГрупа 4: Румъния , Сърбия, Черна гора, ЛитваЛига D:Група 1: Грузия, Латвия, Казахстан, АндораГрупа 2: Беларус, Люксембург, Молдова, Сан Марино Група 3: Азербайджан, Фарьорски острови, Малта, КосовоГрупа 4: Македония, Армения, Лихтенщайн, Гибралтар", "date": "2018.01.24", "title": "България ще мери сили с Норвегия, Словения и Кипър за Лигата на Нациите"}
{"url": "https://offnews.bg/zvezdi/kakva-e-istinata-za-smartta-na-dzhani-versache-673344.html", "text": "На 15 юли 1997 година Джани Версаче е убит на място от неизвестен извършител. В 8:45 въпросния ден дизайнерът се връщал от пазар в имението си на крайбрежната улица в Маями, когато непознат мъж с къси панталони и бейзболна шапка излиза от фоайето на дома му и насочва пистолет 40-ти калибър  към него. Следват изстрели във врата и в главата и в 09:15 часа Джани Версаче е обявен за мъртъв.Очевидци разказват, че стрелецът си тръгнал със съвсем спокойна походка и за жалост никой от тях не е имало какво да направи. Така се създава една неразкрита вече 21 години мистерия за смъртта на италианския дизайнер Джани Версаче, която вдъхновява създаването на криминалния сериал от девет части The Assassination of Gianni Versace, чийто дебютен епизод бе по Би Би Си 2. Сериалът предизвика скандал в семейството на Джани Версаче, а сестра му Донатела заяви, че нищо от информацията, представена в него, не е истина.Според мнозина обаче истината за убиеца е повече от очевидна. На 8-мия ден след стартирането на разследването на по-малко от 5 км от имението на дизайнера в една яхта намират тялото на самоубилия се 27-годишен Андрю Кюнанан - красавец с хомосексуална ориентация, който работел като компаньон и имал слабост към богати по-възрастни мъже. Според запознати Версаче и Кюнанан са били повече от приятели и неприятен развой на отношенията им е довел до трагичния край и на двамата.Съществува и друга теория, доста по-екстравагантна от тази, и тя е, че дизайнерът е бил убит от мафията. Има твърдения, че когато Версаче започнал своя бизнес в Калабрия, Южна Италия, е имал връзки с престъпната група Н'дрангета, която е контролирала областта. След като дизайнерът набира популярност, членовете на мафията започват да използват компанията му, за да перат пари, като има голяма вероятност самият Версаче да не е знаел това. Допуска се, че е възможно дизайнерът да даде гласност на техни действия и така да е разгневил мафията. В подкрепа на тази теория е фактът, че до убития е открит мъртъв гълъб - някои разчитат този знак като подпис на извършителя. Според близките на дизайнера обаче гълъбът е убит от някой от куршумите, изстреляни по него.Ето защо основен заподозрян остава Андрю Кюнанан. Към датата на покушението срещу модния дизайнер Андрю вече е сериен убиец и е в Топ 10 на най-издирваните от ФБР престъпници. Смята се за отговорен за смъртта на петима души. Всичко започнало на 27 април 1997 г. в Минеаполис. Първата жертва бил 28-годишният Джефри Трейл - бивш лейтенант от флота, с когото се запознали в Сан Диего, Калифорния, когато и двамата живеели там. Кюнанан отишъл в Минеаполис на гости на Трейл. Казвал, че го смята за свой брат и най-добър приятел. Не така го виждал мистър Трейл.Морийн Орт, журналист от сп. \"Венити феър\", от чиято книга Vulgar Favours са вдъхновени част от сериите на The Assassination of Gianni Versace, казва, че Трейл бил особено раздразнен от факта, че Кюнанан разправял какви ли не истории по негов адрес. Отношенията се били влошили рязко през 1996-а и Трейл не искал да го вижда повече. На 25 април 1997 г. Кюнанан долетял от Сан Франциско в Минеаполис, а от летището го взел Дайвид Медсън - приятел на Трейл. Самият Медсън бил талантлив архитект на 33. Освен това бил не просто бивш любовник на Кюнанан. Бил неговата голяма несподелена любов. Скъсали през есента на 1996 г., но Кюнанан все още държал снимката на архитекта на вратата на хладилника си.Медсън не бил особено радостен от посещението на Андрю Кюнанан. Мислел, че може да се е забъркал с нещо нередно - като международен трафик на дрога. Затова и се бил разделил с него. Чудел се откъде приятелят му има пари да дава 200-доларови бакшиши на сервитьора и да плати цялата вечеря в скъп ресторант. Източникът на това разточителство, оказало се, били богати мъже с хомосексуална ориентация.Седмица преди посещението в Минеаполис Кюнанан се видял с приятеля си Джон Семеро в гей бар. казал му, че ще ходи на садо-мазо парти и после се скарали жестоко. \"Сграбчи ме за врата и едва не ме удуши\", спомня си Семеро пред журналистката от \"Венити феър\". Това бил бившият приятел, когото Джефри Трейл срещнал в жилището на Медсън. В неделя вечерта съсед чул крясъци, последвани от звук на удар с тъп предмет. Свадата приключила за около 30 секунди. Три дни по-късно, било вторник, домакинът на блока влязъл в апартамента и видял кървави следи по вратата и две кървави стъпки. Там лежало тялото на Трейл, увито в килим. Бил ударен отзад и бит до смърт с чук, намерен до тялото му. Полицията открила също празен кобур за пистолет 40-и калибър и празна кутия за патрони. По това време Медсън вече два дни не се бил появявал на работното си място.Тялото му било открито на 3 май, събота, в храсталаци край езерото Ръш, на 50 мили от Минеаполис. Бил прострелян три пъти. В гърдите му намерили куршум от същия вид оръжие.През това време Кюнанан вече бил в Чикаго. Той откраднал колата на Медсън и отишъл в къщата на милиардера Лий Миглин. Убийството, което Кюнанан извършил там, е изключително жестоко. Миглин бил измъчван, обезглавен и сгазен няколко пъти със собствения му автомобил. На 9-ти май Кюнанан пристигнал във военното гробище в Пенсвил, Ню Джърси. Там той застрелва в тила Уилям Рийз, управител на гробището. Оказва се, че извършеното убийство било с цел Кюнанан да вземе колата на Рийз и да отпътува с нея към имението на Версаче. Тук идва въпросът защо Кюнанан убива Миглин и Версаче? Полицията се опитва да намери връзка и заявява, че двамата нямат нищо общо, докато ABC 7 Chicago не публикува доклади на ФБР, в които се обяснява, че Кюнанан бил приятел и с двамата, тъй като те често наемали момчета за секс. Освен това Миглин бил точно от този тип мъже, по които Кюнанан си падал. След всичко това се стига до убийството на Джани Версаче. Според Морийн Орт, двамата с Кюнанан са се запознали през далечната 1990 година във ВИП стаята на нощен бар. Според свидетели те са заприказвали, а през есента на същата година били забелязани заедно в кола. Една от версиите за мотива е, че Кюнанан смятал, че е заразен със СПИН именно от големия дизайнер. След смъртта на Джани, местен детектив разкрил пред Орт, че той наистина е бил ХИВ позитивен. Кюнанан разказвал на своите приятели, че ако някой го е заразил, би направил и невъзможното да си отмъсти. А към датата на убийството наистина смятал, че самият той е ХИВ позитивен. При аутопсията се оказало, че притесненията му са били напразни и той не е носител на вируса.21 години по-късно и различни версии за смъртта на Джани Версаче, нито една от която потвърдена напълно, това остава една от най-интересните мистерии в света на богатите.", "date": "2018.01.24", "title": "Каква е истината за смъртта на Джани Версаче?"}
{"url": "https://offnews.bg/obshtestvo/gripna-epidemia-ot-utre-v-sofijska-oblast-i-oblast-burgas-673495.html", "text": "Грипна епидемия е обявена от четвъртък в Софийска област и област Бургас, съобщиха от здравното министерство. В Софийска област се преустановяват учебните занятия до 29 януари включително. Обявяване на грипна ваканция за същите дни е препоръчано и на Регионалното управление на образованието в Бургас. До второ нареждане се преустановяват детските и женските консултации, свижданията в лечебните заведения за болнична помощ и провеждането на профилактични имунизации.Регионалните здравни инспекции следят епидемичните показатели и предприемат незабавни мерки, тъй като картината на заболяваемостта е динамична.", "date": "2018.01.24", "title": "Грипна епидемия от утре в Софийска област и област Бургас"}
{"url": "https://offnews.bg/ikonomika/uvolniavat-choveka-kojto-razkri-koruptciata-v-dai-673498.html", "text": "Шефът на \"Автомобилна администрация\" в София Кънчо Димитров най-вероятно ще бъде уволнен следващия понеделник, научи OFFNews.Още на 12 юни м. г. . Това се случи след като след акция на ГДБОП за продажба на шофьорски книжки бяха арестувани 12 от общо 16 изпитващи от столичния ДАИ.Всъщност шефът на столичната \"Автомобилна администрация\" до ден днешен не е освободен от работа, а още по-абсурдното е, че именно той е човекът, който е съдействал на ГДБОП за разкриването на схемата, по която подкупните му подчинени бяха разкрити.Досега Кънчо Димитров бе в болнични, а междувременно осветлените за далаверата с разрешителните за правоуправление до един се върнаха на работа и в момента пак изпитват кандидат-шофьори. А това се случва въпреки че на шестима от тях прокуратурата повдигна обвинения за участие в организирана престъпна група за търговия с шофьорски книжки.Според него няма обяснение защо подчинените му, които са с повдигнати обвинения продължават да работят в системата.Според него след излизането му в болнични служители от администрацията му са карани да пишат доклади срещу него, които се регистрирали в деловодството само след одобрение на ръководството на ИА \"Автомобилна администрация\". Димитров твърди и че откакто Красимир Сребров е станал изпълнителен директор на ведомството там са започнали много странни назначения на хора без ценз и познания и са били уволнени добри професионалисти с дългогодишен опит. ", "date": "2018.01.24", "title": "Уволняват човека, който разкри корупцията в ДАИ"}
{"url": "https://offnews.bg/obshtestvo/kmetat-na-razgrad-sezira-prokuraturata-zaradi-dvete-lavcheta-673500.html", "text": "Кметът на Разград д-р Валентин Василев ще сезира прокуратурата за намеренията на фондация \"Четири лапи\" да изнесе в Холандия двете малки лъвчета Масуд и Терез и лъва Асен без съгласието на общината, която е собственик на животните, съобщи БТА.Кметът обяви че фондацията подготвя документи да изнесе трите лъва от страната на 26 януари - денят, в който Общинският съвет трябва да прегласува върнатото от областния управител решение за бъдещето на лъвчетата. Информацията за намерението на фондация \"Четири лапи\" градоначалникът получил вчера следобяд от д-р Емил Славев, началник отдел \"Здравеопазване на животните\" в Областната дирекция по безопасност на храните в София.Заявлението на фондацията до ОДБХ-София било с дата 23 януари. В него били описани паспортите на лъвовете, прикрепено било и писмо от МОСВ в отговор на запитване на фондацията относно необходимите документи за пътуване на лъвовете в страни от Европейския съюз.Кметът на Разград заяви, че общината не е била уведомена, че двете малки лъвчета се намират в столичния зоопарк и че фондацията възнамерява да ги изнесе от страната. Той е категоричен, че докато няма влязло в сила решение на Общинския съвет, не може да даде съгласие за заминаването на лъвовете в Холандия.Алтернативата е лъвчетата да бъдат изпратени в зоопарка в Пазарджик. Повече за съдбата на лъвчетата - .", "date": "2018.01.24", "title": "Кметът на Разград сезира прокуратурата заради двете лъвчета"}
{"url": "https://offnews.bg/evropa/za-godina-balgarinat-ostavia-po-404-kg-boklutci-sled-sebe-si-673501.html", "text": "След средния европеец всяка година остават по 480 килограма боклуци. Румънците изхвърлят най-малко отпадъци в ЕС, датчаните - най-много, а българите сме под средата с 404 кг., показват данни на Евростат.Ако 480 кг - средното количество през 2016 г., изглеждат много, е добре да се знае, че то дори е намаляло в сравнение със сметта, която сме \"произвели\" през 2002 г. Тогава е отбелязан пик от 527 килограма на човек. Най-много боклук изхвърлят в Дания (777 кг.), Малта (647 кг.), Кипър (640 кг.), Германия (626 кг.) и Люксембург (614 кг.) сред страните членки на ЕС. С 261-те си килограма на човек Румъния е в противоположния край, страната \"произвежда\" най-малко боклук в Съюза. Следват я Полша - 307 кг на човек, Чехия (339 кг.) и Словакия (348 кг.).47% от европейския боклук е бил рециклиран (30%) или компостиран (17%) през 2016 г. 27% е бил изгорен, 25% - депониран.Делът на рециклираните и компостираните отпадъци в ЕС постоянно се увеличава, през 1995 г. той е бил едва 17%.Две трети от отпадъците в Германия се рециклират (66%), в Австрия процентите са 59, в Белгия - 54, в Холандия - 53, в Италия - 51%.", "date": "2018.01.24", "title": "За година българинът оставя по 404 кг боклуци след себе си"}
{"url": "https://offnews.bg/analizi-i-komentari/alfa-risarch-vseki-vtori-sliza-ot-kolata-pri-bilet-za-lev-na-den-673497.html", "text": "Мнозинството от софиянци оценяват замърсяването на въздуха като един от най-сериозните проблеми на столицата през последните години и са готови да подкрепят широка палитра от мерки за неговото преодоляване. Това показват резултатите от представително за пълнолетното население на София проучване на агенция \"Алфа рисърч\", реализирано в периода 15-21 януари сред 800 души по поръчка на Столична община.Независимо от района, в който живеят, за 86% от анкетираните има проблем с качеството на въздуха в столицата в определени дни от годината. Като основни източници на замърсяване хората сочат автомобилния трафик (51%), отоплението на дърва и въглища (24%) и нерегламентираното горене на отпадъци в някои квартали (19%). Макар и субективна, оценката за основните замърсители, възпроизвежда в значителна степен реалните практики на жителите на града.Всяко второ домакинство в София - или приблизително 600 хиляди души ползват автомобил практически ежедневно.Значително по-нисък е делът на домакинствата, които се отопляват на дърва, въглища или пелети – 9%. Сред тях се открояват най-вече ниско доходни групи, поради което и готовността им да подменят отоплителната си система с по-екологична е сравнително ниска.Сред обсъжданите през последните седмици възможни решения на проблема, ТОП 3 мерки, които гражданите са склонни да подкрепят, са: ангажимента на Столична община за по-често миене на улиците (93%); осигуряване на безплатен градски транспорт в дни с високо замърсяване (92%); въвеждане на зелен билет на цена от 1лв. за целия ден за пътуване в градския транспорт (89%). Силна е подкрепата и за безплатно паркиране в буферните паркинги срещу билет за използване на градски транспорт (87%). Одобрение за тези мерки изразяват представителите на всички социално-демографски слоеве, независимо от техния социален и материален статус. По-поляризирано е отношението към рестриктивните по характера си потенциални решения. Така например, затварянето на центъра на София за автомобили в дни с високо замърсяване се одобрява от 60%, но останалите 40% го отхвърлят. Аналогично, 55% одобряват идеята за намаляване на времето за паркиране в синя зона от 2 часа на 1 час, срещу 45%, които му се противопоставят. Евентуално увеличение на цената за паркиране в синя зона се посреща с още по-големи резерви и разделя хората в съотношение 50% : 50%.Аналогична е нагласата и на самите шофьори: най-голям дял от тях (74%) декларират готовност да ползват буферните паркинги и безплатен или евтин градски транспорт в дни с повишено замърсяване на въздуха. Други 58% биха излезли без автомобила си при наличие на предварителна информация за предстоящо замърсяване. Почти всеки втори е готов да остави автомобила си и да ползва зелен билет за градски транспорт от 1лв. в дни на изострен проблем със замърсяването. Най-ниско (35%) е одобрението за забраната за влизане на автомобили в райони с повишено замърсяване и глоби при нарушаването й. Поредица от обсъждани цялостни инициативи за превенция и решаване на проблема със замърсяването получават висока обществена подкрепа. 81% е одобрението за извършването на проверки от КАТ на автомобилите в града, дали отговарят на екологичните норми и дали са технически изправни. По-поляризирани са мненията за санкциите към нарушителите: 43% смятат, че те трябва да бъдат спирани от движение, а 38%, че трябва само да бъдат глобявани. 69% одобряват инициативата за въвеждане на стандарти за дървата и въглищата като се продават само такива с ниско съдържание на пепел и сяра. 60% са позитивно настроени и към идеята да се отказва първоначална регистрация на автомобили, които нямат работеща система за очистване на отработените газове. 54% смятат за полезно поставянето на стикери, отбелязващи екологичния клас на автомобила и в зависимост от това, избирателно допускане на автомобилите до определени зони в дни с високо замърсяване на въздуха.Наред с очакванията към общината, столичани имат ясно разбиране и за необходимостта от собствения си принос – 69% смятат, че ежедневното поведение на гражданите би допринесло за подобряване на състоянието на въздуха в София, срещу 32% привърженици на тезата, че това е изцяло отговорност на общината. Анализът на данните от проучването показва, че три фактора ще имат ключова роля за успешното решаване на проблема – мотивирането на гражданите към по-отговорно поведение, начинът на прилагане на предвидените мерки и реалният ефект, който ще бъде постигнат и установен със средствата на независим мониторинг. ", "date": "2018.01.24", "title": "Алфа рисърч: Всеки втори слиза от колата при билет за лев на ден"}
{"url": "https://offnews.bg/temida/izpraviat-pred-sada-bashta-bludstval-s-14-godishnata-si-dashteria-673508.html", "text": "Мъж от София ще бъде изправен пред съда по обвинения за блудство с 14-годишната си дъщеря. От Софийската районна прокуратура съобщиха, че обвинителният акт е внесен в сряда, а предвид високата обществена опасност на деянието, мъжът е с постоянна мярка за неотклонение „задържане под стража“.Случаят е от април 2017 г. в къщата, която 14-годишното момиче живеело заедно с майка си, баща си и брат си. Четиримата обитавали първия етаж от жилището, което се състои от кухня, баня и две спални.На 2 април 2017 година около 23.00 часа момичето легнало да спи при майка си и брат си в една от стаите. Малко след като заспала, в помещението влязъл биологичният ѝ баща, който започнал да извършва блудствени действия с детето. 14-годишното момиче се събудило и извикало на висок глас към майка си, след което обвиняемият напуснал спалнята.Около 23.30 часа същата нощ бащата отново влязъл при дъщеря си и продължил да извършва действия на удовлетворяване половото си желание.Последвал скандал между момичето, майката и бащата, при който мъжът ударил съпругата си, а 14-годишното момиче отишло във 2 Районно управление. Там тя разказала за случилото се и още същата нощ двете с майка й били настанени в кризисен център в гр. София.Веднага обвиняемият е задържан, а а по случая било образувано досъдебно производство.Разследването е приключено под ръководството и надзора на Софийска районна прокуратура, като на 24.01.2018 г. е внесен обвинителен акт срещу мъжа за извършено от него престъпление по чл. 150, ал. 1 НК (блудство).Предвид високата обществена опасност на деянието и дееца, на В. е определена мярка за неотклонение „задържане под стража“.Предстои делото да бъде насрочено за разглеждане в Софийски районен съд. ", "date": "2018.01.24", "title": "Изправят пред съда баща, блудствал с 14-годишната си дъщеря"}
{"url": "https://offnews.bg/offtopic/kak-nesashtestvuvasht-restorant-stana-nomer-1-v-london-video-673485.html", "text": "Как несъществуващ ресторант стана номер 1 в Лондон?The Shed of Dulwich или просто The Shed (в превод - Навесът) за 7 месеца се превърна в ресторант номер едно в Лондон в най-реномираното приложение за туристически обекти TripAdvisor. Само че... ресторантът не съществува.Идеята на The Shed хрумнала на Ууба Бътлър - репортер в списание Vice. За себе си той разказва, че първата му свързана с писане работа била да публикува фалшиви ревюта на ресторанти в TripAdvisor. За това му давали по 10 долара. Лесни пари!Опитът му в TripAdvisor го кара да започне любопитен експеримент, а неговият край се оказва изненадващ за всички, включително и за самия него.През пролетта на 2017-а Ууба си купува нов телефон. Оказва се, че това е напълно достатъчно, за да бъдеш верифициран ресторант в приложението. Ууба прави снимки на The Shed, като \"ресторантът\" всъщност е дворът на къщата под наем, където живее журналистът в Южен Лондон.\"Ресторантьорът\" кара свои приятели да пиша ревюта, някои от тях са комични, други много сериозни.В Лондон има над 18 хил. ресторанта, така че конкуренцията на Ууба съвсем не е за подценяване. Пет месеца отнема на журналиста да направи The Shed номер 121 в TripAdvisor, а през това време телефонът не спира да звъни. Хора започнали да му пишат имейли с молби за резервации от служебните си адреси с надеждата Ууба да види, че са големи клечки и че ще им запази места. Журналистът обаче казва на всеки, че местата са резервирани с месеци напред. Междувременно в TripAdvisor фалшивите ревюта валят, а The Shed се изкачва стремглаво в класациите.В менюто си The Shed не предлага храна - предлага емоции. \"Бих желал малко любов, моля\" - така в ресторанта може да си поръчате менюто за любовчиите, ако пък търсите \"комфорт\", също може да го получите.Седем месеца се оказват достатъчни за мнимия The Shed да се превърне в ресторант номер едно на Лондон. И тогава идва големият ден - дворът за пръв път ще посрещне истински гости, които си мислят, че отиват в топ мястото на британската столица. Тролването не спира до тук - в TripAdvisor пише, че храната е домашна, затова Ууба решава да предложи на своите първи гости полуготова лазаня с разни листенца и билки отгоре, за да изглежда \"арт\" и гурме.Вместо истинска супа - клиентите получават полуфабрикат в чаша, който е представен за \"изключителен деликатес\".Все пак в края на 2017-та Ууба сам разкрива какво е направил и как е успял. Това води до интервюта в повечето големи световни медии, вестници и телевизии. Ууба обикаля предавания, за да разкаже как е тролнал целия ресторантьорски бизнес на Лондон.Сайтът на \"ресторанта\" и неговата Фейсбук страница продължават с чувството за хумор. Една от последните публикации на The Shed в социалната мрежа е: \"Не знаем каква е тази пропаганда, че не съществуваме, но да знаете, че сме отворени и приемаме резервации за 2019-та\".Разказът на Ууба за The Shed At Dulwich:", "date": "2018.01.24", "title": "Как несъществуващ ресторант стана номер 1 в Лондон (видео)"}
{"url": "https://offnews.bg/obshtestvo/borisov-uvolniava-shefkata-na-agentciata-za-zakrila-na-deteto-zaradi-d-673490.html", "text": "Премиерът Бойко Борисов е внесъл предложение до Министерския съвет за освобождаването на  като председател на Държавната агенция за закрила на детето, съобщават от пресцентъра на МС.За временно изпълняващ длъжността се определя д-р Валентин Димитров, заместник-председател на агенцията.Разпоредено е също така Главният инспекторат на Министерския съвет да направи цялостна проверка на дейността на ДАЗД, в която специално да бъдат анализирани извършените наблюдение и контрол на специализираните институции за отглеждане на деца относно спазването на правата на детето.Мотивът за предложената от премиера Борисов промяна в ръководството на ДАЗД е непредприемането на адекватни мерки срещу насилието в дома за деца и младежи с увреждания „Хризантема“ в Габрово.Вчера стана ясно, че Комисията за защита от дискриминация се самосезира по случая с агресията спрямо деца в Центъра за настаняване от семеен тип за деца и младежи с увреждания \"Хризантема\" в Габрово. Повече за случая", "date": "2018.01.24", "title": "Борисов уволнява шефката на Агенцията за закрила на детето заради дома в Габрово"}
{"url": "https://offnews.bg/politika/milka-hristova-ogromniat-proval-na-biudzhet-2017-v-sofia-e-v-usvoiava-673494.html", "text": "Огромният провал на Бюджет 2017 на Столична община е в усвояването на европейски средства - само 29%. Подобен провал, аз, като общински съветник, не помня!Това заяви заместник-председателят на СОС от БСП Милка Христова в предаването \"Делници\" по телевизия \"Евроком\".\"София повтаря модела, който в момента е в държавата, обясни тя. - Цялата държава през 2017-а има сериозен проблем по отношение на усвояването на европейски средства. Това означава, че има огромна липса на административен капацитет за усвояване на фондовете. Освен това, не е добре направена конкурсната документация. Има явно класиране на не най-добрите кандидати, което води до многократни съдебни обжалвания и до невъзможност да бъдат започнати обекти, както и невъзможност за подготвяне на техническа документация\".Милка Христова даде пример с планирания вече няколко години поред ремонт на столичната улица \"Граф Игнатиев\". \"За трета година се отлага, сега е планиран в бюджета за 2018-а, каза тя. - Ако някой си направи труда да погледне инвестиционната програма и да я сравни с поименните списъци на обекти, ще види, че едни и същи обекти се повтарят всяка следваща година и се отчитат всяка следваща година, а реално нищо не се прави\".Според заместник-председателя на СОС, проблемът с Инвестиционната програма не е само в това, че е изпълнена на половина. \"Това, разбира се, означава неремонтирани улици, непостроени детски градини и спортни бази, обясни тя. - Проблемът е в лошото качество на изпълненото. За съжаление, София вече е емблема на зле свършена работа. Няколко ремонта на столични улици и булеварди станаха нарицателно за лошо качество - \"Дондуков\", \"Шипченски проход\", \"Витоша\", НДК. А некачественото изпълнение на ремонтите означава само едно - пилеене на публичен ресурс\".", "date": "2018.01.24", "title": "Милка Христова: Огромният провал на Бюджет 2017 в София е в усвояването на европейски средства"}
{"url": "https://offnews.bg/izvan-terena/berbo-praktikuva-joga-dokato-ot-kerala-obmisliat-badeshteto-mu-v-tima-673487.html", "text": "Димитър Бербатов по всичко изглежда не се впечатлява много от писанията в индийските медии, че настоящият му клуб Керала Бластърс обмисля да го освободи.Българският нападател към момента тотално разочарова с изявите с жълтия екип и преди дни се появи информация, че от управата на клуба са насрочили за по-късно през седмицата среща с бившия играч на Манчестър Юнайтед, за да решат въпроса за бъдещето му в отбора.Освен това 36-годишният футболист често е контузен и има едва 6 мача, в които няма гол. Неприятната статистика очевидно не притеснява Бербо, който продължава да е активен в социалната мрежа Инстаграм.Нападателят публикува снимки, на които се вижда как демонстрира нагледно познанията си в йогата.", "date": "2018.01.24", "title": "Бербо практикува йога, докато от Керала обмислят бъдещето му в тима"}
{"url": "https://offnews.bg/obshtestvo/niama-da-globiavat-shofiori-za-kola-v-tcentara-pri-mrasen-vazduh-v-sof-673471.html", "text": "В дните с мръсен въздух в столицата колите няма да влизат в центъра. Автомобилите няма да бъдат спирани или водачите глобявани, но няма да има къде да паркират. Това обясни зам.-кметът по транспорта Евгени Крусев по Нова тв. Синя и зелена зона няма да работят и да гарантират места за паркиране в центъра. Мерките ще бъдат гласувани на заседанието на Столичния общински съвет утре. На колите ще се осигури възможност да паркират в дясната лента на големите булеварди в дните с високи нива на фини прахови частици в София. Градският транспорт ще струва един лев на ден. Общината ще решава дали ще бъде затворена дадена зона, паркинг или улица, обясни още Крусев.  ", "date": "2018.01.24", "title": "Няма да глобяват шофьори за кола в центъра при мръсен въздух в София"}
{"url": "https://offnews.bg/analizi-i-komentari/zashto-votat-na-nedoverie-sreshtu-borisov-3-e-samo-prah-v-ochite-673473.html", "text": "Защо мисля, че вотът на недоверие срещу сегашното правителство цели хвърляне на прах в очите на хората и нищо друго:1. Защото внушава, че смяната на това правителство с някое друго сама по себе си ще е напредък в борбата с корупцията, а това не е вярно, тъй като проблемът е другаде.2. За да се ограничи корупцията в България, е необходимо да се случат минимум две неща - да се реформира съдебната система и да се съкрати рязко огромното количество регулаторни и лицензионни режими, които в много случаи функционират само като корупционни гнезда. А вносителите на вота досега с нищо не са показали, че желаят някое от тези неща да се случи.3. Ако все пак искаме на власт да дойдат повече политици, които не са изкушени да злоупотребяват с власт, трябва да реформираме избирателната система така, че финансирането на медиите чрез държавата и спонсорирането на предизборните кампании на партиите от бизнеса да станат невъзможни. А това може да се случи само ако кампаниите са евтини и действат по-строги от сегашните ограничения върху разходите на участниците в тях. Отново не съм забелязал подобни идеи да вълнуват вносителите на сегашния вот.Б. ред. - ", "date": "2018.01.24", "title": "Защо вотът на недоверие срещу Борисов-3 е само прах в очите?"}
{"url": "https://offnews.bg/sviat/arestuvaha-amerikanetc-uhapal-politcejsko-kuche-673486.html", "text": "Мъж беше арестуван, след като ухапа полицейско куче в Ню Хемпшир. Инцидентът е станал в неделя. Полицаи са се отзовали на сигнал за прострелян човек в дом в град Боскауен. На адреса са открити двама мъже, които опитали да избягат. Двамата са оказали съпротива при ареста, като единият ухапал полицейско куче, ритнал го и го ударил. Мъжът е обвинен в съпротива при арест и нападение над полицейско куче.По-късно властите обявиха, че кучето К9 Веда не е пострадало сериозно и е готово да се върне към служебните си задължения. ", "date": "2018.01.24", "title": "Арестуваха американец, ухапал полицейско куче"}
{"url": "https://offnews.bg/analizi-i-komentari/ne-polititcite-a-mechtatelite-vodiat-sveta-plevneliev-za-sreshtite-s-673457.html", "text": "Бях предприемач, бях министър, бях президент, бях бизнесмен, но най-смислената част от живота ми предстои. Тя не е свързана с борба за международна позиция, за стола на депутат, на министър или министър-председател, а с това да споделя с моите любими сънародници - с младите хора на България, научените уроци. Живях в чужбина, успях в чужбина, но най-вече успях в България.Ние (бел. ред. с Американския университет) няма да можем да решим вашите проблеми, няма да ви наложим каквото и да било решение по който и да било проблем. Правим нещо много по-важно - споделяме, за да може вие сами да вземете своите отговорни решения. Не някой да ви каже \"Станете такъв или онакъв\", не да ви диктуваме оценките, а самите вие да знаете кое е добро и кое е лошо за вас, за обществото, за родината и за света като цяло.Образование - тук или в чужбина?Аз съм от Благоевград. Най-хубавото, което се случи на Благоевград беше Американският университет. Градът стана прекрасен за живеене, отворен към младите хора, към света заради тази невероятна образователна институция. Фабриките затвориха, но остана Американският университет, който отваря глобален хоризонт и мотивира хората в Благоевград да знаят, че и в този прекрасен български град се случва нещо на световно ниво и да се гордеят с него.Аз съм специален пратеник на Американския университет – нещо, което върша с огромна гордост и мотивация. Получавам шанс от водещата образователна институция в България и региона да допринеса с нещичко за успеха на младите. Имаме около 7 000 завършили АмУ. Всеки един от тях е успешен, всеки един от тях живее достоен живот, всеки един от тях е щастлив от постигнатото и амбициозен да постигне и повече.Същевременно, когато бях министър, ми направи впечатление, че хиляди млади хора идваха в министерството и търсеха работа. Голяма част от тях бяха завършили университети в чужбина. Докато бях президент, този тренд се увеличи. Звъняха, пращаха биографии от Англия, от Германия, от която и да е точка и питаха има ли възможност да работят в президентството или в друга институция.Дадох си сметка, че се случва нещо историческо, нещо много важно и аз искам да допринеса. Все повече и повече млади хора си задават въпросите: „Кое е правилното образование? Къде мога да го получа? Кои са индустриите на бъдещето? Кои са професиите на бъдещето? Как мога да успея? А мога ли да успея в България? А мога ли през България да успея в света? Мога ли в България да получа образование, което да ми помогне да видя хоризонт, да получа възможност за развитие?“.Кой ли не напусна страната? Отидоха в хиляди средностатистически и не толкова значими западни университети. И какво от това? Отиваме в някой случаен университет, мием чинии, разхождаме пици, ставаме таксиметрови шофьори. Живеем шест, седем и повече години от живота си някъде в чужбина и накрая равносметката е: „Може би ако се върна в България, ще успея повече“.А вече виждаме – много млади хора успяват в родината.Този процес, скъпи млади приятели, е изключително важен за мен. Най-голямата драма на всички българи е, че младите напускат. Най-голямата криза в България е демографската. Много хора си дават сметка за това. Да, де, но какви са решенията? Да задължим жените да раждат повече? Да си внесем българи от Украйна или Молдова?Много голяма част от правилното решение е всъщност в адекватното образование. Ако младите могат да получат перспектива за развитие в собствената си държава, ако успеем и да привлечем и работодатели, и индустрии на бъдещето, и добре платени работни места, за да може да я видят тази перспектива, в крайна сметка те ще преосмислят решението си.Защото истината е, че да, аз бях 8 години в Германия – може би една от най-подредените държави на планетата, имах всичко – имах фирма, имах работници, имах кола, имах къща, имах перспектива, плащах си данъците. Успях не къде да е, а в Германия и можех да стоя спокойно там до края на живота си. Но не беше това моето място. И сърцето ми казваше, че не е това моето място. Когато се върнах в България ми откраднаха колата – първата вечер. Не знам какво не се случи, но няколко месеца по-късно вече знаех, че съм на прав път и че решението да загърбя фирми, офиси, високи заплати, коли, апартаменти беше правилно, защото това бях аз. Бях щастлив, виждах перспектива, виждах, че мога да постигна нещо много повече от това да живея удобно и просто да правя пари.И Господ ме възнагради, защото днес мога да кажа: да, живял съм в Германия, живял съм в Щатите, успял съм в Германия, работил съм за американски компании, работил съм за немски компании, създавал съм от нулата български компании, но истината е, че най-щастлив, най-успешен аз бях в родината си. Тук намерих личното си щастие, тук спечелих всъщност и парите си в по-голяма степен, тук постигнах нещо в живота си, така че да мога да застана пред моите сънародници и да кажа: „Аз бях вашият президент“ и да бъда горд.Днес, една година след края на мандата, ходя свободно – няма вече НСО зад мен и около мен, нямам и нужда от това, защото гледам хората в очите, а и те ме гледат. Обикалям България, безкрайно съм щастлив, че с Американския университет имаме тази кауза за една по-добра България и споделям наученото, видяното. Заставам пред вас и казвам, че всъщност човек е силен, човек е щастлив тогава, когато има здрави корени. Парите са техника, те не са цел в живота. По същия начин и биографията – важен е смисълът. Аз видях смисъла именно тук, в България. Работих в смислени проекти и като министър, и като държавен глава, но най-смисленият тепърва предстои – да помогна на хиляди млади българи да направят сами своя избор.Патриоти или националистиИскам да ме разберете правилно – аз съм единственият политик в България - вече не съм активен политик, но съм активен гражданин - който никога, никога, никога не нарече националистите в България \"патриоти\".Считам, че това е голям, дългосрочен проблем за българската демокрация и ненаучен урок от историята. Всеки от нас може да бъде патриот. Не може само националистите в една държава да изземват патриотичното, защото това е много опасно за демокрацията.Патриоти има и вляво, и вдясно. Българите, които живеят и работят в чужбина са страхотни патриоти – те обичат България много повече от националистите.Говоря за България не защото съм националист. Аз съм широко скроен, глобално мислещ човек – свободен, както всички българи, мога да отида във всяка точка на света.Аз не съм националист и се гордея с това, но съм патриот и обичам България в истинския смисъл на това. Вярвам, че всеки може да допринесе за родината, в която и точка на света да се намира и че всеки от нас може и трябва да има позиция за случващото се в родината.Нагледах се на националисти, които по-скоро размахваха руското знаме, отколкото българското. Това не знам дали е патриотично.", "date": "2018.01.24", "title": "Не политиците, а мечтателите водят света. Плевнелиев за срещите си с най-важните хора на планетата"}
{"url": "https://offnews.bg/politika/vidno-e-che-borbata-s-koruptciata-shte-se-vodi-ot-grazhdanite-smiata-673479.html", "text": "Видно е, че и занапред борбата с корупцията ще се води от гражданите и медиите. Това каза президентът Румен Радев по време на отчета за първата година, откакто заема поста. В експозето си за изминалата година той акцентира на темите за сигурността и корупцията, темите, по които той има сериозни противоречия с изпълнителната власт и парламента. Той коментира върнатия от него антикорупционен закон и структурирането на новия антикорупционен орган:Радев посочи също, че не е срещнал разбиране и по темата за сигурността и отбраната. По думите му \"тенденциозно формираната комисия\" за избора на нови изтребители на практика е блокирала модернизацията на армията. \"МО е принудено да налива средства в техника, но и това не се случи. Това доведе до нито нова, нито ремонтирана стара техника. Стотиците милиони за модернизация потънаха в харчене на излишък\", каза Радев.Президентът посочи, че председателството на Съвета на ЕС е сред приоритетите му за тази година. Според него обаче председателството не трябва да бъде \"алиби\" за болните теми. Сред тях той посочи спадът на чуждестранните инвестиции, обезлюдяването и демографския срив.\"Корупцията деморализира обществото. Под въпрос е фундаменталното право на свободата на словото. Това не е само политически въпрос а ангажимент на всеки активен гражданин. Ние трябва да отстояваме демократичните си права без да очакваме разбиране и съдействие от Европа\", смята Радев. Той допълни също, че през годината заедно с вицепрезидента Йотова са показали, че могат да работят \"ефективно и в екип\". ", "date": "2018.01.24", "title": "Видно е, че борбата с корупцията ще се води от гражданите, смята Радев"}
{"url": "https://offnews.bg/obshtestvo/obsazhdat-tramvai-po-patriarha-pri-promenite-na-pette-kiosheta-673477.html", "text": "Как да се движат трамваите, тролеите и колите в района на Петте кьошета в София ще обсъждат граждани и експерти в сградата на Направление „Архитектура и градоустройство“ на 1 февруари. Ще бъдат представени задание за Комплексно транспортно проучване за решаване проблемите на транспорта в югозападната част на големия център на София, изготвено от НПО „Група Град“, и извършеното проучване от \"Транспро“ ООД, съобщиха от НАГ.  Първата възможност е трите трамвая да минават от „Петте кьошета“ по бул. „Скобелев“ към площад „Баба Неделя“, като в зоната на входящата рампа към подлез трасето преминава на една релса до началото на тунела. Трамвайните мотриси се изчакват. Релсовият път се разполага на конструкция над рампата, която заема част от съществуващото трамвайно трасе в рампата. По този начин Югозападното локално платно на бул. „Скобелев, което сега се използва за единичен релсов път, се освобождава за автомобилно движение, а трамваят се отдалечава от прилежащото застрояване. През транспортния подлез преминават само автомобили и тролейбуси.Вторият вариант предвижда същото трасе за трамваи 1 и 7, а за Шестицата успоредно на съоръжението, изградено за еднорелсов трамваен път на нивото на входящата рампа, се изгражда също еднорелсов трамваен път. Преди началото на рампата и в тунела той става двоен, а на горно и на долно ниво трамваите се изчакват. При този вариант в транспортния подлез се възстановява старото положение на трамвайното трасе на маршрут 6, който отива по бул. „Черни връх“ до хотел „Хемус“ и продължава по бул. „Арсеналски“ до трамвайното ухо в Южен парк ІІ част.Трети вариант: От кръстовище „Петте кьошета“ трамваите 1, 6 и 7 влизат в транспортния подлез при НДК като маршрут 6 продължава в тунела към съществуващата изходяща рампа. Маршрути 1 и 7 завиват на дясно на подземно ниво, като за това решение е изработен проект за реконструкция на бул. Скобелев от бул. Хр. Ботев до бул. Витоша със запазване на трамваен маршрут №6. Автор на решението е ОП „Софпроект“. Предвижда се пробиване на стената на изградения тунел под бул. „Витоша“ и чрез късо тунелно съоръжение и рампа с дължина около 240м., трамваят излиза на ниво. На долно ниво се разполагат и перони за устройване на спирки. Пероните се обвързват със съществуващия пешеходен подлез и вход-изходите от него.При вариант 4-А трамвайните маршрути 1, 6 и 7 се запазват както във Вариант 1. През транспортния подлезпреминават само автомобили и тролейбуси. Изходящата рампа от тунела по бул. „Фр. Нансен“ се използва за автомобили. В този вариант трамваен маршрут 1 се движи по старото си трасе до ухото в кв. „Иван Вазов“. Изгражда се ново трасе за трамвай 6, като се полагат релси по бул. „Витоша“ до централния вход на „Южен парк“ ІІІ част, след което трасето завива на ляво по бул. „Арсеналски“ и достига до кръстовището с бул. „Черни връх“. Поради липсата на достатъчно място за устройване на трамвайно „ухо“ пред МОЛ „Сити Център“ трамвайното трасе завършва на „пендел“. Чрез това трасе се осигурява добро транспортно обслужване на територията около бул. Арсеналски. За да се реализира този вариант, се налага преместване на паметника на „Иван Вазов“.Вариант 4б се различава от предходния единствено по удълженото трасе на трамвай 6 от кръстовището при хотел „Хемус“ до кръстовището при хотел „Хилтън“ (бул. „Черни връх – бул. „България“). Отново поради липсата на място за „ухо“ се налага да се предвиди пендел. При този вариант се осъществяват допълнително връзки и с всички автобуси, които минават по бул. „България“.Вариантът на Столичен електротранспорт цели да се постигне постоянно решение за експлоатация на трамвайните трасета на линии №№ 1,6 и 7 чрез елиминиране на сегашното временно трасе на ТМ 1 и 7 по югоизточното локално платно на бул. „Скобелев“. Проектът предлага изграждане на мостова плоча от началото на подпорните стени на входящата рампа до началото на тунела и релсов път върху сегашното трасе на ТМ 6.. на нивото на локалното платно.Трамвайното трасе ТМ6 ще се отклони със система от трамвайни релсови съоръжения в единичен коловози коловози тип „2D“ Коловозът минава северно на новата мостова конструкция на нивото на входящата тунелна рампа и при влизане в тунела се съединява с постоянните си коловози. Единичният коловоз е със самостоятелни ленти за движение в двете посоки. Това решение намалява с 50% използването на сложните и скъпи релсови съоръжения – стрелки и кръстачки. Във входящата рампа на тунела остават 3,20м за движение на автомобили, което осигурявасамо една лента. Поради наличието и на тролейбусни маршрути се предлага тролеите вучастъка на рампата да се движат по трамвайното трасе, като движението се управлява съссъответната синхронизирана светофарна уредба. Представеният вариант от сдружението „Спаси София“ предлага прокарването на двуколовозно трасе по булевардите „Патриарх Евтимий“ и „Витоша“, което да поеме маршрутите на трамвайни линии 1 и 7. Трамвайна линия № 6 остава в тунела под НДК. По този начин се избягва всякаква интервенция по отношение на тунела и рампите. Осигурява се и добра връзка с метростанциите 2МС-9 НДК и 3МС10 „Патриарх Евтимий“ при кръстовището на булевардите „Патриарх Евтимий“ и „Витоша“. Предлаганото трамвайно трасе се разполагауспоредно на южния тротоар на бул. „Патриарх Евтимий“ и след това минава по бул. „Витоша“. Според това предложение в участъка на бул. „Патриарх Евтимий“ от „Петте кьошета“ до бул. „Витоша“ отпада паркирането от южната страна. За автомобилното и тролейбусното движение остават две ленти. Коментирана е и бъдеща възможност за споделяне на тролейбусното движение с трамвайното на общо платно. Не е изяснено как ще се осъществява обслужването на съществуващото застрояване в южната част на бул. „Патриарх Евтимий“.Хората, които живеят между Скобелев, Витошка и Патриарха, ще бъдат обградени с трамваи от три страни. ", "date": "2018.01.24", "title": "Обсъждат трамваи по Патриарха при промените на Петте кьошета"}
{"url": "https://offnews.bg/sviat/hakeri-otkradnali-148-mlrd-evro-ot-potrebiteli-prez-2017-g-673478.html", "text": "Хакери са откраднали около 148 млрд. евро от потребители през 2017 г., сочи доклад на компанията за киберсигурност Norton, цитиран от \"Гардиън\".Общо около 978 млн. души по света са станали жертви на киберпрестъпления, като всеки е прекарал средно два работни дни, за да се погрижи за последствията.В повечето случаи атаките са били нискотехнологични - когато се правят опити потребителите да бъдат измамени сами да разкрият лична информация. Според доклада много от потребителите не се грижат достатъчно за сигурността си.Данните от проучване на компанията за киберсигурност показват, че засегнатите често са относително квалифицирани, но показват небрежност, когато са онлайн.Най-често срещани грешки са споделяне на пароли с други хора или използване на една и съща комбинация от букви и цифри за няколко различни акаунта. Според доклада 23 млн. германци са станали жертва на киберпрестъпления през 2017 г. 7% от германските потребители са били жертва на зловреден софтуер с искане на пари, за да им се отблокира личната информация, а около един на всеки десет жертви са плащали откупа.", "date": "2018.01.24", "title": "Хакери откраднали 148 млрд. евро от потребители през 2017 г."}
{"url": "https://offnews.bg/analizi-i-komentari/ako-kniaz-boris-beshe-provel-dopitvane-dali-da-se-pokrastim-673476.html", "text": "Ако навремето княз Борис беше провел допитване сред тогавашните българи дали да се покръстим, най-вероятно щеше да получи следните отговори:1. Ама какво е това „покръстване“, какви са тези глупости, това противоречи на изконните български традиции и богове от пантеона на Тангра!2. Ама какво е това „покръстване“, какви са тези глупости, от народ на войници князът ще ни направи гейове в рокли.3. Ама какво е това „покръстване“, какви са тези глупости, как така ще има килийни училища, няма да губим времето с тъпотии като учене, имаме коне да си яздим.4. Ама какво е това „покръстване“, какви са тези глупости, каква е тази азбука, ние сме войни, наши изконни традиции са да въртим копието, писалка въртят само гейовете.5. Ама какво е това „покръстване“, какви са тези глупости, как така ще падам на коляно пред голо тяло, и то разпнато на кръст. Всички знаят, че: „Никога на колене, пред когото и да е!“ Даже в лексикона съм си го написал.6. Ама какво е това „покръстване“, какви са тези глупости, какъв е този изнежен рус младеж, много приличащ на Мел Гибсън на млади години, дето ни го пробутват за бог. Сам си мъкнел кръста, на който го разпнали. Аматьор. Нашият Тангра ще изпие 100 литра вино, ще ходи по жарава, ще танцува в ледени води и ще го схруска за закуска. Като мюсли. Екологични, макар и конски.7. Ама какво е това „покръстване“, какви са тези глупости, какви са тези семейни обреди, какви семейни ценности. Аз си яздим коня и като видя някоя засукана славянка на полянка, с едри гърди като любеници, пък как да не я уважа. Щото наш‘те женки от това яздене, никакви гърди не са им останали. Уважително си е начи, иначе какъв войн съм.8. Ама какво е това „покръстване“, какви са тези глупости, как така за „прелюбодеяние“ ще горим в ада? То тогава целата рода, даже целото племе трябва да е изгоряло досега…9. Ама какво е това „покръстване“, какви са тези глупости, каква е тази църква, ние ли трябва да плащаме за всичките попове, свещеници, па и патриарх трябвало. Изконна българска традиция е да има един жрец на Тангра, който да заколи едно агне или каквото има за колене, да го изядем, че много се огладнява от религиозни обреди и толкова.10. Ама какво е това „покръстване“, какви са тези глупости, как така всяка неделя ще им ходя на църква. Има си толкова женичкии, козички, овчици и други твари за уважаване. Пък и с верна дружина ще яздим насам натам, то си изконна българска традиция. Какво да им се завирам у църквата, пък и то всяка неделя.11. Ама какво е това „покръстване“, какви са тези глупости, какви са тези молитви, какви са тия песни, дето трябва да пеем. Ние си имаме бойни викове, нито едно българско знаме не е пленено в битка, това се постига с бой и крещене, а не с църковни песни.12. Ама какво е това „покръстване“, какви са тези глупости, как така жената е направена от ребро на мъжа. Тия чуват ли се какви глупости дрънкат. Аз съм виждал ребърца, с изконен български мед най-добре се получават на скарата. Да, факт, като има некоя сгодна женица да ги върти, че не е много мъжка професия, е по-арно. Не отричам. Ама чак, че жената е направена от ребърца, това са глупости.13. Ама какво е това „покръстване“, какви са тези глупости, как така ще обличате свещениците в рокли. Вие може раса да им викате, ама те са си рокли. Това противоречи на всички български традиции. Не могат кон да яздят така, алооо. Кви сте смешни с тия рокли…14. Ама какво е това „покръстване“, какви са тези глупости, как така ще имаме черкви. Изконна българска традиция е като ни писне и да яхнем коня, да съберем палатката или вигвама или юртата, кой каквото си има, и да подемем в галоп към нови хоризонти. Как така ще строим черкви? Не можем да ги носим с нас. Вие знаете ли камъните колко тежат?15. Ама какво е това „покръстване“, какви са тези глупости, как така ще се огъваме пред влияние от чужбина. Не им щем чуждоземските глупости, ние си имаме наша си, изконна, българска религия, която ни отличава, и ни прави единствени, и неповторими, и няма да я унищожим заради някакви международни тъпотии.16. Ама какво е това „покръстване“, какви са тези глупости, как така ще мътят главите на децата с тъпотии от малки. Нека си играят милите, да препускат, да изживеят истинско детство. Като станат на по 20, като си вземат женички, козички, овчици, тогава сами ще си решат какво да знаят. А не некви даскали да им пълнят главите с тия модерни глупости като учене.17. Ама какво е това „покръстване“, какви са тези глупости, то нашият княз няма една спечелена война, тръгнал нова религия да ни налага. Да ходи войник, да брани границата, да прави уборки и сапунки, да види какво е, пък тогава да видим дали ще иска тия модерни глупости с това християнство.18. Ама какво е това „покръстване“, какви са тези глупости, то даже синът на княза не иска да се покръства. Върна истинските, изконните, естествените български традиции. Които ни правят народ. Еваларката, Расате, ти си истински патриот!19. Ама какво е това „покръстване“, какви са тези глупости, то даже болярите ни не са съгласни. Пуснаха сърдита декларация, че започват протестни действия и всеки ден ще правят по една обиколка с кон на юртите си. Хепънинг един вид. Протестен. Така се прави. Евалата, болярите, истински религиозни водачи сте!20. Ама какво е това „покръстване“, какви са тези глупости, как така няма да крадем, няма да убиваме, как ще живеем тогава. То е изконна българска традиция да препускаме, да плячкосваме и да минаваме нататък. Плячкосване без убийства няма как да стане. Пробвали сме. Бият, майко, не прощават. А и как да квалифицираме деянието „плячкосване“, ако извадим грабежите, били те лека или тежка форма. А бе, тия, нашите управници, акъл нямат какво ни предлагат…21. Ама какво е това „покръстване“, какви са тези глупости, каква е тая тъпотия да не пожелаваме женките на комшиите. Още малко ще кажат да не пожелаваме овцете и козите. Естествено, че ако ти хареса нещо, женичка, козичка, овчица или друг подобен добитък, отиваш при човека и си се разбирате за цената и всичко е пито-платено. Чисти сметки, добри приятели, са казали старите хора. И са били прави. А не с тия модерни глупости…И още много щеше да има. Накратко, ако княз Борис беше направил „народно допитване“, най-вероятно щяхме още да си яздим конете. Княз Борис обаче е направил друго. Имал е способността да гледа в бъдещето. И от няколко племена е направил хомогенен и модерен народ.Княз Борис е бил умен човек. Бъди като княз Борис. Извади си главата от миналото. Погледни в бъдещето. Стани модерен.", "date": "2018.01.24", "title": "Ако княз Борис беше провел допитване дали да се покръстим"}
{"url": "https://offnews.bg/zvezdi/nijl-dajmand-prekrati-turneto-si-zaradi-zaboliavane-ot-parkinson-673433.html", "text": "Нийл Даймънд обяви, че се оттегля от турнето си по повод 50 години на сцената, след като наскоро му бе поставена диагнозата „болест на Паркинсон“, съобщи Би Би Си.Певецът, който навършва 77 години днес, отмени датите за концертите си в Австралия и Нова Зеландия по съвет на лекарите.В изявление той съобщи, че е взел решението с голямо нежелание и разочарование.Болестта на Паркинсон е прогресиращо заболяване, което уврежда мозъка. Може да доведе до треперене, затруднения в движението, промени в говора и проблеми с паметта.„Толкова съм горд, че успях да забавлявам публиката си и да правя концерти цели 50 години. Моите най-искрени извинения към всеки, който е закупил билети и е планирал да дойде на предстоящите предавания“, каза Даймънд.„Благодаря на моите лоялни и отдадени фенове по целия свят. Никога няма да забравя подкрепата ви“, добави певецът.Въпреки здравословното си състояние Даймънд се надява да продължи да пише и записва още известно време.Тази неделя по време на наградите „Грами“ изпълнителят на Solitary Man получи награда за цялостно творчество.", "date": "2018.01.24", "title": "Нийл Даймънд прекрати турнето си заради заболяване от Паркинсон"}
{"url": "https://offnews.bg/zdrave/majchin-dom-s-bezplatni-konsultatcii-za-evropejskata-sedmitca-za-bor-673488.html", "text": "“Майчин дом” организира безплатни консултации за пациенти по повод Европейската седмица за борба с рака на маточната шийка, която започва днес.Прегледите ще се провеждат между 29 януари и 2 февруари от 13 до 16 ч. Консултациите ще се извършват само с предварително записан час с обаждане между 13 и 15 ч. на телефон 02/9172 200.“Ракът на маточната шийка е социалнозначимо злокачествено заболяване, причинено от човешки папиломен вирус (HPV). В България има много висока заболяваемост и смъртност. Всеки един ден у нас умира жена, вследствие на рака на шийката на матката”, коментира изпълнителният директор на “Майчин дом” доц. Иван Костов.Редовните профилактични прегледи са от съществено значение за здравето на жената, защото ранното диагностициране на ракът на шийката на матката е определящо за по-нататъшното лечение. Това е и причината “Майчин дом” да създаде единствената по рода си в България лаборатория за изследване и установяване на различни заболявания, сред които е и човешки папиломен вирус. Новото оборудване отговаря на световните стандарти и позволява прецизно изпълнение на изследванията с точност до 100% и без възможност за грешка, понеже всички процеси се извършват от машините и няма човешка намеса. В лабораторията може да се диагностицират 80 от щамовете на HPV, в които влизат високо, средно и ниско рисковите от тях, съобщиха от лечебното заведение.Изследване за HPV трябва да си правят всички, които водят полов живот. Вирусът се предава от контакт кожа в кожа и лигавица в лигавица. Ако се диагностицира пациент с HPV, дори високорисков, това не значи, че има рак.“HPV обаче протича без симптоматика. Когато инфекцията с човешкия папиломен вирус продължава твърде дълго време, той влиза в клетките, променя генетичната информация и започва да се развива предрак, който може да премине в рак. Развитието на рака на маточната шийка също протича без симптоми. Затова профилактичните прегледи са изключително важни”, обяснява доц. Костов.При наличието вече на злокачественото заболяване има един съществен признак при жената и това е контактното кървене, особено по време на полов акт и извън менструацията на жената. Това е сериозен знак и жената задължително трябва да потърси лекарска намеса.В \"Майчин дом\" се предлага и съвсем нов метод за диагностициране - спектрален анализ на шийката на матката със съвременния апарат LuViva. Той дава възможност за дигностициране на предрака и рака на маточната шийка в различните му фази.“Апаратът LuViva извършва спектрален анализ на шийката в реално време чрез поляризирана светлина. Това осигурява различна биологична информация. Първо, определя концентрацията на химични елементи в тъканите и търси индикаторите за ранен стадий на рак. Второ, открива структурни промени в тъканта като удебеляване на епитела, размер на клетъчното ядро, съдържание на кръв и увеличаване на кръвния поток. В резултат се откриват евентуални структурни или химични изменения в клетката, които са показват наличието на заболяване”, разказва за новата апаратура доц. Костов.Сканирането с този апарат не изисква тъканни проби или лабораторни изследвания. Продължителността на сканирането е 80 секунди и дава незабавен резултат.Независимо обаче от всички съвременни методи за лечение и диагностика, доц. Костов е категоричен, че правилният подход при профилактиката на това заболяване е организираният масов скрининг.“Прегледите не трябва да бъдат спорадични – една жена решава, че тази година не се е преглеждала и отива на лекар и всеки сам го прави. Нужно е да има сериозен подход от страна на държавата под формата на организиран масов скрининг, за да се намали заболеваемостта и смъртността от ракът на маточната шийка”, казва доц. Костов.", "date": "2018.01.24", "title": "'Майчин дом' с безплатни консултации за Европейската седмица за борба с рака на маточната шийка"}
{"url": "https://offnews.bg/obshtestvo/metroto-praznuva-20-godini-s-kontcert-pod-zemiata-dnes-673484.html", "text": "Софийското метро става на 20 години на 28 януари, първият концерт за ЧРД е днес на терасата на метростанция „Сердика 2“ на Дикси Бойс Бенд. Столична община и „Метрополитен“ организират безплатни музикални и артистични изпълнения до края на седмицата. Те ще се проведат в метрото, съобщиха от \"Московска\" 33. В неделя се навършват 20 години от пускането в експлоатация на първия участък между метростанциите „Сливница” и „Константин Величков”. На този ден през 1998 г. потегля първото влакче на столичната подземна железница по трасе с дължина 6,4 км и 5 станции. Строителството на първите 5 станции започва през 1979 г., когато е направена първата копка на станция „Вардар”.20 години по-късно столичната подземна железница има вече изградено трасе от 40 км.", "date": "2018.01.24", "title": "Метрото празнува 20 години с концерт под земята днес"}
{"url": "https://offnews.bg/obshtestvo/ekolozi-zanesoha-po-burkanche-pirinski-vazduh-na-pravitelstvoto-673480.html", "text": "По едно бурканче пирински въздух за премиера Бойко Борисов и министрите му донесоха от коалиция \"За да остане природа в България\" на \"Дондуков 1.Така от организацията внесоха символично исканията си за отмяна на решението за промяна плана за управление на Националния парк „Пирин”, оставката на министър Нено Димов и обявяване на  собственикът на концесионера Юлен АД. В коалицията са получили имейл от правителството с проект на ново решение на кабинета. То гласи, че до влизането в сила на нов устройствен план за управление на парк \"Пирин\" Министерството на околната среда няма право да разрешава каквото и да било строителство в границите на зоната за туризъм и \"включените в нейната цялостна система подсистеми и инфраструктура\" или \"и в затворената от външните ѝ граници зона ІV – Зона на сгради и съоръжения\". Изпратеното проекторешение е без обяснения, без мотиви и без информация за какво е изпратено. В него не се предлага отмяна на решение 821, което отваря 48% от територията на парк Пирин за застрояване, отговарят от коалицията. В отговора им се казва още: Предложеното изменение на решение 823 на Министерски съвет не може да реши проблемите от нарушаването на българските закони и европейските директиви, не само защото не е обвързано с отмяна на решение 821, но и защото в него съществуват термини без ясни определения и значение като \"включените в нейната цялостна система подсистеми и инфраструктура\" или \"и в затворената от външните й граници зона ІV – Зона на сгради и съоръжения\". Коалицията „За да остане природа в България“ би могла да участва в диалог за намиране на законосъобразно решение, както и за спиране на разделението сред българските граждани, породено от решението на Министерски съвет, само ако той е публичен.\" Утре вечер ще има пореден протест срещу застрояването на Пирин. Преди ден 5 неправителствени организации, сред които и \"Бъдеще за община Банско\", разпространиха отворено писмо до премиера Бойко Борисов, в което поискаха лична среща с него.В писмото организациите критикуват властта, че пренебрегва тяхната гледна точка. ", "date": "2018.01.24", "title": "Еколози занесоха по бурканче пирински въздух на правителството"}
{"url": "https://offnews.bg/obshtestvo/slanchevo-do-3-gradusa-dnes-673437.html", "text": "Днес времето ще е слънчево, с по-значителна облачност в Северозападна България. Сутринта в западните райони на Дунавската равнина ще се образува мъгла. Ще духа слаб североизточен, в източните райони – умерен северен вятър. Сутринта ще е мразовито с минимални температури между минус 9° и минус 4°, а дневните ще достигнат минус 2° до 3°, показва прогнозата на НИМХ-БАН.Атмосферното налягане ще продължи да се повишава и вече ще е по-високо от средното за месеца.Над планините ще бъде предимно слънчево. По-значителни увеличения на облачността ще има преди обяд над масивите от Западна България. Ще духа до умерен север-североизточен вятър. Максималната температура на височина 1200 метра ще е около минус 3°, на 2000 метра – около минус 8°.Над Черноморието ще бъде предимно слънчево, с временни увеличения на облачността преди обяд в крайните северни и южни райони. Ще духа умерен север-североизточен вятър. Максималните температури на въздуха ще са от 0° до 3°. Температурата на морската вода е 6-7°. Вълнението на морето ще е 2-3 бала.", "date": "2018.01.24", "title": "Слънчево, до 3 градуса днес"}
{"url": "https://offnews.bg/politika/da-ne-barzame-s-istanbulskata-konventcia-prizova-prezidentat-673482.html", "text": "Вярвам в разума на българския парламент, вярвам, че този път депутатите ще изразят своята свободна воля като българи, като граждани, като родители. Нека наистина да изчакаме, как ще се произнесе българският парламент, но не одобрявам да бързаме и да поемаме гаранции отвън, че ще ратифицираме тази конвенция.Така президентът Румен Радев коментира предстоящото ратифициране на  по време отчета за първата си година.Той заяви, че нямат различие с вицепрезидента Илияна Йотова по темата. Според него обаче има по-належащи проблеми като демографската криза например, за което институциите \"трябва да запретнат ръкави\" и да свършат работата си. \"Правителството и парламентът да си напишат домашното и да запретнат ръкави. Тази конвенция не трябва да се използва като параван за отвличане на общественото внимание. Не е моментът да ратифицираме тази конвенция\", обясни Радев.Според него Истанбулската конвенция е \"много показателна какво не трябва да правим – да подписваме документ, без дебат, без да знаем какво пише в него\".Румен Радев каза още, че е научил от медиите, че премиерът Бойко Борисов смята да  Реджеп Таийп Ердоган на среща с лидерите на ЕС във Варна. \"С премиера Борисов показахме, че можем да работим заедно и то ефективно, но не приемам българският премиер и германският канцлер да оповестяват своето намерение за покана на чужд държавен глава, а аз да научавам за това от медиите. Това не го отчитам като обида към мен. Това нарушава духа на конституцията\", коментира още президентът.В същото време Радев коментира, че диалогът с Турция е много важен, но отчете, че южната ни съседка се е намесила в последните избори, както и в работата на българското мюсюлманско изповедание. Президентът каза, че очаква тези въпроси да бъдат поставени от Борисов. В същото време операцията на Турция в Сирия той определи като \"опасна\". Според него това може да доведе до ескалация на обстановката в страната. \"Аз се надявам че ЕС ще излезе със своя позиция, най-сетне ще има намеса и няма да чакаме тези въпроси да решават извън нас, в някакви други преговори, които се връщат върху нас като бумеранг\", каза Радев.Той коментира и вота на недоверие към правителството, който определи като част от усилията, които обществото полага за справяне с корупцията.\"Президентът по презумпция не трябва да бъде подгласник на властта. Това го приемам за абсурдно, аз имам своите виждания и няма нищо лошо те да са близко до една или друга политическа сила. В случая няма нищо ненормално тази политическа сила да бъде БСП, която издигна моята кандидатура и тази на Илияна Йотова\", коментира държавният глава.По думите му \"президентът не дължи извинение на властта, ако не подкрепя решенията ѝ\". \"Времето, в което президентът беше безкритичен наблюдател на правителството и на българския парламент, отмина\", каза още президентът. Той коментира и появилата се новина за това, че началникът на НСО Ангел Антонов е освободен. По думите му в момента тече прокурорска проверка, но Антонов не е подавал рапорт за освобождаване. Радев отчете, че на практика ръководи НСО формално и според законодателството началникът на НСО няма пряк началник, а реалният контрол на службата се осъществява от парламента.\"Мандатът на предишния президент беше белязан с голям срив в институцията, която загуби контрола над службите\", коментира президентът и посочи, че през годините от президента са отнети поредица от правомощия.Според него това се случвало и с новия антикорупционен закон, в който \"изчезват\" квотите на президента в комисиите по конфискация и конфликт на интереси.", "date": "2018.01.24", "title": "Да не бързаме с Истанбулската конвенция, призова президентът"}
{"url": "https://offnews.bg/na-tozi-den/imen-den-praznuvat-aksenia-aksinia-ksenia-i-okcana-660985.html", "text": "На 24 януари Православната църква чества Св. преподобна дякониса Ксения Римлянка.Тя била дъщеря на сенатор и носила името Евсевия, което означавало \"благочестива\". Родители ѝ я сгодили за сенатор, но тя решила да посвети живота си на Исус Христос, затова избягала от дома си.Установила се на остров Коа, където наела бедна къща и помолила да я наричат Ксения, което означава „странница“.По-късно била посветена за дякониса и водила възвишен живот. Колкото била строга към себе си, толкова била милосърдна и нежна към своите сестри.Имен ден днес празнуват Аксения, Аксиния, Ксения и Oкcaнa.Повече за Св. Ксения Римлянка можете да прочетете .", "date": "2018.01.24", "title": "Имен ден празнуват Аксения, Аксиния, Ксения и Oкcaнa"}
{"url": "https://offnews.bg/kultura/pochina-ursula-le-guin-avtorkata-na-zemlemoria-673460.html", "text": "Известната авторка на научнофантастични и фентъзи книги Урсула Ле Гуин почина на 88-годишна възраст в дома си в американския град Портланд, предадоха Ройтерс и Асошиейтед прес, като се позоваха на семейството й.Синът й Тео Даунс-Ле Гуин каза, че майка му е починала в понеделник, вероятно от инфаркт. По думите му през последните месеци тя е имала здравословни проблеми, свързани със сърцето.Урсула Ле Гуин е автор на 20 романа, шест тома поезия, 13 книги за деца, множество кратки разкази и литературна критика.Тя се прочува с романа си \"Лявата ръка на мрака\", който печели наградите \"Хюго\" и \"Небюла\" през 1969 г. Романът й \"Освободеният\" през 1974 г. също печели двете награди, връчвани за най-добри научнофантастични и фентъзи книги.Най-известните й творби са книгите от поредицата \"Землемория\", от които са продадени милиони екземпляри по целия свят.", "date": "2018.01.24", "title": "Почина Урсула Ле Гуин, авторката на Землемория"}
{"url": "https://offnews.bg/tenis/koj-e-hion-chun-korejskata-senzatcia-v-melbarn-673474.html", "text": "21-годишният Хьон Чун пише историята на корейския тенис на кортове на Откритото първенство на Австралия. Младежът отстрани първо Новак Джокович, а след това стана първият представител на страната си на полуфинал на турнир от Големия шлем.Кой е Хьон Чун и как се стига до този фурор - отговаря ни материал на \"Евроспорт\", посветен на изгряващата звезда.Всичко започва преди десетина години, когато националният спорт на Корея - таекуондото, започва да запада. Причината е, че децата вече не искат да тренират, а прекарват все повече време в залите за киберспортове. Правителството решава да вкара тениса като задължителен предмет в държавните средни училища и университетите. Строят се пет големи тенис центъра на стойност 200 милиона долара. Корея следва примера на Китай, където тенисът измести бадминтона благодарение на успехите при дамите.Като дете на Хьон Чун му откриват астигматизъм и седемгодишен той носи очила с големи лещи. Лекарите му предписват да гледа повече жълт и зелен цвят, тъй като те успокоявали и подобрявали зрението.\"Нося ги през цялото време, те са част от тялото ми\", обяснява Чун.Баща му прави корт в задния двор, където момчето играе тенис от сутрин до вечер с брат си.\"Представяхме си, че сме Федерер и Надал. Нарекохме корта Централен. Понякога трябва да ни изкарват оттам с бой\", спомня си 21-годишният талант.Той прави впечатление на любителски турнири, а на 12 печели първенството на Корея в тази възраст, след което е изпратен в САЩ. Там печели две най-престижни надпревари за деца - \"Уди Хер\" и \"Ориндж Боул\" във Флорида и е поканен заедно с брат си в академията на Ник Болетиери, откъдето са тръгнали имена като Андре Агаси, Мария Шарапова, Рафаел Надал и други.Америка не е по вкуса на Чун и той се връща в родината си на 16-годишна възраст. Той участва на много турнири в Азия и трупа опит и самочувствие. През 2013 година стига до финала на юношеския \"Уимбълдън\", като отстранява Ник Кирьос.Все пак Америка оставя отпечатък у Чун. Той се влюбва във фастфуда, качва килограми и получава остра форма на гастрит. С диета влиза във форма, но пропуска първата половина на сезон 2015. Прави силен полусезон и получава наградата на АТР за прогрес през годината, като се закрепва на 51-о място в света.В края на годината кара и задължителна военна служба, като за него се прави изключение да премине само базова четириседмична подготовка.2016 година не е ласкава за него в здравословен план. Той се срива до 146 в света, като има постоянно проблеми с гърба, глезените, колената. Той си дава сметка, че прекалено форсира подготовката и намалява темпото. През миналата година той наема за треньор специалиста Невил Годуин, който помага на Кевин Андерсън да стигна до финал на Ю Ес Оупън 2017.Работата им дава плодове и вдъхва повече увереност на скромния кореец. В мача с Джокович той се държи като фаворит и дори прави неща за удоволствие на публиката. Така в Мелбърн Хьон Чун излиза от сянката на връстниците си, които обикновено са сочени за бъдеще на тениса като Кирьос, Шаповалов и Зверев. Докъде ще стигне Чун е въпрос на бъдещето, но в Корея вече са доволни, че децата най-сетне имат в негово лице пример за подражание да сменят клавиатурите с тенис ракети и скъпите центрове да се изпълнят с глъчка.", "date": "2018.01.24", "title": "Кой е Хьон Чун - корейската сензация в Мелбърн"}
{"url": "https://offnews.bg/dw/kakvo-stava-v-bnt-673464.html", "text": "Сигурно вече сте чули кой какво казва в този сюжет. Журналистите твърдят, че програмният директор им казва как да си представят гостите и какви въпроси да им задават, а програмният директор твърди, че иска висок рейтинг и че няма да се обяснява пред други медии по този въпрос. Извънредна тук е първата част, а не втората. Досега не е имало нито едно ръководство на БНТ, което да се е опазило от петното на политическия натиск върху журналистите. Разлика е имало само в силата на натиска и в умението той да бъде пазен в тайна, маскиран като редакционно решение или като проява на репортерска несръчност. Явлението “цензура” е все пак безсмъртно чудовище с много ятаци по пътя му.Дано читателят прави разлика между този политически натиск, който винаги е съществувал, и безогледната кампанийност, с която напоследък в много медии се очернят хора и идеи, за да не пречат на съмнителния бизнес да печели нови територии. Този втори грях никога не е тежал на БНТ. Или поне досега не ѝ е тежал.БезпрецедентноНо да оставим днешните кавър-версии на натиска и да видим нещо еднозначно и безпрецедентно: бунта отвътре. Авторите на предаването писмено изброиха намесите в тяхната работа, които няма как да минат за редакционен избор, защото засягат същината на работата. Ето пример: ако един учител по история говори за преподаването по история, а началникът ви нареди да представите този човек като партиен деец, какво всъщност ви казва вашият шеф? Да пробваме с този отговор: че мнението на учителя трябва да се омаловажи, като се представи като партийна повеля, а не като позиция, придобита от професионалния му опит. Ако така ви представят всичките стотина гости в рамките на няколко седмици, накрая сами ще повярвате, че партийното членство е някакъв срамен печат, способен да ви отнеме знанията, уменията и репутацията. Неуместно послание за каквато и да е журналистика, но много осъдително, ако е отправено от предаване за култура.Вторият тип намеса се оказа по-стандартен и заради това по-разбираем за аудиторията: какво може и какво не може да се пита даден гост. Това е същински евъргрийн - всеки е гледал поне един филм за журналисти, които задават “неудобни въпроси” и накрая сами стават мишени. Но ако “неудобен въпрос” към Борисов е примерно нещо за Мишо Бирата, как ли да обясним неуместността на дадени въпроси към учени и артисти? Ето така, оказва се: като не им се позволява да говорят за политика или за обществени процеси, нямащи отношение към тяхната професия. На съветски език това се казваше “ЦУ”, съкращение от “централни указания”. Просто двете намеси - как да се представят гостите и какво да (не) бъдат питани - имат общ знаменател: културата на политиката да излезе от обсега на предаването, гражданската позиция на твореца да придобие негативна конотация, а професионалната репутация на партийни членове да бъде неглижирана и представена като партийна обремененост.Написаното е само една стотна от всичко, което става в БНТ през тези дни, но от останалото няма и нужда. Достатъчно е, че авторите на предаването публично обявиха проблема и казаха, че няма да се съобразяват с натиска. После слязоха при протестиращите, които искаха оставката на програмния директор. За България през 2018, която редовно бива заливана със списъци на някакви врагове на съмнителния бизнес и на съмнителната политика (сякаш страната живее не в демокрация, а в подобие на сталинска публичност), това е акт на смелост и проява на достойнство. През последните 28 години не сме виждали журналисти от БНТ да демонстрират такова поведение.Да си припомнимПървите протести срещу цензурата в БНТ са организирани в късната есен и зимата на 1989 от Независимото студентско дружество, ръководено тогава от Емил Кошлуков, както и от група преподаватели в Софийския университет. Тогава протестът е насочен срещу манипулативните твърдения на монополната медия, че различните антикомунистически бунтове са дело на екстремисти. Протестите са срещу генералния директор Филип Боков. Тогава, както и сега, в БНТ има много хора, симпатизиращи на протеста, но те наблюдават събитията през прозорците.Втората серия по-бурни протести са срещу генералния директор Павел Писарев след първите демократични избори - отново става дума за цензура и за представяне на протестиращите като някаква заплаха за демокрацията. Нери Терзиева и още няколко журналисти отказват да следват \"централните указания\", но остават малцинство. Погледите на останалите отново са иззад прозорците.По-нататък БНТ е критикувана по-скоро в свободните медии, отколкото по улиците. Например през 1995-1996 година, когато с просто око се вижда, че е наложено мълчание по теми като зърнена криза, хиперинфлация или първото пристигане на цар Симеон Втори. Критиките са срещу генералния директор Иван Гранитски. Някои журналисти сами се борят срещу натиска, без да обсъждат въпроса публично.По-късно, вече в началото на 21 век, покрай изгубения монопол телевизията все повече се затваря в себе си: вече има множество телевизии, с далеч по-любопитна програма от тази на старомодната БНТ. Залогът на какъвто и да било натиск над журналистите неоснователно започва да изглежда като пренебрежим сюжет, докато ефирът ясно показва наличието на забранени теми и забранени събеседници - без да е винаги ясно доколко става дума за външен натиск и доколко за личен избор на журналиста \"да си няма неприятности\". По това време възниква и един въпрос, който не е напускал полето на телевизионната критика чак до онзи ден: не е ли малко нелепо да се защитава БНТ от цензура, след като самата БНТ не протестира срещу нея? Ами вече не е така.", "date": "2018.01.24", "title": "Какво става в БНТ?"}
{"url": "https://offnews.bg/sviat/reki-ot-krav-i-desetki-zhertvi-sled-dvoen-atentat-v-bengazi-673458.html", "text": "Най-малко 33 човека загинаха, а десетки бяха ранени при двоен атентат с коли бомби в либийския град Бенгази, предаде Ройтерс, като се позова на властите.Първата експлозия избухнала пред джамия в квартал Ал Салмани, докато богомолците си тръгвали след вечерните молитви.Около 10-15 минути по-късно, когато на мястото били пристигнали служители на силите за сигурност и медици, била взривена втора, по-мощна бомба, поставена в кола, паркирана на отсрещната страна на улицата. Втората експлозия причинила повече жертви.Сред жертвите е имало както военни, така и цивилни, включително египетски гражданин.Здравни служители казаха, че броят на загиналите може да нарасне, тъй като някои от ранените са в критично състояние.Засега не е ясно кой е отговорен за взривовете.", "date": "2018.01.24", "title": "Реки от кръв и десетки жертви след двоен атентат в Бенгази"}
{"url": "https://offnews.bg/sviat/napadenie-sreshtu-spasete-detcata-v-afganistan-11-sa-raneni-673462.html", "text": "Най-малко 11 души са били ранени при нападение срещу международната хуманитарна организация \"Спасете децата\" в Афганистан, предаде Би Би Си.Първо станала експлозия на двора пред офиса на организацията в източния град Джалалабад, а после мъже с оръжия нахлули в сградата. Според информация, цитирана от БТА, се е взривил атентатор самоубиец.Местните медии съобщават, че деца от близкото училище са били видени да бягат, когато чули стрелбата.Нападателите са неизвестни, но Джалалабад често е мишена на талибаните.", "date": "2018.01.24", "title": "Нападение срещу \"Спасете децата\" в Афганистан: 11 са ранени"}
{"url": "https://offnews.bg/sviat/pak-masova-strelba-v-sasht-15-godishen-ubi-dvama-uchenitci-i-rani-nad-673461.html", "text": "Тийнейджър откри стрелба в училище Кентъки, уби двама съученици и рани повече от 10 души, предаде АФП. Това е поредната масова стрелба в САЩ.15-годишният ученик, чието име не се споменава, е в ареста. Той е обвинен в нападение в училището в Бентън, малък град в Западен Кентъки.Двама ученици на същата възраст са починали от раните си - единият на място, другият - в болница. Ранените са на възраст между 14 и 18 години, съобщава полицията, цитирана от АФП. 14 от ранените са момчета, шест са момичета. Четирима са още в болница, трима от тях са в критично, но стабилно състояние, а четвъртият е в стабилно състояние, съобщи още полицията.Останалите ученици избягали от мястото, след като чули стрелбата, съобщават местни медии, а училището е било заключено. По-късно учениците са били откарани до съседно училище, откъдето родителите могат да ги приберат.Заподозреният за стрелбата е бил задържан по \"ненасилствен\" начин. Той ще бъде обвинен в две убийства и множество опити за убийство.Стрелбата е започнала сутринта, в 7:57, когато 15-годишният ученик, въоръжен с пистолет, влязъл в училището и започнал да стреля, съобщи Рик Сандърс от полицията в Кентъки. Малко по-късно бил подаден сигнал на тел. 911 и първите екипи пристигнали в 8:06.Последната подобна стрелба в училище в Кентъки е от септември 2014 година.", "date": "2018.01.24", "title": "Пак масова стрелба в САЩ: 15-годишен уби двама ученици и рани над 10 в училище в Кентъки"}
{"url": "https://offnews.bg/sviat/v-kitaj-temperaturite-padnaha-do-44-5-po-tcelzij-673468.html", "text": "Рекордно ниски температури бяха измерени в Североизточен Китай, предаде БТА.Термометрите в провинция Хейлунцзян показаха тази нощ 44,5 градуса под нулата по Целзий - отрицателен рекорд за тази зима. Вчера в регионалната столица Харбин бяха измерени минус 43,1 градуса - най-ниската стойност от 57 години.Китайските метеоролози обясниха студеното време в Хейлунцзян със силен антициклон от Сибир.Според прогнозите утре в провинцията ще започне леко затопляне, като на места температурите ще се повишат до минус 30 градуса. В северната част на Хейлунцзян обаче термометрите ще продължат да показват под минус 40 градуса.", "date": "2018.01.24", "title": "В Китай температурите паднаха до -44,5 по Целзий"}
{"url": "https://offnews.bg/politika/dobrev-s-razkritia-sreshtu-joncheva-po-btv-tia-otgovaria-v-bnt-673466.html", "text": "Поредният епизод на сагата на взаимните обвинения между Делян Добрев от ГЕРБ и Елена Йончева от БСП тази сутрин се излъчваше на живо по две телевизии по едно и също време.Герберът извади нова порция обвинения и въпроси към Елена Йончева и занесе папка в студиото на бТВ, която според него доказвала, че тя е свързана с офшорни компании и кухи фирми, участвали в източването на КТБ.А Йончева по същото време в ефира на БНТ отрече обвиненията.В студиото на „Тази сутрин” Добрев посочи данни от търговския регистър, според които депутатката от БСП има своя фирма, която е в съдружие с офшорна компания.Според информацията му, съгласно решението за учредяване на дружеството, капиталът е 10 000 лв. – разделен в 100 дяла по 100 лв. Съдружникът „Авторска телевизия” на Елена Йончева внася 5 хил. лв., а офшорката внася 315 хил. лв. за едни и същи дялове. Задължава се и да даде други 250 хил. евро, обясни Добрев и показа удостоверение от КТБ, показващо, че парите са преведени.Според друг документ, който той цитира, упълномощеното лице е Зорница Пламенова Блъскова, която е съдружник в „Инвестмънт проджектс” АД и тази фирма фигурира във всички доклади за източване на КТБ - дължи близо 70 млн. лв. на фалиралата банка, каза депутатът от ГЕРБ.Последният въпрос, който той отправи към Йончева беше дали за периода 2004-2009 г., когато премиер е Сергей Станишев, тя е получила 696 172 лв., като по-голямата сума е от фирми с държавно участие – „Лукойл”, „Еон” и др.По повод своите вземания и офшорни участия Добрев посочи, че е взел 250 хил. евро през 2006-а година и тези пари имат задължението да бъдат върнати, а ако не бъдат се плаща данък печалба. Той уточни, че от 2009-а година не е управител вече на фирмата и не знае изплатено ли е вземането, но добави, че ако не са върнати се дължи данък върху лихвата.В същото време Йончева отговори на гербера по обществената телевизия.", "date": "2018.01.24", "title": "Добрев с разкрития срещу Йончева по бТВ, тя отговаря в БНТ"}
{"url": "https://offnews.bg/analizi-i-komentari/kak-se-harchat-parite-za-kulturnata-programa-za-evropredsedatelstvo-673465.html", "text": "Тази статия не е за обществени поръчки. И това е тъжно. Последните години изхабихме сериозно количество обществена енергия, за да обсъждаме нивото на корупция в държавата и еманация на тази корупция традиционно представляваха обществените поръчки – заобикалянето на закона, манипулациите с процедурите, скалъпените правила. Да, но правила все пак има. Лоши или добри, национална приумица или по европейски разпоредби. Правила за изразходване на бюджетни средства има.А сега за Национален фонд \"Култура\" (Фонда). Той също се разпорежда с бюджетни средства. Правила обаче няма.През август месец миналата година Фондът обяви конкурс за финансиране на проекти, като част от Културната програма за Българското председателство на Съвета на Европейския съюз - 2018 г. Съгласно приложимите норми (Закон за закрила на културата, Наредба № Н-5 от 27 юни 2007 г. за условията и реда за провеждане на конкурси за предоставяне на средства от национален фонд \"Култура\" и др.), за провеждането на конкурси за предоставяне на средства за култура Фондът не прилага правилата за обществени поръчки, въпреки че по принцип е възложител на такива. За всеки конкурс се създават условия и ред ad hoc, определени от министъра на културата.Специално по този конкурс изискванията за кандидатстване се променяха няколко пъти в хода на процедурата, което създаде забележителен хаос сред участниците в нея. Въпреки това повечето от тях се справиха с предизвикателствата и във Фонда бяха подадени рекорден брой проекти – 485! Общо средствата по този конкурс са 1, 650, 000 лв., като за един проект се отпускат максимум 100 хил. лв. Одобрените проекти се оказаха 55.Според официалния сайт на Фонда, основни принципи в работата му са \"прозрачността и конкурсното начало на проектен принцип\", а \"в конкурсите за финансово подпомагане имат право на участие с равни права отделни творци, частни, общински и държавни културни организации\".На фона на тази заявка обаче конкурсът в този случай се проведе не само непрозрачно и неравноправно, а буквално \"в пълна мъгла\".Съгласно приложимите подзаконови норми всички проекти се оценяват съобразно три признака – 1) художествения и естетическия им потенциал в контекста на европейското културно разнообразие; 2) техния потенциал за утвърждаване и развитие на уникалността и автентичността на българската култура и изкуство и 3) икономическата обоснованост на предлагания бюджет.\"Тези оценки очевидно оправдават субективният елемент в подобен род конкурси за избор на културни прояви, което е някак разбираемо и дори очаквано.Отхвърлянето на проекти по \"технически причини\" обаче и на база неверни твърдения създава сериозен дискомфорт при опитите за възприемане на мотивите на Фонда.Всъщност стъпките във въпросния конкурс за културни прояви по време на европредседателството са следните:При подаване на проектите подробно се преглеждат всички необходими документи за кандидатстване, в присъствие на представители и на двете страни (кандидат и проверяващ служител от Фонда);Проверяващият установява наличието на всички документи спрямо изискванията, като за целта се попълва контролен лист, който се подписва от двете страни;Кандидатстващите подписват и декларация, с която заявяват че ако не представят всички изискуеми документи проектите им няма да бъдат разгледани. Това на практика означава, че единствената възможност проект да не бъде разгледан е по контролния лист да липсват документи.След тази проверка проектите се разглеждат от 9-членна комисия от изтъкнати творци;Крайното решение за финансиране се взема от управителния съвет на Фонда.Как тогава се оказва възможно например мотив за отстраняване на проект да е единствено \"техническа причина\" – липса на даден документ?! А на подобно основание са отстранени близо 30 проекта.Фондът не позволява кандидатите да притежават копие от документите по процедурата (включително и контролния лист), т.е. те нямат възможност да докажат правотата си, когато пред тях е подписан двустранно документ, в който е обективирано, че липсващи документи няма.Още по-интересен е фактът, че кандидатстващият не само няма как да докаже твърденията си, но и приложимите нормативни актове не му дават право на възражение или обжалване. Решенията на Фонда не се преразглеждат и не се обсъждат повече по никакъв начин, след като резултатите се обявят публично.Всъщност, казусът, макар на пръв поглед дребнав, предизвиква сериозен размисъл и задава много въпроси: Защо изобщо се провеждат подобен род конкурси, когато обективното вземане на решение е невъзможно? Защо над 430 кандидата трябва да загубят ресурси и време за да кандидатстват в конкурс, в който мотивите за преценка се свеждат до две изречения, а част от тях са обидни по своята елементарност и неистинност? Защо кандидатите нямат никаква възможност да получат насрещна информация за проведената процедура, нито да я оспорят? И не на последно място – защо обществени поръчки за по няколкостотин хиляди лева често стават основна храна за медиите седмици наред, а харченето на близо милион и седемстотин хиляди лева пари на данъкоплатците за културни прояви минава напълно незабелязано.Да, тази статия не е за обществени поръчки, но пък може да е за корупция или просто за безхаберие. И въпреки това, пак ще отмине незабелязана, защото от Национален фонд \"Култура\" ще ви пожелаят бъдещи творчески успехи, а конкурсите им ще си останат необжалваеми.Между другото, в една песен на \"Металика\" се пее \"Моят съд заседава… Аз съм и съдията, и журито, и палачът\". Ама те си я пеят и без конкурс.Б. ред. - Ирена Георгиева е адвокат, управляващ съдружник в PPG Lawyers.", "date": "2018.01.24", "title": "Как се харчат парите за културната програма за европредседателство"}
{"url": "https://offnews.bg/medii/d21-edna-grupirovka-napravi-stapka-kam-razprostiraneto-na-monopola-si-673440.html", "text": "Националният изпълнителен съвет на \"Движение 21\" осъди опитите за налагане на цензура в БНТ.\"Настояването за „по-разчупени“ предавания, с „по-малко говорене“ за да бъдат продукциите „по-популярни“, „гледаеми“ и „качествени“ са фалшиви аргументи, прикриващи намерения за отнемане свободата на словото, на избор на теми и събеседници, за намеса в журналистическата работа с цел манипулация на зрителите\", се казва в позицията на движението с председател Татяна Дончева.НИС на Движението заявява още, че подкрепя стремежа на журналистите в БНТ да съхранят характера на телевизията като обществен оператор, носещ отговорност за изграждане на обществен интегритет, плурализъм, култура и гражданското самосъзнание.", "date": "2018.01.24", "title": "Д21: Една групировка направи стъпка към разпростирането на монопола си и върху БНТ"}
{"url": "https://offnews.bg/evropa/zelenite-v-ep-kritikuvat-v-doklad-borbata-s-koruptciata-v-balgaria-673483.html", "text": "Групата на Зелените в Европейския парламент представи днес доклад, посветен на въпроса с корупцията в ЕС и в България. Докладът е изготвен по заявка на опозиционната парламентарна група, предаде БТА.Документът е озаглавен \"Борба с корупцията - от обещания към действия. Обърканата борба с корупцията в България и нуждата от воля в институциите на ЕС\". В доклада пише, че от държавите в ЕС България се представя най-зле по показателя на \"Трансперънси интернешънъл\" за усещане за корупция. Въпреки че борбата с това явление е сред водещите задачи на няколко български правителства, подходът остава почти непроменен и напоследък се политизира прекомерно. Необходимото законодателство е прието, но липсва достатъчно приложение и съгласуваност между обвързаните с процеса институции, се посочва в текста.Докато през 2015 г. в Румъния бяха повдигнати обвинения на 1250 обществени служители (включително премиер, петима министри, 16 депутати, 97 кметове и техни заместници), в България бяха обвинени едва осем души на обществена длъжност. В България гражданите имат най-ниско доверие в съда и съдиите, в сравнение с останалите страни в ЕС, се посочва още там.Механизмът за сътрудничество и проверка на Европейската комисия оказа натиск България да приеме закон за борба с корупцията, който обаче не отговаря на международните изисквания и дори създава допълнителни тревоги. Вероятно е новият закон да бъде използван за оправдаване на ограничаването на критиките срещу правителството и приглушаване на опозицията, е записано в доклада.Отбелязва се, че занапред у нас ще бъде възможно разследването на \"корупционно поведение\", без законът да включва определение за подобно поведение. Допълва се, че законът е насочен към отнемането на имущество, вместо да засяга конфликта на интереси на обществените служители. В доклада пише също, че някои български медии, уличени в нарушаване на журналистическите правила, получават европейско финансиране, за да рекламират програми на ЕС. Необходимо е самите институции на ЕС да покажат воля за борба с корупцията, добавят Зелените.България отчита значителен напредък в борбата с корупцията за последните 17 години, но усилията трябва да бъдат насочени към предотвратяването. Особена тревога будят липсата на защита на подателите на сигнали, както и ограниченията на свободата на медиите в страната. На равнището на ЕС липсва желание за въвеждането на общ механизъм за наблюдение на корупцията. Самата ЕК с готовност наблюдава България, но не е решена да следи корупцията в институциите на ЕС. Комисията изостави идеята да представя годишни доклади за състоянието на корупцията в ЕС, се посочва в документа.Според Зелените е необходимо равновесие между борбата с корупцията и защитата на гражданските права, особено в държавите от ЕС с комунистическо минало, където съществува опасност за възраждане на навиците за потисничество, тайно следене, лов на вещици сред политическите и идеологическите противници. България може да използва това, че е председател на Съвета на ЕС, за да насърчи преследването на корупцията в общностните институции, предлага парламентарната група.Новият български закон срещу корупцията не предвижда мерки за предотвратяване, а цели отнемане на имущество, включително за престъпления, различни от корупция, и съдържа заплаха за преследване на подателите на сигнали. Свободата на медиите в България е опорочена заради връзките между някои медийни групи, бизнеси и политици, както и заради лошото прилагане на закона. Някои български медии полагат големи усилия да бъдат пазител на обществото и разкриха важни корупционни данни. Комисиите за финансов надзор, за отнемане на незаконно придобито имущество, за защита на конкуренцията и прокуратурата биват използвани за оказване на натиск над медии, сочи докладът.В България се наблюдава ясна политическа воля за приемане на строго законодателство срещу корупцията и това е знак за напредък, обобщават Зелените.Те отправят няколко препоръки на нашата страна, сред които законодателството срещу корупцията и неговото приложение да отчитат международните стандарти, и да не се насочват към борба с организираната престъпност и отнемането на имущество, които попадат в друга област. Препоръчва се прокуратурата да бъде прозрачна по случаите на корупция на високи управленски равнища и да се отчита за собствената си почтеност и способност да разследва такива случаи. Заявленията за конфликт на интереси на обществените служители трябва да бъдат проверявани от независима служба. Правителството трябва да уважава свободата на медиите, а властта на държавата трябва да бъде насочена срещу действителните заподозрени, а не да бъде използвана срещу критичните мнения и свободата на изразяване. Трябва да бъдат положени усилия за избягване на съсредоточаването на медийна собственост, се посочва в доклада на Зелените. ", "date": "2018.01.24", "title": "Зелените в ЕП критикуват в доклад борбата с корупцията в България"}
{"url": "https://offnews.bg/tenis/nadal-se-oplaka-ot-nastilkata-v-melbarn-673470.html", "text": "Световният номер 1 Рафаел Надал се оплака от настилките в Мелбърн ден, след като беше принуден поради контузия да напусне надпреварата.Испанецът се отказа в началото на петия сет срещу Марин Чилич по време на мача си от четвъртфиналите. Въпреки че Краля на клея не защити точките си от миналата година, когато игра финал, той ще запази първото място в световната ранглиста.Очаква се Надал да се завърне на корта след около три седмици. Това се разбра, след като той мина на обстоен преглед и му бе направена снимка. Травмата е на мускул на бедрото на десния крак. Той ще се върне в Испания и ще се концентрира върху физиотерапия.\"Някой, който управлява тура, трябва да се замисли малко за това, което се случва. Прекалено много тенисисти започнаха да се контузват\", сподели Рафа. Миналата година голяма част от сезона пропуснаха доста от водещите тенисисти поради контузии, като сред тях бяха Анди Мъри, Новак Джокович и Стан Вавринка.\"Не знам дали ръководителите не трябва малко да се замислят за здравето на играчите. В момента играем, но има живот и след тениса. Не знам дали ако продължаваме да играем на тези толкова, толкова твърди настилки, какво ще се случи в бъдеще\", допълни Краля на клея.Междувременно Хьон Чун стана първият кореец на полуфинал на турнир от Големия шлем. 21-годишният талант, който е 58-и в света, се справи с една от другите изненади на турнира - Тенис Сандгрен, като го победи с 6:4, 7:6(5), 6:3. Чун очаква победителя от двубоя между Роджър Федерер и Томаш Бердих в битката за място на финала.", "date": "2018.01.24", "title": "Надал се оплака от настилката в Мелбърн"}
{"url": "https://offnews.bg/politika/prezidentat-otchita-parvata-godina-ot-mandata-si-673467.html", "text": "Президентът Румен Радев ще отчете първата година от мандата си.Това ще стане на пресконференция в Гербова зала на \"Дондуков\" 2.На 22 януари миналата година Радев и Илияна Йотова заеха постовете президент и вицепрезидент.Дни след като пое поста, новият президент разпусна парламента, насрочи избори и назначи служебен кабинет. Радев и правителството му бяха критикувани от ГЕРБ заради кадруване, спиране на обществени поръчки и предложения за промени в изборното законодателство, Р.Модернизацията на армията беше причина за тежки спорове между президента и новите управляващи. Острите реплики оставяха усещане за война между институциите. Публикувани бяха две стенограми от политическите консултации в президентството за фалита на Корпоративна търговска банка от 2014 г.Паралелни бяха антикорупционните светове на президент и управляващи. След два консултативни съвета за национална сигурност по темата Радев и ГЕРБ останаха на различни позиции, а президентът наложи вето на антикорупционния закон на мнозинството.Радев върна на депутатите още 4 закона – за концесиите, за отбраната и въоръжените сили, наложи вето върху текстове от Закона за опазване на околната среда и Закона за Здравната каса.", "date": "2018.01.24", "title": "Президентът отчита първата година от мандата си"}
{"url": "https://offnews.bg/obshtestvo/gripna-epidemia-zatvaria-uchilishtata-v-stara-zagora-ot-dnes-673463.html", "text": "Грипна епидемия е обявена от днес в областите Видин и Стара Загора, както и в община Бобов дол, съобщи Министерството на здравеопазването.От днес до 26 януари дните са и неучебни в област Стара Загора и община Бобов дол, а поради висока заболяемост от грип е предписано да не се провеждат учебни занятия за същия период и в две учебни заведения в гр. Дупница, едно - в с. Невестино, община Невестино, както и в учебно заведение в с. Раждавица, община Кюстендил.Във Видин ще се учи - информацията за броя на болните ученици не дава основание за затваряне на училищата.Днес децата от област Пазарджик се връщат в клас. Другите противоепидемични мерки остават в сила за областта.До второ нареждане в общините, с обявена грипна епидемия, се преустановяват детските и женските консултации, свижданията в лечебните заведения за болнична помощ и провеждането на профилактични имунизации.Вчера 153 училища бяха затворени заради висока заболеваемост, по данни на Министерството на образованието. Справката за днешния ден ще бъде обобщена в по-късните часове.", "date": "2018.01.24", "title": "Грипна епидемия затваря училищата в Стара Загора от днес"}
