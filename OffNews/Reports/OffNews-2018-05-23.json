{"url": "https://offnews.bg/sviat/iulia-skripal-shokirana-sam-ot-otravianeto-nadiavam-se-da-se-varna-v-681263.html", "text": "Дъщерята на бившия руски шпионин Сергей Скрипал Юлия даде първото си интервю, след като двамата бяха отровени в началото на март в британския град Солсбъри. Интервюто е пред Ройтерс, като Юлия е решила да каже само няколко изречения, а останалата част от изявлението е написала на руски и английски пред журналистите от агенцията. В изявлението си Юлия казва, че е искрено шокирана от случилото се и е благодарна за оказаната ѝ помощ. Тя допълва, че се надявам в бъдеще да се върне в родината си.Юлия благодари и за предложената помощ от страна на руското посолство, но казва, че не иска да я приеме. Тя разказва, че животът ѝ се е преобърнал след отравянето, а лечението е било много болезнено и инвазивно и продължава и до днес. По думите на Юлия в момента приоритетът ѝ е здравето на нейния баща. Ето и цялото ѝ изявление: ", "date": "2018.05.23", "title": "Юлия Скрипал: Шокирана съм от отравянето, надявам се да се върна в родината си"}
{"url": "https://offnews.bg/koloezdene/viviani-s-chetvarta-etapna-pobeda-v-dzhiroto-681269.html", "text": "Италианецът Елиа Вивиани спечели 17-ия етап на Обиколката на Италия и записа четвърта победа в тазгодишното 101-о издание на престижната надпревара.Преди това Вивиани се поздрави с успеха във 2-ия, 3-ия и 15-ия етап. Състезателят на Куик-Степ извоюва победата, спринтирайки пред Сам Бенет от Бора-Хансгрохе към финалната линия на 17-ия етап в Изео.Италианецът успя да се облагодетелства и от извеждането на двама свои съотборници, като бе оставен на перфектна позиция за последните 100 метра от спринта си под силния джъд.Бенет имаше нужната скорост, за да спечели съревнованието, но започна похода си от по-задна позиция, а и трябваше да използва по-заобиколна състезателна линия, като накрая просто не му останаха метри да материализира инерцията си.Лидерът във временното генерално класиране Саймън Йейтс от Мичълтън-Скот нямаше трудности и запази водачеството си в генералното класиране с 56 секунди пред Том Дюмулен от Сънуеб. До края на Джирото остават три тежки планински етапа и финален спринт в Рим.", "date": "2018.05.23", "title": "Вивиани с четвърта етапна победа в Джирото"}
{"url": "https://offnews.bg/liubov-i-seks/gosti-na-kralskata-svatbata-prodavat-podarachnite-si-torbichki-v-ebay-681246.html", "text": "Много от гостите на кралската сватба на принц Хари и Меган Маркъл решиха да продадат подаръчните си торбички, които получиха за събитието, в Ebay.Десетки торбички се появиха сред продуктите за продан в световната платформа за продажби в събота. До вторник няколко от тях бяха купени на търг, достигайки сумата от 10 000 долара. Обявите за останалите все още са активни, като най-високата оферта надхвърля 36 260 долара.Торбичките съдържат програмата на сватбения ден, кутия бисквитки, голяма шоколадова монета, магнит за хладилник, бутилка вода и ваучер за 20% отстъпка в магазина за подаръци на Уиндзор.Дворецът Кенсингтън отказа да коментира ситуацията.Повече от 2600 обикновени граждани бяха поканени да гледат отблизо празненството на територията на замъка в деня на сватбата.От двореца Кенсингтън заявиха, че сред гостите са представители благотворителни организации, ученици от местните училища, членовете на общността Уиндзор, персоналът на двореца, както и членове на обществото, които са показали силно лидерство и са служили на своите общности.", "date": "2018.05.23", "title": "Гости на кралската сватбата продават подаръчните си торбички в Ebay"}
{"url": "https://offnews.bg/politika/shte-pravim-zavod-za-proizvodstvo-na-chasti-za-samoleti-earbas-681267.html", "text": "Министърът на отбраната Красимир Каракачанов и вицепрезидентът на „Еърбъс Хеликоптерс“ Серж Дюран подписаха днес, 23 май, Спогодба, с която се урежда спор, предмет на арбитражно дело за неуредени отношения между Министерството на отбраната и „Еърбъс Хеликоптерс“ по договор от 2005 г. за доставка на хеликоптери „Кугар“ и „Пантер“.„С подписването на тази Спогодба издигаме нашето сътрудничество на едно ново, по-високо ниво“, каза министър Каракачанов. Той благодари на екипите от българска и френска страна за успешните усилия да бъде постигнато споразумение за окончателното уреждане на отношенията между Министерството на отбраната и „Еърбъс Хеликоптерс“.Спогодбата предвижда френската страна да осигури стратегически инвестиции в България за изграждане на завод за производство на високотехнологични продукти за самолети „Еърбъс“.Първата копка на завода е направена вече в Пловдив. През първите три години ще бъде осигурена заетост на до 300 души като е възможно в следващите осем години тази бройка да нарасне на до 800 души. Освен това френската компания „Еърбъс Хеликоптерс“ ще предостави един хеликоптер „Дофин“ за ползване от Военноморските сили.На церемонията, която се проведе в Министерството на отбраната, присъстваха посланикът на Франция Н. Пр. Ерик Льобедел, заместник-министърът на отбраната Анатоли Величков, заместник-министърът на икономиката Лъчезар Борисов, заместник-началникът на отбраната генерал-лейтенант Пламен Атанасов, командирът на ВМС контраадмирал Митко Петев, както и представители на френската компания „Еърбъс Хеликоптерс“.", "date": "2018.05.23", "title": "Ще правим завод за производство на части за самолети \"Еърбъс\""}
{"url": "https://offnews.bg/sviat/dzhuzepe-konte-e-noviat-premier-na-italia-681266.html", "text": "Президентът на Италия Серджо Матарела даде мандат на новодошлия в политиката Джузепе Конте да оглави новото правителство, съобщи Ройтерс, цитирана от БТА. Той застава начело на коалиционно правителство на крайнодясната партия Лига и антисистемното Движение 5 звезди.Конте, който е професор по право във Флоренция, трябва да състави списък от министри и да го представи за одобрение на президента, преди кабинетът да положи клетва.Двете партии, получили най-много гласове на последните избори, преговаряха в продължение на 2 месеца, преди да се споразумеят за коалиция. До коалицията се стигна, малко след като Матарела обяви, че е готов да пристъпи към съставяне на \"неутрално правителство\", тъй като преговорите не постигат напредък. Лидерът на Движението \"Пет звезди\" Луиджи ди Майо и на партията \"Лига\" Матео Салвини обаче бяха решени да избегнат този вариант.Един от най-проблемните въпроси в преговорите за коалиция беше отказът на движението да има нещо общо с бившия премиер Силвио Берлускони и неговата партия \"Напред Италия\", която е важен участник в оглавяваната от Лигата коалиция.Тази пречка обаче отпадна, след като Берлускони се съгласи да бъде изключен от евентуална сделка между Движението \"Пет звезди\" и партията \"Лига\", като същевременно заяви, че това няма да сложи край на историческия съюз между \"Напред Италия\" и Лигата.", "date": "2018.05.23", "title": "Джузепе Конте е новият премиер на Италия"}
{"url": "https://offnews.bg/obshtestvo/inteldej-solushans-specheli-pet-nagradi-ot-dva-prestizhni-konkursa-681251.html", "text": "ПР агенцията „Интелдей Солушънс“, ексклузивен партньор на PROI за България, спечели четири отличия на 18-тото издание на годишните награди на Българското дружество за връзки с обществеността (БДВО) – ПР Приз, което приключи с официална церемония вчера вечерта в Sopharma Business Towers.Проектът „Зимнина за софиянци“, реализиран про боно за „Група за чист въздух“, завоюва първо място в категория „Зелени комуникации и градска среда“ и трето място в категория „Комуникационен проект в неправителствения сектор“.Комуникационната кампания привлече вниманието на медиите, институциите и обществото към проблема с мръсния въздух, апелирайки за навременни и адекватни мерки за справяне с проблема.  спечели и престижното второ място в категория „Корпоративна комуникационна кампания“ за проекта „Изстрелване на първия български геостационарен сателит BulgariaSat-1“, реализиран за „България Сат“ ЕАД, част от групата на Булсатком.Проектът „Национален конкурс за детска авторска приказка „Дъбови листа“, реализиран от „Интелдей Солушънс“ за издателство „Дъбови листа“, специализирано в детска художествена литература, получи специалната награда на B2B MEDIA.Резултатът от този проект е сборникът „От деца за деца“, който бе издаден в края на миналата година и събра най-добрите 25 приказки и 36 илюстрации, създадени от деца от цялата страна. В момента тече второто издание на конкурса, който приключва утре навръх празника на славянската писменост и култура - 24 май.„Интелдей Солушънс“ бе отличена и с награда на тазгодишните награди BAPRA Bright Awards, организирани от Българската асоциация на ПР агенциите в категория „Специално събитие“ с проекта „Зимнина за софиянци“.Журито на двата конкурса – ПР Приз и BAPRA Bright Awards, включва водещи български и международни комуникационни експерти.", "date": "2018.05.23", "title": "Интелдей Солушънс спечели пет награди от два престижни конкурса"}
{"url": "https://offnews.bg/politika/gerb-i-dps-praznuvat-zaedno-v-galiche-681248.html", "text": "Представители на ГЕРБ и ДПС в Галиче отпразнуваха резултата от първия тур на изборите в селото.Снимки са запечатали как избиратели на ДПС не крият подкрепата си към кандидата за кмет от ГЕРБ Страхил Стоянов, хващайки се заедно на хоро.На хорото са заснети депутатът от ГЕРБ Красен Кръстев, знакови представители на ДПС в региона като Мехтин Касъмов (който наскоро излезе от затвора по делото на Мирчо Циганина от Плевен за източване на Държавния резерв) и синът му Кристин Касъмов, и общинският координатор на ГЕРБ в Бяла Слатина Стефан Терзийски.В неделя кандидатът на ГЕРБ Страхил Стоянов излиза на балотаж срещу кандидата на левицата Веселин Тушинов.", "date": "2018.05.23", "title": "ГЕРБ и ДПС празнуват заедно в Галиче"}
{"url": "https://offnews.bg/kultura/dve-izlozhbi-za-literatura-i-izkustvo-shte-se-otkriat-v-giote-institut-681255.html", "text": "Две изложби в Гьоте-институт представят различните подходи към литературната илюстрация. В едната са представени десетте финалисти в конкурса за илюстрация на Гьоте-институт „Buchschmuck“. Другата изложба е също на тема илюстрация и литература, но този път във формата арт-книга. В нея са включени избрани книги от конкурса „Параграф“ на колектива ТИ-РЕ.Продължителността на изложбите е 2 – 22 юни, а откриването ще бъде на 2 юни от 15:00 до 19:00 часа. Официалното откриване „Buchschmuck“ и съобщаването на победителите ще започне в 17:30 часа, а от 18:00 часа ще се открие официално „Параграф“.По-рано тази година Гьоте-институт проведе конкурса за илюстрация по литературен текст „Buchschmuck“. По същото време и напълно независимо пък течеше отворената покана „Параграф“, в която от колектив ТИ-РЕ търсиха най-интересните арт книги, вдъхновени или интерпретиращи литературни произведения. Сега двете инициативи се обединяват с общо откриване в двете сгради на Гьоте-институт на 2 юни.Обединението цели да представи разнообразието в техниките, подходите и стратегиите на художниците за работа с текст и образ. Докато в конкурса на Гьоте-институт става дума за единични изображения, предложения за корици на книги и илюстрации на отделни сцени от (немскоезични) книги, то проектът „Параграф“ е насочен изцяло към специфичния формат на арт-книгата.Десетте финалисти в конкурса „Buchschmuck“ ще бъдат представени в изложба в Езиковия център на Гьоте-институт на ул. „Бенковски“ 11. На откриването от 17:30 ч. ще бъдат съобщени и победителите в конкурса, избрани от жури в състав Кирил Златков, Мая Разбойникова-Фратева, Зимоне Брахман-Босе и Стефка Цанева.Половин час по-късно, в 18:00 ч. ще се състои и официалното откриване на изложбата „Параграф“ в сградата на Гьоте-институт на ул. „Будапеща“ 1. Публиката ще може да се срещне и с организаторите от колектив ТИ-РЕ, както и с някои от авторите на книгите в изложбата.Специално за литературната тематика на двете изложби откриването ще бъде в удължен формат от 15:00 до 19:00 в събота на 2 юни. В този по-широк от традиционния вернисаж времеви диапазон публиката ще има възможност да разгледа изложбите, да се запознае с произведенията, които са илюстрирани, да разгледа участващите книги.Изложбите ще могат да бъдат видени до 22 юни всеки делничен ден от 10:00 до 19:00 ч. на двата адреса на Гьоте-институт – ул. „Бенковски“ 11 и ул. „Будапеща“ 1.", "date": "2018.05.23", "title": "Две изложби за литература и изкуство ще се открият в Гьоте-институт"}
{"url": "https://offnews.bg/politika/borisov-na-poseshtenie-v-rusia-na-30-maj-681256.html", "text": "Посещението на премиера Бойко Борисов в Русия ще е на 30 май. Това съобщи съветникът на руския президент Владимир Путин Юрий Ушаков, цитиран от ТАСС. \"На 30 май очакваме работно посещение на премиера на България Бойко Борисов\", каза пред журналисти Ушаков.Тази седмица на посещение в Русия беше и президентът Румен Радев. Именно след срещата с него Путин обяви, че след няколко дни очаква и посещение на Борисов. Ушаков обясни, че на Путин му предстоят и редица визити в следващите седмици. На 5 юни той ще е в Австрия, а между 8 и 10 юни ще е на посещение в Китай. ", "date": "2018.05.23", "title": "Борисов на посещение в Русия на 30 май"}
{"url": "https://offnews.bg/sviat/zukarbarg-se-sreshtna-na-chetiri-ochi-s-makron-681268.html", "text": "Директорът на Фейсбук Марк Зукърбърг се срещна на четири очи с френския президент Еманюел Макрон в Елисейския дворец. Срещата с Макрон идва след вчерашното изслушване на Зукърбърг в Европейския парламент. По време на изслушването директорът на Фейсбук се извини за скандала с \"Кеймбридж аналитика\" и отговори на въпроси на евродепутатите, но много общо, заради което те поискаха допълнителни писмени отговори. Очакваше се, че Зукърбърг ще опита да убеди френския президент, че социалната мрежа спазва новите европейски регулации за личните данни.Срещата между двамата продължи около час. След края ѝ двамата не направиха изявление, а Зукърбърг на тръгване дори не се спря пред събралите се журналисти.", "date": "2018.05.23", "title": "Зукърбърг се срещна на четири очи с Макрон"}
{"url": "https://offnews.bg/politika/borisov-na-audientcia-pri-papata-na-25-maj-zaedno-sas-zaev-na-groba-n-681257.html", "text": "Премиерът Бойко Борисов ще бъде на посещение в Рим на 24 май и на аудиенция при главата на Римокатолическата църква Негово Светейшество папа Франциск на 25 май. Поводът е отбелязването на Деня на българската просвета и култура и на славянската писменост.Българската делегация, ръководена от премиера, включва в състава си представители на вероизповеданията у нас, на академичната общност и дейци на културата.На срещата с папа Франциск ще присъстват Западно- и Средноевропейският митрополит на БПЦ Антоний, председателят на БАН акад. Юлиан Ревалски, ректорите на УНСС проф. Стати Статев и на ВТУ „Св. Св. Кирил и Методий“ проф. Христо Бонджолов, директорът на Института по исторически изследвания към БАН доц. Даниел Вачков, директорът на Софийската филхармония Найден Тодоров и ръководителят на националната школа по приложна математика Теодоси Теодосиев. За първи път тази година традиционното поклонение пред гроба на Св. Кирил и посещението на базиликата „Санта Мария Маджоре“, където папа Адриан ІІ благославя славянската азбука и книги, ще бъде осъществено съвместно с делегацията на Република Македония, водена от министър-председателя Зоран Заев.Двете делегации ще участват и в официалния прием, даван в българското посолство в Италия по случай празника на духовността. Съвместното честване на исторически събития, значими за двете държави, и почитането на големи исторически личности, е символ на новия етап в отношенията между София и Скопие след подписването на договора за добросъседство на 1 август 2017 г.При посещението си в Рим българската делегация ще поднесе цветя на паметника на патриарха на българската литература Иван Вазов и ще присъства на молебен за здраве и успехи на българския народ, отслужен в храма „Св. Павел ала Регола“, в който черкуват членовете на Българската православна църковна община.„Аудиенцията във Ватикана е огромен жест на папата към българския народ, към изключителното дело на светите братя Кирил и Методий, към това, че сме дали писменост“, коментира премиерът Борисов при посещението си в Рим на 24 май 2015 г.", "date": "2018.05.23", "title": "Борисов на аудиенция при папата на 25 май, заедно със Заев на гроба на Св. Кирил в Рим"}
{"url": "https://offnews.bg/temida/sadat-otstrani-ot-dlazhnost-kmeta-na-mladost-desislava-ivancheva-681259.html", "text": "Съдът отстрани от длъжност досегашния кмет на столичния район Младост Десислава Иванчева и задържаната заедно с нея зам.-кмет Биляна Петрова.Съдът уважи искането на прокуратурата като прие, че оставянето им на постовете ще затрудни разследването. Определението не е окончателно и подлежи на обжалване в срок от три дни, обяви съдията. В съдебната зала Петрова се разплака и заяви, че арестът е бавна смърт и много по-лошо нещо от затвора. Вижте лицето на Иванчева, циреи съм й лекувала по цялото тяло от падаща мазилка в ареста, каза Петрова. Съдията обаче посочи, че тези изказвания са несъотносими към предмета на делото аргументи. Повод за отстраняването на Иванчева бе издадена от килията й заповед за уволнението на зам.-кмета Румен Русев.Лицето Иванчева се счита за действащ кмет и извършва действия като длъжностно лица, заяви прокурорът. Русев обаче е свидетел по делото за подкуп срещу Иванчева и Петрова и отстраняването му може да се приеме като натиск над свидетели. Така тя отправя и предупреждение към други свидетели, смята обвинението. Съдията се съгласи и отстрани от длъжност и Биляна Петрова, която е подписвала от ареста само молба за отпуск. Това е активно мероприятия да бъда свалена, оклеветена и унищожена психически и физически, заяви Десислава Иванчева в залата. Това е политическа атака срещу мен, държат ме изолирана, не мога да давам и получаван писма, не мога да се свържа с външния свят, за мен това е репресия, каза още тя. ", "date": "2018.05.23", "title": "Съдът отстрани от длъжност кметa на Младост Десислава Иванчева"}
{"url": "https://offnews.bg/ikonomika/etcb-ni-otriaza-za-evroto-triabva-da-se-spravim-s-koruptciata-681262.html", "text": "Европейската централна банка (ЕЦБ) охлади надеждите ни за скорошно присъединяване към еврозоната. Според ЕЦБ страната ни се нуждае от още реформи, за да изпълни изискванията. Това е едно от заключенията в разпространения днес Доклад на ЕЦБ за конвергенцията, обхващащ 7 от деветте държави в Европейския съюз, които още не са приели еврото.В края на април премиерът Бойко Борисов обяви, че целта ни е до една година да влезем в чакалнята на еврозоната. ЕЦБ обаче изразява безпокойство от голямата задлъжнялост на бизнеса, от корупцията, слабото образование и ниската професионална квалификация.В доклада са изредени макропоказателите, по които икономиката на България покрива изискванията за еврозоната. Левът е стабилен благодарение на валутния борд, инфлацията е ниска, държавният дълг е с относително малък дял от БВП. В средно- и дългосрочен хоризонт България е изправена пред малки рискове за фискалната устойчивост.\"Макар че макроикономическите дисбаланси в България вече не се оценяват като прекомерни, икономиката ѝ се сблъсква с тях под формата на оставащи слабости във финансовия сектор в съчетание със сравнително висока корпоративна задлъжнялост\", се посочва в доклада. ЕЦБ изразява притеснение, че през следващите години се очаква инфлацията постепенно да нараства, макар и с умерен темп, но в дългосрочен хоризонт съществуват сериозни опасения за устойчивостта на конвергенциятапо отношение на инфлацията в България\". В доклада се посочва, че догонването на българската икономика е възможно да доведе до \"положителен диференциал на инфлацията спрямо тази в еврозоната с оглед на това, че БВП на човек от населението и ценовите равнища в България още са значително под тези в еврозоната\". Затова трябва ръстът на заплатите да съответства на производителността на труда.Според ЕЦБ качеството на работа на институциите и на управлението е сравнително ниско във всички разглеждани държави с изключение на Швеция. България е посочена сред страните с ниско качество на институциите и управлението, което се е подобрило много малко спрямо 2008 г. ЕЦБ критикува и високото ниво на необслужваните кредити в банките, като изтъква и необходимостта от усъвършенстване на банковия надзор и надзора върху небанковия сектор. Според доклада фискалната политика на България не е рискова, но въпреки ниското равнище на публичния дълг се препоръчва благоразумната политика на Министерството на финансите да продължи.Заключенията в доклада формално не са пречка за кандидатстване за чакалнята на еврозоната, но може да подсилят скептицизма към българската кандидатура. ", "date": "2018.05.23", "title": "ЕЦБ ни отряза за еврото, трябва да се справим с корупцията"}
{"url": "https://offnews.bg/sviat/nov-virus-atakuva-kompiutri-v-54-strani-681261.html", "text": "Нов компютърен вирус е заразил хиляди компютри в над 50 страни, съобщава американската телекомуникационна компания Cisco Systems, цитирана от РИА Новости.Според компанията са засегнати над 500 000 компютъра. Вирусът е получил названието VPNFilter. Той нанася поражения на мрежовата апаратура.С помощта на вируса хакери могат да повреждат устройствата и да изтеглят данни. Вирусът е разпространен в 54 държави, особено активно в Украйна.", "date": "2018.05.23", "title": "Нов вирус атакува компютри в 54 страни"}
{"url": "https://offnews.bg/politika/mestan-kato-zhiv-shtit-na-erdogan-obedinenie-pod-kriloto-na-dps-niama-681254.html", "text": "Лидерът на малката извънпарламентарна партия ДОСТ Лютви Местан днес официално обяви, че структурите му нямало да се вливат в ДПС, каквито слухове се носят през последните месеци.За целта на единението между двете политически сили у нас на няколко пъти идваха високопоставени емисари на Анкара. Посредническите мисии обаче удариха на камък.Днешното изявление на Местан на практика преповтаря Според разжалвания бивш лидер на депесарите обединение под крилото на ДПС било невъзможно, защото тази партия:1. Служи не на избирателите си, а на олигархията;2. Защитава не българските, а чужди интереси;3. Подкрепя в критични ситуации вместо натовска Турция други антибългарски и антинатовски сили (Русия);4. Намесва се във вътрешните работи на Турция и в същото време претендира, че представлява интересите на малцинствата;5. Твърди, че опитът за военен преврат от юли 2016 г. е „фалшив“ и „режисиран от самия президент на Турция“;6. Отправя обидни квалификации по адрес на държавния глава на Р Турция.Ето и цялото изявление на Председателя на ДОСТ:ОБЕДИНЕНИЕ ПОД КРИЛОТО НА ДПС НЯМА ДА ИМА!", "date": "2018.05.23", "title": "Местан като жив щит на Ердоган: Обединение под крилото на ДПС няма да има. Те са с Русия"}
{"url": "https://offnews.bg/temida/arestuvaha-shofiora-na-tir-a-udaril-avtobus-na-trakia-681258.html", "text": "Задържаха шофьора на товарния автомобил, станал причина за катастрофата на автомагистрала „Тракия“, съобщиха от прокуратурата.По случая е образувано досъдебно производство. Катастрофата стана по линията Лозен - София на входа на столицата тази сутрин. Турски тежкотоварен камион е ударил автобуса отзад и го е изхвърлил от пътя.Пострадаха 12 души, двама от които тежко. Установено е, че за катастрофата е виновен водачът на товарния автомобил – Гьокхан Кахриман, турски гражданин, който е нарушил правилата за движение по пътищата, като по този начин по непредпазливост е причинил телесни повреди на 12 лица, 7 от които за момента за установени като средни.Предвид високата обществена опасност на деянието, наблюдаващият прокурор е постановил задържане на Кахриман за срок до 72 часа.", "date": "2018.05.23", "title": "Арестуваха шофьора на ТИР-а, ударил автобус на 'Тракия'"}
{"url": "https://offnews.bg/sviat/arestuvaha-za-25-dni-piarkata-na-navalni-zaradi-tuit-681260.html", "text": "Прессекретарят на опозиционера Алексей Навални Кира Ярмиш ще остане в ареста 25 денонощия заради туит.Ярмиш е осъдена за повторно нарушаване на реда за провеждане на масови демонстрации. Причина за това е туит, пуснат на 12 април, в който препраща към видео на Навални с призив за демонстрацията \"Путин не ни е цар\" на 5 май - два дни преди Путин да започне новия си мандат. Демонстрации бяха организирани в 90 руски града. По време на протестите над 1000 души бяха задържани, тъй като шествията не бяха позволени от властите. Туитът на Ярмиш обаче е пуснат, преди организаторите на демонстрацията да подадат заявка за провеждането ѝ в Москва, която по-късно е отхвърлена. Самият Навални също беше арестуван. Той трябва да остане в ареста 30 дни. ", "date": "2018.05.23", "title": "Арестуваха за 25 дни пиарката на Навални заради туит"}
{"url": "https://offnews.bg/drugi/grozni-stceni-prekasnaha-levski-lukojl-balkan-681270.html", "text": "Втората среща от финалния плейоф в Националната баскетболна лига за мъже между Левски Лукойл победи гостуващия Балкан (Ботевград) в столичната зала \"Универсиада\" беше прекратен 3:01 минути преди края при резултат 66:59 за домакините заради инциденти на трибуните, информира БНТ.Двубоят започна равностойно и дълго време нито един от двата състава не успяваше да направи съществена разлика. Във втората четвърт напрежението и нервните отигравания на баскетболистите доведоха до доста грешки и ниска резултатност, но все пак с по-концентрирани действия Левски Лукойл успя да стигне до преднина от 37:27 малко преди почивката.25 секунди преди края на първото полувреме мачът беше прекъснат, след като от Балкан се оплакаха, че от агитката на домакините, разположена зад пейката на ботевградчани, са започнали да хвърлят предмети по тях и да ги плюят.Президентът на гостите Михаил Михайлов дори слезе на полето и заплаши, че ще извади отбора, но все пак след около пет минути редът в залата беше възстановен след намесата на наставника на столичани Константин Папазов.В началото на третата четвърт \"сините\" дръпнаха с 48:34, след което успяваха да поддържат преднина от десетина точки.Гостите започнаха по-агресивно последната четвърт и пет минути и половина преди сирената те успяха да намалят до 56:62.3:01 минути преди края при 66:59 за Левски Лукойл от пейката на Балкан изпуснаха нервите си и отговориха на провокациите от публиката на \"сините\", като хвърлиха няколко пластмасови бутилки по агитката на домакините. Това наложиново прекъсване на двубоя и само намесата на охраната и на полицията предотврати по-сериозен инцидент. Играчите на двата отбора се прибраха в съблекалнята, а мачът трябваше да бъде доигран, след като залата бъде опразнена от зрители.Феновете на Балкан отказаха да напуснат залата и час след прекъсването на двубоя, както е по правилник, мачът беше прекратен, като оставащото време до края ще бъде доиграно утре.", "date": "2018.05.23", "title": "Грозни сцени прекъснаха Левски Лукойл - Балкан"}
{"url": "https://offnews.bg/ikonomika/tcigareniat-pazar-v-balgaria-palna-promiana-sled-otteglianeto-na-bulg-681208.html", "text": "Какво се случи на цигарения пазар в България след като родната тютюнева гордост \"Булгартабак\" излезе от пазара?Миналата година Бритиш Американ Табако (БАТ) купи марките на бившия ни цигарен монопол и започна производството им в Румъния, а на пазара са настъпили доста сериозни размествания показват маркетингови данни, с които OFFNews разполага. В момента фабриката в Благоевград продължава да работи на пълна пара, но цялата продукция от ММ, Престиж и други брандове заминава за износ в източна посока.При отсъствието на \"Булгартабак\" от българския пазар категоричният номер едно на цигарения пазар у нас е именно БАТ. Към месец март тази година компанията е с пазарен дял от 38,6 процента, с което изпреварва почти двойно като дял най-близкия преследвач \"Карелия\". Гръцкият производител в момента държи 20,5 от пазара у нас. Към второто място обаче напоследък се е засилила сериозно и \"Филип Морис Интернешънъл\", чийто пазарен дял през последните дванадесет месеца се е увеличил от 16,3% на 18,6%.Увеличават се и продажбите на \"Джапан Табако Интернешънъл\" (JTI). Пазарният дял на компанията, която дистрибутира марките Winston и Sobranie, е нараснал от 8,1% на 8,5%. По този начин JTI е успяла да измести от четвъртото място цигарите на Кинг Табако. Пазарното присъствие на българския производител се е свило от 8,4% на 7,9% през последните 12 месеца.С най-нисък пазарен дял у нас, макар че отбелязва ръст от 5,3% до 5,9%, остава Imperial, който продава основно марката Davidoff у нас.А ето и данните за най-продаваните марки цигари у нас.Топ 10 марки през март 2018 Марка                  Пазарен дял март 2017           Пазарен дял март 2018Karelia                            17,5%                                   17,7%Marlboro                           9,3%                                   11,5%Victory                            12,3%                                     9,9%Rothmans                         6,8%                                      8,7%Eva                                   8,7%                                     7,0%Dunhill                              5,6%                                      6,0%Davidoff                            5,3%                                      5,8%Merilyn                              4,1%                                      3,9%Winston                             4,0%                                      3,7%King                                  4,0%                                      3,5%Тези пазарни дялове разбира се не отчитат нелегалния пазар, който по последни данни при цигарите е 6,6 процента.Въпреки че през последните години цигарите без бандерол да намаляват на пазара у нас заради по-ефективната борба с контрабандата Агенция Митници и МВР все още откриват значителни количества от познатите на пазара марки на Карелия и Кингс Табако - цигари с марките Карелия, Кинг, Корсет и други.Друга част от папиросите без бандерол носят марки, които не са официално регистрирани като Cosmopolitan, Compliment и President. За тях няма официални данни за производителя, но според източници от бранша повечето от тях са произведени на територията на България.", "date": "2018.05.23", "title": "Цигареният пазар в България: Пълна промяна след оттеглянето на Булгартабак"}
{"url": "https://offnews.bg/politika/prodavaneto-na-katalizatori-shte-stava-samo-s-dokument-za-proizhod-681227.html", "text": "Правителството одобри промени в нормативни актове, които отстраняват непълноти при транспониране на европейското законодателство в областта на управлението на отпадъци.Промяна в Наредбата за излезлите от употреба моторни превозни средства поставя краен срок за употребата на олово в системи с високо напрежение над 75 V, които се използват само за задвижване в превозни средства от категории M1 и N1. Това означава, че в електромобили от тези категории, чийто тип е одобрен след 1 януари 2019 г., не може да се използват оловни акумулаторни батерии за задвижването им. Оловото, живакът, кадмият и шествалентният хром са забранени в материалите, като се прави изключение само за случаи, когато тези метали не може да бъдат заменени.С постановлението се ограничават умишленото премахване и кражбите на катализатори, предавани като отпадък заради съдържащите се в тях ценни метали. Въвежда се изискване предаването и приемането на отработен катализатор, отделен от МПС, да става само с декларация за произход, попълнена от собствениците.Одобрени са и промени в Наредбата за разделно събиране на биоотпадъците и третиране на биоразградимите отпадъци, които са в изпълнение на целта за намаляване на количеството депонирани биоразградими отпадъци с 35% до 2020 г.Правителството одобри и проект за промени на Закона за управление на отпадъците, с който се въвеждат европейски хармонизирани критерии за опасното свойство HP 14 „Токсични за околната среда“, съгласно европейски регламент от 2017 г.С промените в българското законодателство се регламентират свойствата, определящи отпадъците като опасни. Това ще позволи да се избегне прилагането на различни критерии за определянето на опасното свойство „Токсични за околната среда“ в нашата страна и в другите държави членки и ще отпадне необходимостта за повторното му определяне при трансграничен превоз на отпадъците. Избягва се и рискът за околната среда, защото се отнема възможността даден отпадък, определян като токсичен по хармонизираните критерии, да се бъде посочен като нетоксичен в нашата страна.С настоящия ЗИД на ЗУО се въвеждат и разпоредби, свързани със законодателните предложения на ЕК в пакета „Кръгова икономика“. Поставят се основите на система за събиране на отпадъци от текстил, с което ще се осигури поетапно увеличение на целите по рециклиране и оползотворяване на отпадъците.", "date": "2018.05.23", "title": "Продаването на катализатори ще става само с документ за произход"}
{"url": "https://offnews.bg/kultura/sagata-s-kontcerta-na-smokie-v-burgas-prikliuchi-kzp-globiava-s-30-hi-681228.html", "text": "Комисията за защита на потребителите (КЗП) ще глоби с 30 хил. лева организаторите на несъстоялия се концерт на Smokie в Бургас. Сагата продължи няколко месеца, в които хората, купили си билети за събитието, не можаха да възстановят парите си.Концертът на Smokie трябваше да е през февруари, но неразбирателство между промоутъра и \"Тикетпро\" попречи на хората да си вземат парите обратно.Документалната проверка на КЗП установи, че в договора между организатора на концерта и компанията за продажбата на билетите „ТИКЕТ ПРО БЪЛГАРИЯ\" е записано, че отговорността за връщането на парите в подобни на този случаи е на организатора.На 22 май управителят на „ЛИВЛОВ“ ООД депозира в КЗП декларация, в която твърди, че не е получил от „ТИКЕТ ПРО БЪЛГАРИЯ\" сумите за издадените билети и в момента е в невъзможност да изплати парите за тях. Посочва още, че „няма преки отношения с потребителите”, но „носи морална отговорност” и поради това се ангажира да започне процедура по възстановяване на парите в срок от 3 дни от получаване на дължимите от разпространителя на билетите суми.Комисията за защита на потребителите обаче не прие това предложение и че то решава проблема на хората, които не са получили обратно парите си. По повод постъпили жалби от потребители от месец февруари до момента КЗП извърши редица проверки на разпространителя на билетите „ТИКЕТ ПРО БЪЛГАРИЯ\" ЕООД и на адреса на регистрация на фирмата на организатора „ЛИВЛОВ“ ООД, до когото впоследствие е изпратена и покана за явяване в Комисията. Усилията на институцията са насочени предимно в посока съдействие за възстановяване на парите на потребителите, които не са посетили преместения във Варна концерт. Поради съмнение за измама от страна на двете дружества, Комисията е изпратила жалбите на засегнатите граждани до полицията.", "date": "2018.05.23", "title": "Сагата с концерта на Smokie в Бургас приключи, КЗП глобява с 30 хил. лв организаторите"}
{"url": "https://offnews.bg/zdrave/pravitelstvoto-otpusna-pari-za-bolnitcite-vav-vratca-i-lovech-681230.html", "text": "Правителството одобри допълнителни плащания по бюджета на Министерството на здравеопазването за предоставяне на безлихвена възмездна финансова помощ на МБАЛ „Христо Ботев” АД, гр. Враца, и МБАЛ „Проф. д-р Параскев Стоянов” АД, гр. Ловеч, в размер до 2 223 113 лв.Средствата са предназначени за погасяване на неразплатени разходи за персонал. Предвижда се двете лечебни заведения да възстановят предоставените средства на месечни вноски в срок до 10 декември 2019 година.Решението съответства и изпълнява политиката на правителството за подобряване функционирането и контрола на здравната система в страната и повишаването на качеството на медицинската помощ.Отпускането на парите идва само седмица, след като премиерът Бойко Борисов заяви, че отказва да даде пари, тъй като в здравеопазването са дадени 5 млрд. лв. Той заяви, че парите вероятно изтичат, но вместо да сезира прокуратурата за това, той възложи на здравния министър да затегне финансовата дисциплина.Не може близо 5 млрд. лв. да сме дали за здравеопазване и да има хора, които недоволстват, .Недовоството на лекари ескалира, когато срещу зам.-министъра на здравеопазването Жени Начева .", "date": "2018.05.23", "title": "Правителството отпусна пари за болниците във Враца и Ловеч"}
{"url": "https://offnews.bg/obshtestvo/mon-otmenia-zadacha-7-ot-maturata-vapreki-che-v-neia-niama-gramatichn-681234.html", "text": "Задача 7 от матурата по български език и литература няма да бъде зачетена. Независимо кой от четирите варианта за отговор са избрали дванадесетокласниците, те ще получат полагащата се 1 точка.Това обяви зам.-министърът на образованието Таня Михайлова преди минути на извънреден брифинг в МОН, свикан малко след края на заседанието на Министерския съвет.Тя подчерта, че в задачата няма граматична грешка, но решението е взето поради създаденото напрежение. С мотива ѝ се съгласи директорът на Института за български език при БАН проф. Светла Коева.Професор Коева коментира, че няма граматична грешка. Допусната семантична неточност във верния според МОН отговор - Б, но не е нарушено граматично правило.\"Всеки един отговор трябва да бъде безспорен – това е изискване при съставянето на тестовете. Съответно, след като условието създава и най-малкото съмнение за друг отговор, смятам, че това е напълно отговорно решение\", обясни Михайлова защо въпреки липсата на грешка задачата се отменя.Задачите за матурите минават през няколко нива на проверка. Първо се сформира комисия, която ги изработва. След това друга комисия извършва експертна оценка. Следващата проверка извършват експерти, определени със заповед на министъра на образованието, които утвърждават изпитните материали. В последните дни преди провеждането на съответния държавен зрелостен изпит други експерти правят окончателната експертна оценка на изпитните варианти.", "date": "2018.05.23", "title": "МОН отменя задача 7 от матурата, въпреки че в нея няма граматична грешка"}
{"url": "https://offnews.bg/temida/ivancheva-pishe-na-tcatcarov-che-iska-sreshta-s-mediite-681237.html", "text": "Кметът на Младост Десислава Иванчева е изпратила заявление до главния прокурор Сотир Цацаров, след отказ на наблюдаващия делото й за подкуп прокурор да й разреши среща с медиите. Същото искане е отправила и зам.-кметът Биляна Петрова, също задържана с Иванчева, съобщи пиарът на района Петър Кърджилов.Множество медии, противно на журналистическите принципи на Етичния кодекс на българските медии, коментираха г-жа Иванчева и г-жа Петрова като „очевидно виновни“, като тиражираха в публичното пространство редица клевети, лъжи и обиди по техен адрес. Срещу всички тях г-жа Иванчева и г-жа Петрова ще заведат дела в съда, съобщава Кърджилов.  В заявлението си до Цацаров Иванчева и Петрова се позовават на чл. 253, ал. 5 от ЗИНЗС. ", "date": "2018.05.23", "title": "Иванчева пише на Цацаров, че иска среща с медиите"}
{"url": "https://offnews.bg/kultura/horeografat-dimitris-papajoanu-predstavia-velikiat-ukrotitel-za-pa-681232.html", "text": "Световноизвестният хореограф Димитрис Папайоану ще представи за първи път в България свой спектакъл. \"Великият укротител\" ще бъде показан на 28 и 29 септември в Дом на културата \"Борис Христов\", Пловдив, от 19:30 часа, в рамките на ONE DANCE WEEK 2018.\"Великият укротител\" е новото бижу в 30-годишната впечатляваща кариера на Папайоану. В спектакъла човешкият живот е пътешествие до скрити съкровища, откриване на съкровеното, вътрешно археологическо проучване на смисъла. Талантливият грък жонглира с препратки от историята на изкуствата, известни европейски картини, метафори и танцови техники. Зрелищните декори, типично в стила на Папайоану, са подвижна вселена, в която подът става вълна, отварят се неочаквани врати, създават се хибридни същества, докато десетимата танцьори на сцената разголват табутата за смъртта и тялото.Премиерата на \"Великият укротител\" се състоя през миналата година в Онасис Център, Атина. Спектакълът ще бъде представен на българската публика преди британската си премиера в Лондон, а вече бе показан на най-престижните фестивали и сцени на два континента - в Париж, Мадрид, Барселона, Неапол, Стокхолм, Сеул, Тайпе и други. \"Великият укротител\" става част от програмата на 11-тото издание на международния фестивал за съвременен танц и пърформанс . Следете събитието за повече информация.От 23 май на касите на Easypay и онлайн, в системата на , ще бъдат пуснати в продажба 50 промоционални билета за \"Великият укротител\" на ексклузивна цена от 20 лева до изчерпване на количествата.ONE DANCE WEEK се организира от Фондация \"ЕДНО за Култура и Изкуства\" и е част от програмата на Пловдив – Европейска столица на културата 2019.За повече информация следете  във Facebook, Instagram и Twitter, както и .", "date": "2018.05.23", "title": "Хореографът Димитрис Папайоану  представя 'Великият укротител'  за първи път в България"}
{"url": "https://offnews.bg/bojni/narekoha-kobrata-strahlivetc-681239.html", "text": "Британският боксьор в тежка категория Дилиън Уайт упражнява натиск върху Кубрат Пулев, за да постигне споразумение за мач между двамата, който ще е елиминаторен във версия IBF и победителят от него ще стане задължителен претендент за световната титла на Антъни Джошуа.Търгът за двубоя ще се състои в четвъртък, 24 май, а Уайт е готов да се върне на ринга на 28 юли в “О2 Арена” в Лондон.Миналата седмица Пулев обяви в социалните медии, че никой до този момент не е говорил с него за битка с Уайт. Той обаче също така каза, че е много заинтересован да се изправи срещу Уайт при правилните условия.Кобрата трябваше да се бие с Джошуа през октомври миналата година, но той се отказа заради контузия на рамото. В крайна сметка българинът бе заменен от Карлос Такам, когото Джошуа спря в десетия рунд.\"Пулев не иска да се бие\", каза Уайт за “Скай Спортс”, цитиран от Спортал.\"Мисля, че той се надява на това, което казах, а именно че ще се бия с Луис Ортис. Така той ще може да срещне Александър Димитренко в следващия си мач.”Дилиън Уайт е убеден, че българският претендент нарочно протака. Както е известно, търгът за мача първоначално бе насрочен за 10 май, след това бе преместен за 17-и, а сега окончателната дата за провеждането му е 24 май.Той просто ни губи времето. Аз съм за провеждането на този мач, той казва същото. Пулев обяви, че аз съм перфектният противник за него, но по някаква причина той и промоутърът му Кале Зауерланд протакат. Мразя бокса в тежка категория, пълен е със страхливци!Търгът е този четвъртък, така че независимо от всичко в следващите няколко дни ще разберем какво става и дали Пулев е достатъчно мъж, за да се бие или не\", завърши Дилиън Уайт.", "date": "2018.05.23", "title": "Нарекоха Кобрата \"страхливец\""}
{"url": "https://offnews.bg/obshtestvo/agentciata-po-zaetostta-oblekchava-protcedurite-za-rabotnitci-ot-treti-681236.html", "text": "Работодателите, които желаят да наемат работници от трети държави (такива извън ЕС), от днес ще могат да се възползват от облекчени процедури при подаване на документи в Агенцията по заетостта.С тези промени в българското законодателство се въвеждат изискванията на Директива №2016/801 на ЕП и на Съвета на Европа от 11 май 2016 г., съобщават от Агенцията.Улесненията са свързани с условията за влизане и пребиваване на граждани на трети държави с цел провеждане на научно изследване, следване, стаж, доброволческа дейност, програми за ученически обмен или образователни проекти и работа по програми „au pair”.Регламентират се правата и задълженията на научните работници, студентите и стажантите, като се облекчава достъпа до българския пазара на труда на посочените групи мигранти.Агенцията по заетостта въвежда за улеснение на работодателите контролни листове за проверка на окомплектованост на документите, публикувани към всяка конкретна процедура.Повече информацията за промените може да намерите .", "date": "2018.05.23", "title": "Агенцията по заетостта облекчава процедурите за работници от трети държави"}
{"url": "https://offnews.bg/obshtestvo/cherna-gora-flirt-na-interesi-681221.html", "text": "Ново внимание към Котор привлича и мафиотската война.„Войната между которските криминални кланове започна през 2014 г., когато във Валенсия задържаха товар с 200 кг кокаин. От тогава досега, за тези четири години, има над 30 мафиотски убийства – както в Черна гора, така и в Сърбия, и в Босна и Херцеговина”, разказва разследващият репортер от местната телевизия „Вести” Светлана Джокич.Имената на двете криминални групи са свързани с два от кварталите в града - Шкалярци и Калчани. Ръководителите им са зад граница, но тук имат т.нар. войници. Колко са те – никой не знае точно.В Котор не обичат да говорят по темата.„Това, което на първо място предизвиква неудовлетворение у гражданите на Котор е, че те живеят в древен град, в град, в който се намират 75% от културните ценности на Черна гора, град, в който имаме 25 от най-известните, най-красивите залези в цял свят, и в един момент този град започва да става разпознаваем с клановете на мафията”, казва кметът на Котор Владимир Йокич.След няколко убийства, едно от които става по време на футболна тренировка на местния отбор, жителите излизат на протест.„Организираната престъпност от този ранг не може да съществува и няма да е толкова силна, ако не получавапомощ от службите по сигурността. Преди две години, когато се стигна до дело на един от участниците от клана на Кавачката група, между тях беше и заместник-ръководителят на полицията в Котор – Златко Самарджич, който е подавал информация на клана за това кога полицията планира акции и т.н. Т.е. престъпниците са подкрепяни от държавата”, обяснява Светлана Джокич.От полицията не поискаха да коментират темата.Причините за неефективната борба с престъпността са много по-дълбоки, казва Борис Раонич от неправителствената организация „Граждански алианс”.„По време на санкциите през 90-те години бомбардировките на НАТО и политическите събития тук в Черна гора създадоха една нова система в полицията, която не отговаря на критерии за европейска полицейска служба. Престъпните кланове станаха все по-големи и все по-мощни и не само в Черна гора, а в целия регион. Така сега имаме полиция, която не е способна да се справи с тях, защото десетилетия усилията ѝ бяха съсредоточени по други теми. Борис е сред инициаторите на граждански протести за по-строги мерки срещу организираната престъпност. След граждански натиск и недоволство, директорът на полицията подава оставка.Проблемите в борбата с организираната престъпност и корупцията са посочени като слаби места в доклада на Европейската комисия за напредъка на Черна гора.„Нашата система все още не е готова за пълно членство в европейското семейство по няколко причини. На първо място няма достатъчно натиск върху правителството, за да направи тези промени. Не е в техен интерес, защото ако има промените, ще бъдат по-добре контролирани какво правят. Като цяло не искат да отрежат клона, на който седят. Друг проблем е, че има част от гражданското обществото, която иска да се спрат преговорите с ЕС, вместо да упражнят натиск върху управляващите”, казва още той.„Посланието на Европейската комисия, която казва, че ние сме позитивният пример в региона и че сме лидер в преговорния процес, е проблем за реформите в страната. Когато ние, от неправителствения сектор, академичните среди или експерти, искаме реформи, управляващите отговарят: „Какво искате – ето ЕС казва, че ние сме лидер в региона”. Така не можем да упражним натиск. Този тип послания не са добри за постигането на реформи в обществото”, добавя Раонич.Яхтеното пристанище е една от най-големите чуждестранни инвестиции в Черна гора. Тук акостират и едни от най-големите яхти в Адриатическо море.Когато канадски бизнесмен купува земята, плаща за нея малко над 3 млн. евро. 10 години по- късно я продава, според спекулациите, за 200 млн. евро.Пристанището е бивша военноморска база в бивша Югославия, а сега – най-луксозният порт в региона. Има капацитет за 650 места, като поне 130 са местата за супер луксозни яхти. В изградения комплекс са луксозни резиденции, бутици и голф игрище. Новият собственик е инвестиционна компания от Обедините арабски емирства.", "date": "2018.05.23", "title": "Черна гора: Флирт на интереси"}
{"url": "https://offnews.bg/temida/spriaha-dosadebnoto-proizvodstvo-sreshtu-glavnia-arhitekt-na-sofia-681245.html", "text": "Зам.-главният прокурор Пенка Богданова отмени постановлението на прокурор Стойчо Ненков от Апелативна прокуратура София, с което е образувано досъдебно производство срещу главния архитект на Столична община Здравко Здравков за престъпление по чл. 296 НК.Наказателното производство срещу Здравков беше заради отказа му да изпълни съдебно решение, което дава зелена светлина за строителството на небостъргач в столичния квартал „Стрелбище”.След анализ на събраните материали е установено, че апелативната прокуратура се е произнесла при неизяснена фактическа обстановка, която не позволява да бъде направен обоснован извод относно това, налице ли е вече наложено административно наказание за същото деяние.Затова зам.-главният прокурор е указал на Софийската района прокуратура да извърши допълнителна проверка по случая. Постановлението на прокурор Ненков, както и още един негов акт са отменени и поради допуснати съществени нарушения на процесуалния закон, изразяващи се в следното:- въпреки че от 09.08.2016 г. разпоредбата на чл. 213, ал. 2 НПК е отменена и горестоящ прокурор няма право да указва на по-ниска по степен прокуратура да образува досъдебно производство, с постановление от 11.04.18 г., той е разпоредил на СРП да образува дело.– въпреки че от 05.11.2017 г. действа новата разпоредба на чл. 214, ал. 3 НПК, според която в акта за образуване на досъдебно производство не се посочват имената на лицето (а само престъплението), с постановлението от 09.05.2018 г., прокурорът от АП София е образувал делото срещу конкретно лице.Тъй като тези пропуски поставят въпроса дали е налице задълбочено познаване на актуалното законодателство, прокурор Богданова предлага на Апелативната прокуратура в София да прецени дали да не извърши извънредно атестиране на прокурор Ненков, което се прави при наличие на данни за трайно влошаване на качеството на работа на магистрата.", "date": "2018.05.23", "title": "Спряха досъдебното производство срещу главния архитект на София"}
{"url": "https://offnews.bg/obshtestvo/sanarodnitci-ot-chuzhbina-shte-vlizat-v-universitet-s-test-po-balgarsk-681229.html", "text": "Правителството прие промени в Наредбата за държавните изисквания за приемане на студенти във висшите училища, за да я актуализира с направените промени в Закона за висшето образование и други нормативни актове.Уточнени са процедури и срокове по дейности на кандидат-студентите и на висшите училища, за да се оптимизира приемът на български и чуждестранни студенти.Създадена е възможност чуждестранни граждани от български произход да кандидатстват за обучение във висшите ни училища, като докажат знанията си по български език чрез полагане на тест, одитиран от европейската езикова организация – партньор на Съвета на Европа. Когато в дипломата за средно образование няма оценка по български език и литература, по решение на академичния съвет на съответното висше училище и за отделни специалности оценката от теста с минимално ниво на владеене на езика В2 може да я замени при балообразуването.Дава се възможност когато в дипломата за средно образование на кандидат-студента няма оценка по учебен предмет, която участва в образуването на състезателния бал, лицето да валидира компетентности в съответствие със Закона за предучилищното и училищното образование при условията на Наредбата за оценяване на резултатите от обучението на учениците.", "date": "2018.05.23", "title": "Сънародници от чужбина ще влизат в университет с тест по български език"}
{"url": "https://offnews.bg/politika/gerb-i-bsp-v-spor-dali-pravitelstvoto-pravi-dostatachno-za-horata-s-uv-681226.html", "text": "Социалният министър Бисер Петков има малко повече от месец да напише концепция за проект на изцяло нов закон - за социалните услуги. Това решиха депутатите, като дадоха време на Петков да представи идеята си пред тях до 30 юни. Новият закон трябва да засяга политиката за интеграция на хората с увреждания. Народните представители дадоха същия срок на министъра, за да направи отчет за това как се е изпълнявал плана за действие на България за прилагане на Конвенцията за правата на хората с увреждания (2015-2020) през последните 3 години. До решението, което е предложено от ГЕРБ, \"Обединените патриоти\" и \"Воля\", се стигна след разискване по проблемите на хората с увреждания, инициирано от БСП. Социалистите имаха свое предложение - парламентът да възложи на социалното министерство да разработи и внесе до 31 август не концепция за закон, а направо проект, който предварително да е съгласуван и одобрен от организациите на хората с увреждания, да разработи работещ механизъм за индивидуална оценка на потребностите на хората с увреждания, който да гарантира тяхното социално включване и трето да разработи адекватни и достъпни регистри на хората с увреждания.БСП искаха още министърът да осигури необходимия брой лични асистенти, както и да възложи на правителтвото да осигури достъпна среда за тези хора.По време на разискването от БСП обявиха, че социалната политика на ГЕРБ е на принципа \"проба-грешка\". От ДПС обявиха, че всяко правителство полагало усилия да даде повече средства за хората с увреждания, но недоволството не стихва. ГЕРБ пък заявиха, че тази политика е приоритет на правителството. Социалистът Михаил Христов разкритикува министъра. По думите му липсват реални политики за хората с увреждания. \"Какво направихте за механизма за индивидуална оценка? Осигурихте ли нужния брой лични асистенти?, Осигурихте ли достъпна среда?\", попита депутатът.Петков пък обясни, че проблемите на хората с увреждания са приоритетни за социалното министерство. \"Има много нерешени въпроси, но ви уверявам, че за последната една година проблемите на хората с увреждания са приоритетни в дневния ред на министерството\", коментира той. Министърът обяви, че проектът на Закон за социалните услуги ще бъде разработен до 15 октомври.", "date": "2018.05.23", "title": "ГЕРБ и БСП в спор дали правителството прави достатъчно за хората с увреждания"}
{"url": "https://offnews.bg/kultura/redfoo-i-party-rock-crew-potvardiha-uchastieto-si-v-mtv-presents-varn-681238.html", "text": "MTV Presents Varna Beach обявява участието на американския рапър и продуцент REDFOOи Party Rock Crew в програмата на събитието през 2018 година.Това ще бъде първото шоу на световната сензация в България. Благодарение на комбинацията от слънце, море, MTV и впечатляващата сцена на Varna Beach на 12-ти август посетителите ще станат свидетели на най-страхотното музикално събитие на живо това лято в България. Хитовете на Redfoo са сред най-успешните световни сингъли в класациите за всички времена и едни от най-гледаните в YouTube. С присъединяването на Redfoo към Rita Ora и DJ-ите на Club MTV - Rewire & Varski, се очертава много силен лайнъп на тазгодишното издание на MTV Presents Varna Beach 2018. Още много международни звезди ще бъдат обявени скоро!MTV Presents Varna Beach потвърди и пълния списък на българските артисти - Дара, Криско, Pavell & Venci Venc’, Tita и 4Magic ще станат част от събитието на MTV и ще взривят публиката от най-голямата фестивална сцена в България. ", "date": "2018.05.23", "title": "REDFOO и  Party Rock Crew потвърдиха участието си в MTV Presents Varna Beach 2018"}
{"url": "https://offnews.bg/temida/petar-kardzhilov-stava-zamestnik-kmet-na-mladost-681249.html", "text": "Пиарът на столичната община \"Младост\" Петър Кърджилов става заместник-кмет на района на мястото на Биляна Петрова, подсъдима заедно с досегашния кмет Десислава Иванчева.Това съобщи днес Иванчева в началото на съдебното заседание, на което ще бъде гледано отстраняването ѝ от поста.И.д. кмет засега остава Владимир Клисуров, който бе одобрен от СОС на длъжността по искане на Десислава Иванчева. Той обаче подаде предизвестие за напускане, което изтича в началото на юни.Всички тези решения на Иванчева трябва да бъдат оформени от и.д. кмета Клисуров. В момента това обаче не може да бъде направено, тъй като всички от отдел \"Човешки ресурси\" и главният счетоводител на района отсъстват, обясни Кърджилов.В началото на днешното заседание Иванчева и заместничката ѝ Биляна Петрова поискаха да се запознаят с документите по делото, заради което съдията даде един час почивка.Кметицата поиска също така майка ѝ да стане неин защитник, за да може да я посещава в ареста.", "date": "2018.05.23", "title": "Петър Кърджилов става заместник-кмет на Младост"}
{"url": "https://offnews.bg/obshtestvo/niama-zamarsiavane-na-vodata-v-sofia-pokazaha-testovete-681247.html", "text": "Няма отклонения в качеството на питейната вода на територията на София, обяви Столичната регионална здравна инспекция по повод тиражирана информация от БСП депутата Таско Ерменков. Преди дни в профила му във фейсбук бе публикуван пост, че който се твърди, че водата в чешмите в столицата е отровна заради много вредни химикали, което се премълчавало от властите.\"Показателите от извършвания постоянен (група А) и периодичен (група Б) мониторинг на водата са в норма. Питейната вода на територията на гр. София отговаря на изискванията за качество на водата. Стойностите на показателите от изследваните контролни проби са в съответствие с изискванията на Наредба 9 от 16.03.2001 г. за качеството на водата, предназначена за питейно-битови цели. СРЗИ уверява всички жители и гости на столицата, че консумацията на питейната вода не крие риск за здравето на хората. Здравните власти призовават гражданите да черпят информация от достоверни източници, каквито са институциите\", съобщава от инспекцията.", "date": "2018.05.23", "title": "Няма замърсяване на водата в София, показаха тестовете"}
{"url": "https://offnews.bg/ikonomika/sled-razsledvane-na-offnews-spriaha-skandalen-targ-na-bdzh-za-4-milion-681235.html", "text": "Скандалната обществена поръчка „Извършване на планова техническа поддръжка (ТП, МПР и ГПР) и извънпланова техническа поддръжка (РН) на електрически локомотиви серия 46200 и електрически локомотиви 44001 и 44002, собственост на „БДЖ-Пътнически превози” ЕООД за тригодишен период”, за която OFFNews публикува разследването е прекратена.Веднага след разкритията ни как едни 4 милиона лева на българския данъкоплатец да отидат в точно определена частна фирма, а основната работа да бъде свършена от служители на държавните железници, в халета на държавните железници и с резервни части на държавните железници, .Резултатите от нея не са публикувани, но на 9 май т. г. държавната жп компания е взела решение за прекратяване на обществената поръчка, от което става ясно, че одитът на Министерството на транспорта е открил съществени нарушения, опорочаващи процедурата.Оказва се, че възложителят на \"златната поръчка\" БДЖ-Пътнически превози е направил предварителни консултации по процедурата с три компании, една от които е \"ЖП Тракция\", която впоследствие подава оферта. Само по себе си това не е нарушение, но не и това, че след това цялата разменена информация по повод подготвяната обществена поръчка не е публикувана в профила на купувача.В решението за прекратяване на търга за ремонт на локомотивите е посочено, че \"принципите както на Договора за функциониране на Европейския съюз, така и на родния Закон за обществените поръчки за равнопоставеност, недопускане на дискриминация, свободна конкуренция, публичност и прозрачност не са спазени в пълна степен при изготвянето на тръжната документация за обществената поръчка\". Той изрично посочва, че допуснатите нарушения при обявяването на обществената поръчка не могат да бъдат отстранени, без да бъдат променени условията, при които тя е обявена.", "date": "2018.05.23", "title": "След разследване на OFFNews спряха скандален търг на БДЖ за 4 милиона лева"}
{"url": "https://offnews.bg/obshtestvo/na-kafe-s-opashka-v-albania-681218.html", "text": "Представите за нея, свързани с бетонните бункери и липсата на пътища днес, могат да бъдат частично опровергани. Тук все още може да видите възрастни мъже да пият кафе с ракия сутрин.„Има си дума – кафе с опашка, и в зависимост какъв е поводът, се вечеря и после се продължава с кафе с ракия. Това е един начин да се покаже уважение и благодарност”, обясни Софика Мале, българка от Мала Преспа, Албания.В планинските райони на север живеят и семейства, жертва на така наречената кръвна клетва или кръвно отмъщение.„През 2012 година е създаден държавен орган за посредничество за помиряване на семейства, които са в кръвно отмъщение. И двете семейства стоят затворени, защото се страхуват да не се стигне до втора жертва. Има си традиция, ако решат да се помирят оставят знак пред вратата, било то новородено бебе. Ако не го убият, значи кръвното отмъщение е прекратено”, каза Софика Мале.В Албания можете да срещнете потресаваща бедност и луксозно строителство. От миналото и изолацията на Албания са останали противоатомните бункери, откъдето се е очаквало албанското население да се отбранява срещу враговете си от Изток и Запад.Прочутите бункери от времето на Енвер Ходжа, сега са използвани от хората, за да си крият вътре стопанските инструменти.В страната допреди 20 години пътища не е имало, затова днес колите са издигнати в култ и всичко свързано с поддръжката им. Автомивки изникват на всяка крачка.Най-хубавият път в Албания в момента е построеният по трасето на Коридор №8, който свързва през Адриатическо море Балканския полуостров с Италия. Проект от общ интерес е за България, Македония и Албания, от който остава да бъде довършен мадонския жп участък. За проекта се разчита на помощ от България.", "date": "2018.05.23", "title": "На кафе с опашка в Албания"}
{"url": "https://offnews.bg/sviat/nikola-gruevski-beshe-osaden-na-2-g-zatvor-681250.html", "text": "Съд в Скопие осъди днес бившия помощник министър на вътрешните работи Гьоко Поповски на 6 години и 6 месеца затвор за злоупотреба със служебно положение по делото \"Танк\" за покупка на луксозен правителствен мерцедес за 600 хиляди евро, а бившият премиер Никола Груевски като подбудител на деянието с цел лична изгода получи присъда две години затвор, предаде агенция МИА, цитирана от БТА.Съдът постанови в срок от 15 дни двамата обвиняеми да заплатят щетите, които са нанесли на държавния бюджет.Присъдата бе произнесена в отсъствието на Груевски, който бе представляван от трима свои адвокати.Поповски беше осъден вчера по друго дело на 9 години затвор за злоупотреба със служебно положение при покупка на 300 автомобила за министерството през 2008 г., при която не е избрал най-изгодната оферта и е ощетил държавната хазна с над 450 000 евро.Обвинение по делото \"Танк\" е повдигнато и срещу бившия вътрешен министър Гордана Янкулоска, но процедурата срещу нея се води отделно поради рискова бременност.Според присъдата Груевски е оказал влияние на другите двама обвиняеми, като поискал от Янкулоска МВР да купи мерцедеса. Тя пък е подтикнала Поповски да избере определена фирма при покупката.", "date": "2018.05.23", "title": "Никола Груевски беше осъден на 2 г. затвор"}
{"url": "https://offnews.bg/politika/balgaria-otkriva-pochetno-konsulstvo-v-talin-681225.html", "text": "България ще открие почетно консулство в Талин, Република Естония.Естонският гражданин д-р Индрек Лаул, член на борда на Естонската концертна агенция и Естонската пощенска агенция и председател на Управителния съвет на Асоциацията на възпитаниците на Естонската музикална и театрална академия, ще изпълнява функциите на почетен консул.Неговият консулски окръг ще обхваща територията на цялата страна, предвижда приетото решение на Министерския съвет.В момента в Естония нямаме нито дипломатическо, нито консулско представителство. В страната е акредитиран българският посланик в Хелзинки.", "date": "2018.05.23", "title": "България открива почетно консулство в Талин"}
{"url": "https://offnews.bg/offtopic/sadia-naredi-na-30-godishen-da-se-iznese-ot-doma-na-roditelite-si-sle-681216.html", "text": "Съдия заповяда на 30-годишен мъж от щата Ню Йорк да се изнесе от дома на родителите си. Решението бе постановено след кратка съдебна битка, пише в. Guardian.По време на изслушването във вторник държавният върховен съдия Доналд Грийнууд опитал да убеди Майкъл Ротондо да си събере багажа доброволно.Преди време той го направил, но пак се върнал и останал 8 години.В отговор на съдията обаче 30-годишният настоял да поживее с родителите си още 6 месеца, защото противното щяло да е твърде тежко за човек, зависим от хората, които го подкрепят. Грийнууд нарекъл настояването \"абсурдно\" и му поднесъл заповед за изгонване. В отговор Майкъл нарекъл заповедта \"абсурдна\".Родителите отчаяно се опитвали да направят сина си самостоятелен, като заживеят отделно. През последните месеци те даже му връчвали официални писма с настояването да си отиде.В едно от тях, от 2 февруари, пише: \"Майкъл, след обсъждане с майка ти решихме, че трябва да напуснеш тази къща незабавно. Имаш 14 дена, за да я освободиш. Не ти е позволено да се връщаш. Ще предприемем всички необходими действия, за да наложим това решение\".", "date": "2018.05.23", "title": "Съдия нареди на 30-годишен да се изнесе от дома на родителите си, след като те не успели да го изгонят"}
{"url": "https://offnews.bg/politika/borisov-za-belene-ne-moga-da-razbera-kakva-e-tazi-isteria-681222.html", "text": "Не мога да разбера каква е тази истерия. Така премиерът Бойко Борисов коментира протестите срещу рестартиране на проекта за строителството на АЕЦ \"Белене\". Традиционно той използва присъствието на медиите в началото на заседанието на правителството, за да коментира темата.Цитиран от \"Фокус\" той обяснява, че не \"схваща\" защо протестът е насочен срещу него, докато в същото време в Москва бил президентът Румен Радев. Относно АЕЦ „Белене“ - какви ли не теории чух. Става въпрос за следното – в момента имаме стока и площадка, в която българския данъкоплатец е вложил над 3,5 млрд. лв., обяснява Борисов.Той обяснява, че \"тази стока, тя не е домати и краставици, а ядрени ректори\" и че тези мииарди може да отидат за скрап. \"Не сме толкова богати, че да можем да си го позволим. Продажбата става с разрешение на производителя. Ако ще ги пращаме в музей, значи трябва да направим специален музей, където да ги закараме. Това ще е най-скъпия музей за над 3,5 млрд. лв. Хипотезата, че реакторите са много скъпи, се оказа невярна. И руският производител ни ги докара и ни ги стовари в двора. Осъди ни в Париж да ги платим с лихвите. Лихвите ги опростиха“, заявява Борисов.Той призовава министрите си да обяснята \"спокойно\" и на \"експертен език\" необходимостта от нови ядрени мощности, за да не се стигне до ситуацията, в която след 10 години \"този, който ще седи тук ще каже: „Къде са били онези там?“.По думите му правителството не трябва да се отнася безстопанствено към \"милиардите, които българския данъкоплатец е платил\". \"Тук няма нито Русия, нито Америка, нито Европа. Това не е старата наша позиция, когато едни казваха, че тези реактори не са произведени, руснаците най-вероятно лъжат, че те не са готови, даже да искаме да си ги вземем, за да видим, че те не са готови да платят неустойките. Оказа се, че те са готови, пратиха ги и може би са забравили, че се бяха натрупали по близо 90 млн. лв. лихви по тях. Ако не ме лъже паметта по 327 000 лв. на ден българския данъкоплатец плащаше по тези реактори. Накрая с президента Путин се разбрахме да ни ги опростят и да не ни ги искат. Бяха се натрупали 90 млн. лв.“, казва още Бойко Борисов.", "date": "2018.05.23", "title": "Борисов за Белене: Не мога да разбера каква е тази истерия"}
{"url": "https://offnews.bg/politika/darzhavata-garantira-50-mln-lv-za-studentski-krediti-prez-2019-g-681224.html", "text": "Правителството одобри общ размер на държавните гаранции, които могат да се издават през 2019 г. по Закона за кредитиране на студенти и докторанти, в размер до 50 млн. лева.Средствата ще бъдат планирани в закона за държавния бюджет за следващата година.Основна цел на програмата за студентско кредитиране е създаването на условия за свободно развитие на висшето образование, както и за достъп до висше образование чрез споделяне на финансовите отговорности между потребителите и държавата.Министърът на образованието и науката подписва от името на правителството споразумения за издаване на държавна гаранция с банки, сключили типов договор с МОН за кредитиране на студенти и докторанти.", "date": "2018.05.23", "title": "Държавата гарантира 50 млн. лв. за студентски кредити през 2019 г."}
{"url": "https://offnews.bg/futbol/cherno-more-pristiga-po-vazduh-za-sblasaka-s-levski-681214.html", "text": "Отборът на Черно море ще пътува със самолет до София, с което ще се избегне изморителното разстояние до столицата от Варна с автобус. Варненци пристигат днес в столицата, а от 18 часа ще проведат тренировка.Така играчите ще бъдат максимално свежи за предстоящия важен бараж с Левски, след който ще стане ясно кой измежду \"сините\" и варненци ще спечели последната квота за Лига Европа.Срещата е в четвъртък, 24 май, от 20,00 часа на стадион \"Георги Аспарухов\". Левски завърши на трето място в класирането след успех над Верея с 2:0 в последния кръг, докато \"моряците\" на Илиан Илиев стигнаха до мачбола за евротурнирите, отстранявайки Локомотив (Пловдив) на баражите, а преди това и Септември.В Левски са амбицирани да вземат мача, тъй като съвпада със 104-ата годишнина от основаването на клуба, но същото важи в голяма степен и за варненци. Неслучайно ръководството на клуба е обещало сериозни бонуси на щаба и футболистите.Групата на Черно море: Благой Макенджиев, Иван Дичевски, Мирослав Енчев, Илиас Хасани, Даниел Димов, Атанас Зехиров, Кононго, Георги Илиев, Фабио Мартинш, Мартин Костадинов, Аристот Н`Донгала, Емил Янчев, Лъчезар Йорданов, Мехди Фенуш, Георги Божилов, Петър Витанов, Мартин Минчев, Марек Кузма, Радослав Василев.", "date": "2018.05.23", "title": "Черно море пристига по въздух за сблъсъка с Левски"}
{"url": "https://offnews.bg/analizi/usmiritelni-rizi-vazheta-i-kauchukovi-palki-armia-ot-darzhavni-sluzh-681211.html", "text": "Истинска армия от държавни служители и частни охранители, имат права да задържат граждани. Бройката на тази категория хора надхвърля многократно униформените служители на МВР с полицейски правомощия, а вече дори се лансират идеи и за  по места, които да могат да извършват граждански арести. Нещо повече - тази категория \"\" имат право да използват физическа сила и помощни средства, като усмирителни ризи, белезници, въжета, каучукови и електрошокови палки, включително химически вещества, кучета и шокови куршуми.Върхът на законодателното \"въображение\" беше материализиран с  в Закона за рибарството и аквакултурите. В стремежа си да се преборят с бракониерите, депутати от ГЕРБ се престараха и дадоха права на служителите на Изпълнителната агенция по рибарство и аквакултури (ИАРА) - те ще могат да арестуват нарушители, да използват записващи и заснемащи технически средства, да използват моторни превозни средства със специален режим на движение, както и физическа сила и помощни средства.Не е ясно какъв ще е броят на оправомощените да арестуват служители на ИАРА, но със сигурност ще достигне няколко стотици.Но всичко по реда си.Служителите с полицейски правомощия в МВР са около 25 000 души. С промени в Закона за МВР, като мярка за справяне с недостига на полицаи, парламентът реши да оправомощи наети по , на които се дава възможност да имат полицейски правомощия. Техният брой е 770 души или общо говорим за 25 770 чифта белезници, палки и оръжия. И това е само в МВР.Военна полиция и всички военнослужещи също имат право да арестуват цивилни. Става въпрос за повече от 33 хил. души, които при извънредни ситуации могат да заключат заподозрени граждани. Правата на военните полицаи бяха дадени през 2011 година, отново по инициатива на управляващите по това време. Те могат да употребят физическа сила и помощни средства при задържането на заподозрени в извършването на престъпления. Изцяло новият Закон за противодействие на тероризма пък даде права военни да могат да правят същото. Вероятно това \"вдъхнови\" военният министър Красимир Каракачанов да впрегне бригада \"Специални сили\" в , който извърши криминално престъпление в центъра на гр. Пещера. Това доведе и до естествената \"еволюция\" на идеята за  между полицаи и военни по улиците на градовете.Дотук сметката показва около 58 хил. души с права да арестуват.Не трябва да забравяме за НСО и ДАНС. Преторианците на властта - гардовете от Националната служба за охрана, съвсем спокойно могат да арестуват гражданин, за когото сметнат, че представлява заплаха за охраняваното лице. ДАНС пък могат да ви арестуват, ако преценят, че сте свързан с терористична организация. Ангажираните с охрана в НСО са около 300 души, а агентите \"на терен\" в ДАНС са вероятно повече от 1000. Така сметката набъбва до 59 300 служители с полицейски правомощия.Тук идва и мястото на служителите в митниците, които от лятото на 2015 г. вече . Отново с помощни средства. Става въпрос за близо 1000 души. Или общо сметката дотук прави 60 хил.Нека да добавим и частните охранители, които по официални данни са около 90 хил. души. Ако към армията от държавни служители включим и намеренията на парламента да овласти общински служители и като добавим и исканията на новата комисия за конфискация също да извършва арести - тази бройка може да набъне и дори да надхвърли 200 хил. души. или близо 3 процента от населението.Дали за да изпълни предизборните си обещания за полицай във всяко село, или от законодателно късогледство, властта очевидно прави опит за утвърждаване на практики от миналото, което единствено би довело до напрежение в системата за сигурност. Дублирането на функции и отдаването на допълнителни правомощия на служители със сигурност ще доведе до зачестяване на случаите на злоупотреба и нарушаване на гаждански права. ", "date": "2018.05.23", "title": "Усмирителни ризи, въжета и каучукови палки: Армия от държавни служители има права за граждански арести"}
{"url": "https://offnews.bg/ikonomika/naj-goliamata-kitajska-darzhavna-kompania-i-bivshata-frenska-rwa-iskat-681217.html", "text": "Най-голямата китайска държавна компания е препотвърдила своя интерес да участва в реализацията на проекта АЕЦ \"Белене\".Това заяви министърът на енергетиката Теменужка Петкова след откриването на Международната конференция за макрорегионално сътрудничество в областта на туризма и енергетиката, предаде агенция \"Фокус\".Теменужка Петкова каза още, че консорциумът \"Фраматом\", бившата френска компания RWA, също е заявила писмено интерес за участие в реализацията на ядрената електроцентрала \"Белене\".\"Фраматом\" беше проявил интерес към изграждането на централата и през 2006 г. Тогава обаче консорциумът не подаде оферта. Така останаха да се състезават само руската \"Атомстройекспорт\" и чешкият консорциум \"Шкода Алианс\".", "date": "2018.05.23", "title": "Най-голямата китайска държавна компания и бившата френска RWA искат да строят АЕЦ 'Белене'"}
{"url": "https://offnews.bg/politika/20-ot-obshtestvenite-porachki-sa-s-narushenia-na-zakona-681223.html", "text": "Правителството прие отчета за дейността на Агенцията за държавна финансова инспекция (АДФИ)  за 2017 г.През 2017 г. органите на АДФИ са извършили 428 финансови инспекции, от които 152 са планови. Проверени са 1138 обществени поръчки на стойност над 1,260 млрд. лева.Съществени нарушения, свързани с неспазване на принципите на ЗОП, са констатирани при 229 поръчки, представляващи 20% от проверените или 2,1% от средногодишния брой поръчки в периода 2015-2017 г. със сключени договори. При 216 или при 19% от общо проверените обществени поръчки са констатирани нарушения, които имат процедурен характер.Резултатите от инспекционната дейност на АДФИ през отчетния период показват, че дейността по възлагане и изпълнение на обществените поръчки продължава да е високорискова, но с тенденция към понижение.Контролната дейност на АДФИ допринася както за своевременно отстраняване на причинени вреди, така и за реално възстановяване на средства и недопускане на незаконосъобразно разходване на публичен ресурс, съобщават от правителствената пресслужба.Установените през 2017 г. вреди са в размер на 10 624 403 лв., което е с 2 213 189 лв. повече спрямо 2016 г. и представлява 0,15% от средната стойност на сключените през последните три години договори. Предотвратените вреди на бюджетите на организациите са в размер на 4 486 766 лв., което е четири пъти повече в сравнение с предходния отчетен период. За вреди на стойност 1 093 418 лв. финансовите инспектори са образували начетно производство на основание Закона за държавната финансова инспекция.Съставени са 23 акта за начет срещу 39 длъжностни лица. За установени вреди в размер на 4 904 956 лв., за които не са налице законовите основания за търсене на пълна имуществена отговорност, от органите на АДФИ са дадени указания за уреждане на финансовите отношения с получателите на средствата в случаите, когато не е изтекъл давностният срок за реализиране на имуществената отговорност. През годината са съставени 626 акта за установяване на административни нарушения, от които 615 на физически и 11 на юридически лица. По образуваните административнонаказателни производства са издадени наказателни постановления, с които са наложени глоби и имуществени санкции в размер на 244 375 лева.Докладите от финансови инспекции, при които е установено наличие на данни за извършено престъпление, както и всички доклади от извършени финансови инспекции, възложени с прокурорско постановление, са 134.", "date": "2018.05.23", "title": "20% от обществените поръчки са с нарушения на закона"}
{"url": "https://offnews.bg/temida/5300-lv-veroiatno-ot-podkupi-otkrili-pri-aresta-na-shefa-na-kat-bla-681205.html", "text": "В касата на шефа на КАТ – Благоевград Данаил Стоицов са открити 5300 лв., за които прокуратурата смята, че са от подкупи. Това каза пред bTV говорителят на главния прокурор Румяна Арнаудова. Разследващите са открили и незаконно притежавани огнестрелно оръжие и боеприпаси.\"Искани са пари и за предоставяне на специални регистрационни номера\", коментира пред Нова тв АрнаудоваПо думите ѝ сигналът срещу началника на КАТ е подаден в прокуратурата от МВР, но за това първи са съобщили потърпевши. \"Човекът, който публично съобщи, че е подавал подобни сигнали, ще бъде поканен да бъде разпитан като свидетел. Този човек обяснява схемата, която ние сме установили и която беше потвърдена първоначално и от СРС-тата, които е използвала Дирекция „Вътрешна сигурност” на МВР. Действително се касае за корупционна схема. Окръжната прокуратура в Благоевград е образувала досъдебно производство за искане и получаване на подкупи”, заяви Арнаудова.По думите ѝ прокурорите разполагат с доказателства, че са били искани и получавани пари от началника на КАТ, за да наруши служебните си задължения. \"Подкупите са получавани за бърза регистрация на моторни превозни средства, както и за предоставяне на специални регистрационни номера, в това число последователни еднакви цифри, огледални номера или две по две еднакви цифри”, добави Арнаудова.След образуването на досъдебното производство главният прокурор е разпоредил следствените действия да се извършват от Националната следствена служба. Това е причината на акцията в Благоевград на 22 май да е имало 16 екипа следователи, ръководени от шефа на следствието и неговия заместник.Задържани по закона за МВР са четири лица. \"Имаме доказателства за извършени корупционни престъпления от началника на сектор КАТ в Пътната полиция на Благоевград, подпомаган от две други физически лица. В рамките на днешния ден вероятно ще стигне до повдигане на конкретните обвинения”, каза още Арнаудова.По думите ѝ разследването върви и \"по други линии\" - установено е престъпление по служба, което се е изразило в даване на разрешение за конвоиране на извънгабаритен автомобил във време, в което е било забранено придвижването на такива автомобили и без да се заплатят необходимите такси.", "date": "2018.05.23", "title": "5300 лв., вероятно от подкупи, открили при ареста на шефа на КАТ-Благоевград"}
{"url": "https://offnews.bg/obshtestvo/gledajte-debiut-ili-kak-es-se-grizhi-za-pravata-na-svoite-grazhdani-681128.html", "text": "Късометражният филм \"Дебют\" на режисьора Далибор Матанич е един от петте филма в кампанията на Европейската комисия . Тя се провежда едновременно във всички 28 държави от ЕС и иска да запознае младите хора с възможностите и политиките, подобряващи техния живот.В следващия етап на кампанията ще се проведе и конкурс за млади режисьори. Te ще разкажат история за приноса на ЕС в живота на хората и как европейските инициативи им дават възможност да правят това, което обичат. Жури ще избере десет финалисти, а петимата победители ще бъдат излъчени чрез обществено гласуване. Отличените ще получат субсидия да заснемат филма си.Целия филм \"Дебют\", посветен на правата на европейски граждани, можете да видите на страницата на кампанията .В подобни случаи според правилата на ЕС имате право или на незабавно възстановяване на средствата, ако се откажете да пътувате, или на осигуряване на алтернативен транспорт при първа възможност. Ако закъснението е дълго, може да получите храна и напитки за освежаване.Транспортните фирми нямат право да ми искат по-висока цена заради моята националност или държавата, от която купувам билета.Блокирани съм на летището, чакайки закъснял полет? Имате право на съдействие, възстановяване на средствата или на обратен полет. А ако самолетът стигне до крайната си дестинация с повече от три часа закъснение, тогава при определени условия може и да успеете да получите 250, 400 или 600 евро компенсация в зависимост от разстоянието.Ако пътуването ви бъде отложено за следващия ден, според правилата на ЕС превозвачът трябва да ви осигури хотел, храна и освежителни напитки.Ако полетът ви е отменен, ЕС задължава авиокомпанията да ви възстанови стойността на билета или да ви осигури друг полет без допълнителни разходи. Можете също да хванете друг полет или да пътувате през друго летище. Ако вече сте на половината разстояние, можете да хванете полет обратно до летището, от което сте тръгнали, за да летите друг ден.Като потребител в ЕС имате право да върнете всяка стока, купена по интернет, по телефона или от фирма за каталожна търговия, в рамките на 14 дни. При условие че стоката е в отлично състояние и може да бъде продадена повторно, ще получите обратно цялата сума или продуктът ще бъде заменен с друг.Видели сте страхотна оферта за нов велосипед, но се тревожите да няма уловка? Забранено е компании, които извършват дейност в която и да е държава от ЕС, да представят продуктите или услугите си по неверен начин с подвеждащи реклами. Ако това, което получите, не е каквото сте очаквали, имате право или да получите обещаното, или да ви бъдат възстановени парите.Подписването на договор за отпускане на заем или издаване на кредитна карта може да бъде доста плашещо, най-вече при мисълта, че някъде в огромния документ може да има клауза, която да ви коства половината доход. Не и в ЕС. Всички договори трябва да бъдат ясни, разбираеми и без несправедливи условия или изисквания.Всички стоки, купени в ЕС, включват гаранция от минимум 2 години, така че, ако продуктът, който сте купили, не работи както трябва, можете да изискате да ви го поправят или да ви го заменят безплатно.Съгласно законодателството на ЕС, ако не получИТЕ стоката в рамките на 30 дни от покупката, можете да уведомите търговеца и да му дадете още една допълнителна седмица за извършване на доставката. Ако след отсрочката все още не сте получили нищо, можете да отмените поръчката си и да поискате пълно възстановяване на сумата.", "date": "2018.05.23", "title": "Гледайте 'Дебют'. Или как ЕС се грижи за правата на своите граждани (трейлър)"}
{"url": "https://offnews.bg/obshtestvo/trima-savetnitci-ne-davat-pari-za-globata-na-arh-zdravkov-681220.html", "text": "Тримата общински съветници от коалиция Сердика в СОС няма да участват в събирането на пари за глобата на главния архитект Здравко Здравков, наложена му от съда. Той бе глобен с общи 14 000 лева, заради отказа си да изпълни съдебното решение по повод небостъргача в градинката на квартал Стрелбище, а общинският съвет реши да плати глобата му.От Коалиция Сердика (АБВ, Български социалдемократи, Нормална държава) взехме решение да не участваме в този цирк, обяви днес Войслав Тодоров в съобщение до медиите. Според текста арх. Здравков не защитава зелените площи в цяла София, а по негови доклада са одобрени планове за други небостъргачи в столицата. Отказваме да правим герой човек, чийто отпечатък върху планирането на София е доста спорно, е позицията на Войслав Тодоров, Тодор Цанев и Анета Григорова от Коалиция Сердика. ", "date": "2018.05.23", "title": "Трима съветници не дават пари за глобата на арх. Здравков"}
{"url": "https://offnews.bg/sviat/otteglia-se-arhiepiskopat-prikrival-sveshtenik-pedofil-i-nasilnik-na-681206.html", "text": "Католическият австралийски архиепископ, осъден за прикриване на свещеник педофил и насилник на момчета, се оттегля от позицията си, предаде Би Би Си.Филип Уилсън, архиепископ на Аделаида, стана най-високопоставеният обвиняем и осъден представител на Католическата църква в света. Той е прикрил свещеник педофил от Нови Южен Уелс, който е насилвал момчета.Уилсън обяви, че ще оттегли от задълженията си в петък.\"Подходящо е, в светлината на някои констатации, да се оттегля от задълженията си на архиепископ\", се казва в негово изявление от четвъртък.По време на процеса Уилсън отричаше жертвите да са му споделили за насилието.От изявлението не става ясно дали той ще се яви в съда за произнасянето на присъдата. Тя може да бъде до две години затвор.Свещеникът, когото Уилсън е прикривал, е Джеймс Флетчър. Той е осъден за сексуално насилие над девет деца през 2004 г. Умира в затвора през 2006 г.", "date": "2018.05.23", "title": "Оттегля се архиепископът, прикривал свещеник педофил и насилник на момчета"}
{"url": "https://offnews.bg/futbol/gartci-izprevarvat-levski-za-gadzhev-681202.html", "text": "Много малка е вероятността бившият капитан на Левски Владимир Гаджев да се завърне на \"Герена\", алармира \"Труд\".Халфът е без отбор, след като изтече договорът му с кипърския Анортозис този месец. В Кипър юношата на „сините“ записа 24 мача, реализирайки едно попадение. Но след края на кампанията, в която тимът му завърши трети, наставникът Рони Леви е взел решение да не предлага нов контракт на българина.Интерес към полузащитника вече има от Гърция. Местният елитен ПАС (Янина) вече е отправил конкретна оферта до мениджърите на футболиста.„Белите“ заеха 9-то място в крайното класиране на местното първенство, а през лятото ще се опитат да съберат силни играчи.В Янина на два пъти е работил легендата на „сините“ Добромир Жечев, но като треньор.Гаджев напусна Левски през 2016-а в посока Англия. Там бившият национал на България игра за Ковънтри в Лига 1, което е третото ниво в английския футбол, но записа разочароващ сезон, в края на който тимът му изпадна в Лига 2.", "date": "2018.05.23", "title": "Гърци изпреварват Левски за Гаджев"}
{"url": "https://offnews.bg/sviat/lava-ot-izrignalia-vulkan-kilauea-priblizhava-elektrotcentrala-v-havai-681210.html", "text": "Бавно движещ се поток от лава приближава електроцентрала близо до активния вулкан Килауеа в Хаваи, която властите се опитват да предпазят, предаде AFP.Няма непосредствена заплаха за геотермалната компания Puna (PGV) - 38-мегаватовата централа, управлявана от щата Хаваи.Все пак близки до нея пукнатини са активни и от тях изтича лава, която бавно се насочва към нея.Централата бе затворена. Ръководството ѝ извежда от нея запалими химикали. Няма изтичане на отровни газове.Вчера над океана се издигнаха облаци от киселинни и вулканични частици пари на около 5 км източно от централата.Вулканът Килауеа изригна на 3 май. Той се намира се на източния склон на вулкана Мауна Лоа. Висок е 1247 метра.", "date": "2018.05.23", "title": "Лава от изригналия вулкан Килауеа приближава електроцентрала в Хаваи"}
{"url": "https://offnews.bg/obshtestvo/vsichki-siratci-s-pensia-ot-dogodina-681207.html", "text": "Всички деца сираци ще получават пенсии от държавата от следващата година. Сега право на помощи имат само тези от тях, чиито починали родители имат определен трудов стаж или при много нисък доход на хората, които ги отглеждат. Това обяви социалният министър Бисер Петков по бТВ. С актуализацията на всички пенсии с 3,8% от 1 юли средната пенсия от около 360 лв. ще се увеличи с близо 14 лв. От юли минималната пенсия ще нарасне на 207,6 лв., а социалната за старост – на 125,58 лв., уточни министърът. Заедно със социалната пенсия ще нараснат и всички останали пенсии, несвързани с трудова дейност, които са обвързани с нея, уточни Петков. Започва и подготовката на изцяло нов закон за хората с увреждания. В работната група, която го подготвя, ще бъдат включени и майките на деца с увреждания, които многократно протестираха срещу системата. ", "date": "2018.05.23", "title": "Всички сираци с пенсия от догодина"}
{"url": "https://offnews.bg/obshtestvo/slantce-i-dazhd-temperaturite-do-30-gradusa-681143.html", "text": "Днешният ден ще е слънчев. Ще започне три минути преди 6 ч. с изгрева съобщава НИМХ-БАН.След обяд над западните райони от страната ще се се развива купеста и купесто-дъждовна облачност и на много места там ще превали, възможно е и да прегърми. Ще духа до умерен вятър от източната четвърт.Максималните температури ще са между 25 и 30°.В планините ще преобладава слънчево време. Около обяд в масивите от Западна България ще се развива купеста и купесто-дъждовна облачност и главно в следобедните часове ще има краткотрайни валежи с гръмотевици, в отделни райони - значителни. Ще духа умерен вятър от източната четвърт. Максималната температура на височина 1200 метра ще е около 18°, на 2000 метра – около 11°.По Черноморието ще бъде предимно слънчево. Ще духа слаб до умерен вятър от източната четвърт. Максималните температури ще са 21°-23°. Температурата на морската вода е 19°-23°. Вълнението на морето ще бъде 2 – 3 бала.Денят ще продължи 14 часа и 53 минути. Слънцето ще залезе в 20:50 часа.", "date": "2018.05.23", "title": "Слънце и дъжд, температурите - до 30 градуса"}
{"url": "https://offnews.bg/politika/sledvashtite-evropejski-izbori-shte-sa-na-23-26-maj-2019-681209.html", "text": "Следващите избори за Европейски парламент ще се проведат между 23 и 26 май 2019 година, реши Съветът на ЕС.Това ще са първите избори, проведени без Великобритания.Очаква се промяна е местата в парламента. Предложението е 27 от 73-те места на Обединеното кралство да бъдат разпределени към 14 държави членски в отговор на демографски промени. Като цяло Европарламентът предлага броят на депутатите да бъде редуциран от 751 на 705.Досега европейските избори се провеждаха в дните между четвъртък и неделя в първата пълна седмица от месец юни.", "date": "2018.05.23", "title": "Следващите европейски избори ще са на 23-26 май 2019"}
{"url": "https://offnews.bg/obshtestvo/fandakova-postroihme-92-detski-gradini-tazi-godina-shte-sa-gotovi-os-681204.html", "text": "Инсталацията за битови отпадъци е подкрепена от ЕК още от 2012 г., разработваме този проект няколко години. Грижата за околната среда е и наша грижа. Във Виена има 4 подобни инсталации, дори в самия център на града, като е туристическа атракция там. Това заяви кметът на София Йорданка Фандъкова по БНТ. По думите й в завода в Яна се депонират 16% от отпадъците, при 100% само преди няколко години. Инвестициите в образованието, в училища и детски градини, са абсолютен приоритет. Вече построихме 92 нови сгради, увеличихме местата с над 16 000, каза още столичният кмет. Тази година ще бъдат готови още три нови детски градини. В предучилищното образование достигнахме обхват на 98% от децата. В много райони има свободни места, затова сега се съсредоточаваме в отделни райони, в които няма училища и детски градини, обясни Фандъкова. Тя допълни че предстои да бъдат модернизирани 17 училища и детски градини през 2018 г. ", "date": "2018.05.23", "title": "Фандъкова: Построихме 92 детски градини, тази година ще са готови още три"}
{"url": "https://offnews.bg/temida/prokuraturata-poiska-otstraniavaneto-na-ivancheva-kato-kmet-na-mladost-681213.html", "text": "Специализираната прокуратура внесе в Специализирания наказателен съд искане за отстраняване от длъжност на кмета на столичния район „Младост“ Десислава Иванчева, задържана по обвинение за получаване на подкуп в особено големи размери, съобщиха от спецпрокуратурата. Съдът ще заседава за отстраняването на Иванчева в 15 часа. Установено е, че в арестното помещение, където изтърпява мярка за неотклонение, е изготвяла документи в качеството си на кмет, предавала ги е на лица с разрешен достъп за свиждане, след което те са достигали до общинската администрация. По закон такива лица за адвокатите и роднините по пряка линия на задържания. По този начин Иванчева е осъществявала от следствения арест действия, насочени към реално упражняване на правомощията на кмет на район, въпреки задържането й под стража. Иванчева е подписала от ареста заповед за освобождаване на своя заместник Румен Русев, каза пиарът на района Петър Кърджилов, цитиран от Дневник. Русев беше изпълняващ длъжността кмет на \"Младост\". Причината бе, че посоченият от Иванчева за неин заместник - Владимир Клисуров, който бе гласуван от СОС, тъй като Иванчева не бе издала заповед да го назначи за и.д., заяви, че няма да изпълнява тази дейност. След това той подаде молба за напускане, делегира правата си на Румен Русев и излезе в отпуск.По закон, ако след предсрочното прекратяване на правомощията на районен кмет, остава повече от година до редовните местни избори, се насрочват частични, а избраният на тях кандидат довършва мандата.Следващите избори за кметове и общински съветници ще са през есента на 2019 г. Така ако Иванчева бъдеотстранена от длъжност преди октомври,  наследникът ѝ ще бъде избран с пряк вот от жителите на района.", "date": "2018.05.23", "title": "Прокуратурата поиска отстраняването на Иванчева като кмет на Младост"}
{"url": "https://offnews.bg/izvan-terena/model-ot-maroko-spodeli-za-vrazka-s-ronaldo-681203.html", "text": "Мароканският модел Амал Сабер разкри пред британските таблоиди афера с португалската мегазвезда на Реал Мадрид Кристиано Роналдо. Събитията се развиват през 2014 година.По това време Роналдо има сериозна връзка с руската манекенка Ирина Шейк, но това не му пречи да обърне внимание на атрактивната мароканка.\"Той флиртуваше както ми харесва. Разбира отлично правилата на играта. Каза ми, че не харесва блондинки, но за мен ще направи изключение. Двамата се запознали навън, след което Роналдо я поканил в дома си, за да й покаже трите си лабрадора.Там тя пийнала малко, след което португалецът я отвел в спалнята. До леглото му имало снимка на Ирина, но това не попречило на заниманията им.\"Държа се много нежно. Никой от нас няма да забрави тази нощ. На сутринта в пет ме отведе вкъщи\", казва още моделката.Те продължили да контактуват чрез съобщения, но в един момент Роналдо спрял да й отговаря.", "date": "2018.05.23", "title": "Модел от Мароко сподели за връзка с Роналдо"}
{"url": "https://offnews.bg/kultura/preporachvame-vi-teatralna-formatcia-zad-okeana-predstavia-dvuboj-681163.html", "text": "Днес от 19:30 в City Market Art Center ще бъде поставена комедията на Иван Вазов \"Двубой\" от театралната формация от Торонто 'Зад океана'.В комедията си \"Двубой\" Вазов е безпощаден към една \"тъмна\" страна на българския характер. Лицемерието, фалша и мнимата интелигентност, той не приема равнодушно и ги разобличава със силното въздействие на иронята, сарказъма и подигавката. И всичко това е поднесено с много тънък хумор, закачки и абсурдни ситуации.Тази комедия не е издадена докато авторът е жив. До нас достига последният ръкопис на Вазов, с надслов: \"Писана през 1892г., преработена през 1919г. Иван Вазов\", който се пази в музея \"Ив. Вазов\" в София. Годината е поправена с молив и почерк, който не е на Иван Вазов. Има спорове относно годината на написването, но това едва ли е толкова важно за една творба, която и днес е изключително актуална.В реализацията на тази неостаряваща комедия на Вазов, участва един изключително талантлив творчески колектив.Наравно с професионалните актьори Владимир Диков и Георги Ряпов, успешно се нареждат имената на Веселин Монев и Петър Недялков. Новото попълнение от тази година Мария Зашева, Лина Василкова, Иван Попов и Гергана-Егова Динева, с таланта си защитиха доброто име на формацията. Прекрасната режисура е дело на Владимир Диков, а сценографията е на художника Васил Попвасилев. С танците се ангажира популярният хореограф Розмари Де Мео, а озвучаването на пиесата е на Милчо Милчев и Анжело Лазаров.Танцовият спектакъл \"Тотал щета\" от 19:30 часа в ДНК.Той е физически спектакъл на една от най-оригиналните в момента групи от съмишленици в независимата българска сцена между театъра и пърформанса. През годините театралният автор и режисьор Ани Васева изгражда тясно сътрудничество с философа Боян Манчев и актьорите Леонид Йовчев и Галя Костадинова. Тя развива своя система на работа, която включва личния опит на участниците и импровизация, достигайки до силно експресивен физически и театрален език. Представленията им предизвикват силен интерес, като сред тях са \"Малдорор\" по Лотреамон (моноспектакъл на Леонид Йовчев), \"Пиеса за теб\" по текст на Ани Васева, \"Пиеса за умиране\" по текст на Боян Манчев и Ани Васева и др.Повече информация за спектакъла ще откриете . Едно от най-известните за столицата и страната международно музикално събитие е утвърдилият се Mеждународен музикален фестивал \"Софийски музикални седмици\", чието откриване е днес от 19:00 часа в  Камерна зала \"България\". Музикалният фестивал представя пред българската публика най-известните музикални произведения от света и страната ни.Повече за \"Софийски музикални седмици\" можете да намерите .", "date": "2018.05.23", "title": "Препоръчваме ви: Театрална формация 'Зад океана' представя 'Двубой' на Иван Вазов"}
{"url": "https://offnews.bg/obshtestvo/vodata-spira-na-9-mesta-v-sofia-dnes-681123.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Строително-монтажни работи на ул. „Петър Протич“ в кв. „Полигона“, община „Младост“, налагат спиране на водоподаването от 09:00 до 18:00 часа на ул. „Петър Протич“, ул. „Проф. Петър Мутафчиев“, бензиностанция ШЕЛ на ул.“Петър Протич“ ъгъла с бул. „Цариградско шосе“, бул. „Цариградско шосе“ №115 \"Г\", бл.1, бл.2, бл.3, бл.4, бл.5, бл.6, бл.7, бл.8, бл.9, бл.10, бл.11, бл.12, бл.13, бл.31, бл.55, бл.55, бл.56, бл.57, бл.40, бл.43, бл.44, бл.45.Реконструкция на уличен водопровод на ул. „Гюешево“ в жк. „Сердика“ налага спиране на водоподаването от 09:30 до 18:00 часа на ул.“Камен Андреев“ от ул. „Гюешево“ до ул. „Охридско езеро“. Във връзка с реконструкция на уличен водопровод на ул. „Димитър Иванов“ в кв. „Кумарица“, се налага спиране на водоподаването от 09:00 до 21:00 часа на ул.“Светлина“, ул. „Дъбиците“, ул. „Леярска“, ул. „Дядо Стоил“, ул. „Хаджи Димитър“.Подмяна на пожарен хидрант на ул. „Ильо войвода“ в жк. „Хаджи Димитър“ налага спиране на водоподаването от 09:00 до 19:00 часа на ул.“Ильо войвода“ от ул. „Васил Петлешков“ до бул. „Владимир Вазов“.  Диагностика на уличен водопровод на ул. „Козяк“ в кв. „Хладилника“ налага спиране на водоподаването от 09:30 до 21:30 часа на бул.“Никола Й. Вапцаров“ от бул. „Черни връх“ до ул. „Козяк“. След възстановяване на водоснабдяването е възможно временно повишаване мътността на водата в района между: бул. „Черни връх“, бул. „Арсеналски“, ул. „Славище“, ул. „Козяк“, ул. „Елин връх“, жилищна група „Южен парк“. Заради реконструкция на уличен водопровод на ул. „Каменица“ във вилна зона „Горна баня“, се налага спиране на водоподаването от 08:00 до 20:00 часа на ул.“Каменица“ от ул. „Еделвайс“ до ул. 748, ул. „Роза“, ул. 646, ул. „Димитър Шишманов“, ул. „Диамант“. Прекъсване на сградно водопроводно отклонение на ул. „Любляна“ в кв. „Овча купел“ налага спиране на водоподаването от 10:00 до 14:00 часа на ул.“Любляна“ от ул. „Народен герой“ до бул. „Никола Петков“. Поради подмяна на сградно водопроводно отклонение на ул. „Капитан Петко войвода“ в с. Долни Пасарел, се налага спиране на водоподаването от 10:00 до 16:00 часа на ул.“Върба“, ул. „Искър“, ул. „Чайка“, ул. „Капитан Петко войвода“. Прекъсване на сградно водопроводно отклонение на ул. „Панагюрище“ в Център налага спиране на водоподаването от 10:00 до 19:00 часа на по ул.“Константин Стоилов“ от ул. „Тимок“ до бул. „Сливница“, бул. „Сливница“ №309 връзката от ул. „Константин Стоилов“. ", "date": "2018.05.23", "title": "Водата спира на 9 места в София днес"}
{"url": "https://offnews.bg/kultura/proshtavame-se-s-opernata-prima-hristina-angelakova-681149.html", "text": "Днес е поклонението пред голямата оперна прима Христина Ангелакова. То ще се състои от 10 ч. в централното фоайе на Софийската опера и балет.Опелото е от 12.30 часа в църквата „Света София“, а погребението – от 15 ч. на Централните софийски гробища, в Алеята на творците.Христина Ангелакова е родена на 29 октомври 1944 г. в Исперих. Напусна ни на 20 май на 73-годишна възраст. Ангелакова е певица с изключителен талант, велика артистка, покорила с гласа си най-престижните световни оперни сцени, пяла под палката на най-големите диригенти, партнирала си с оперните величия на 20-и век. Всеотдаен педагог, взискателен ръководител, непримирима срещу несправедливостта и посредствеността, вдъхновен и изпълнен с енергия творец, подкрепящ сърцато младите таланти, както и новите провокативни и нестандартни идеи.Христина Ангелакова бе обичан вокален педагог, който завинаги остана свързан със своите ученици. Отдадена на операта, тя влагаше своите енергия и талант в грандиозни проекти, остави незабравима следа с неуморния си стремеж да утвърждава и да възпитава висока музикална естетика и вкус.Нейната най-голяма гордост и свидна рожба през последните години бе Международният музикален фестивал „Моцартови празници“ в Правец.", "date": "2018.05.23", "title": "Прощаваме се с оперната прима Христина Ангелакова"}
{"url": "https://offnews.bg/obshtestvo/tcarkvata-pochita-sv-prepodobni-mihail-sinadski-izpovednik-681048.html", "text": "Църквата почита днес Св. преподобни Михаил Синадски Изповедник. Преподобни Михаил бил свят и мъдър йерарх. Той от детство се посветил в служба на Бога. Заради своя подвижнически и девствен живот още млад бил избран и посветен от цариградския патриарх Тарасий за епископ Синадски. Участвал в Шестия вселенски събор (787 г.). Във време на жестокия иконоборчески император Лъв Арменец свети Михаил бил отстранен от епископската си длъжност, загдето поддържал иконопочитанието, и бил пратен на заточение.След живот в голяма бедност и с много страдания умрял в 818 г., като докрай останал верен на православието.", "date": "2018.05.23", "title": "Църквата почита Св. преподобни Михаил Синадски Изповедник"}
{"url": "https://offnews.bg/nashite-avtori/kalin-terzijski-fejsbuk-otreagirane-681215.html", "text": "Ех, този фейсбук!Чета пост на някакъв приятел (а кой е наш приятел в тези времена, хора мили? Тоя, с когото имаме „342 общи приятели” или тоя, който ще откърши средината на хляба си, кога сме гладни, та да ни го даде? А в наше време хлябът – плътта Христова - не се ли смята за най-страшен бич – заради глутена? Ха да ви видя!)... Та чета: Няма такава държава! Пенсията – покачване с 4,60 лв., депутатската заплата – покачване - поне с 300лв.!И си викам... и си викам...Хм, много неща си викам, но те не са тема на сегашното писание. А сега ми се ще да кажа някоя и друга дума за отреагирането на фрустрации.Всеки овчарин и въглищар по нашите земи знае що значи тая старинна и звучна българска дума „фрустрация”. Нали тъй? Или греша? Но да кажа: Фрустрация е това душевно състояние, кое се развива у назе, когато нещо очакваме, пък то не се получи тъй, както го очакваме!Фрустрация е, когато човекът има цел, но някой или нещо го спъва да стигне до нея.Танталовите мъки, мили хора, са нещо като непрекъсната фрустрация. Тантал, знаете, бил подложен на вечни мъки, задето сготвил сина си Пелопс на манджа и го предложил на олимпийските богове, за да закусят с него. Направил това, за да се бъзика с боговете, видите ли. Те се усетили, съживили Пелопсча, пък Тантал запокитили в мрачните селения на Хадеса, където стоял в бистра вода до врата, но наведял ли се да пие, тя се отдръпвала, а над главата му висели сладки плодове, но посегнел ли с уста да яде, те се отдалечавали. И така – Тантал бил страшно измъчен, защото няма по-противно нещо от това: да искаш, а да не можеш да постигнеш това, което искаш. И непрекъснато да бъдеш препъван.Тогава – независимо дали боговете са ти скроили тоя номер или просто такъв е животът и не можеш да си намериш очилата, които си забутал някъде – но ти решаваш, че Светът е гаден и че нарочно е направен, за да се подиграва с тебе! Кой не е изпитвал чувството, че светът е специално създаден, за да се гаври именно и точно с нас? (Става въпрос – за всеки от нас – поотделно).Та! Именно това е фрустрация! Да имаш чувството, че светът е така направен, че да те спъва; и появи ли се у нас желание – веднага да се появи и пречка. Която съвсем да ни разкатава и да ни троши краката, тъкмо когато най-страстно сме се залетели след неясния обект на желанието си!Но аз говоря за друго!Пенсиите с 4,60 лева, а заплатите на депутатите – 300! Това ако не е фрустрация – здраве му кажи!Очакваме...Очакваме...Знаете ли какво ще си рекат някои писанковци без размах на ума? Ще си рекат тъй: Очакваме поне 7.40 увеличение на пенсиите! И изведнъж – бум – 4,60 увеличение на пенсиите! Фрустрация ти казвам, ужасна фрустрация при това!Но не, не, не.Бих го казал по-иначе: Очакваме и цял живот, още от раждането си, сме очаквали друго... Не увеличение на пенсиите със 7,40! Даже не и увеличение на пенсиите със 7,80!...Очаквали сме цял живот това: Добър, хубав и осигурен живот! Ако не охолен, то поне незастрашен от грозна мизерия!И изведнъж – шат – голямата, грозна брадва пада! Фрустрация! Но фрустрация не дребна, не микрофрустрация – подобна на тия, които изживяваме всеки ден изпускайки така желания автобус 280! Не! Изживяваме фрустрация огромна колкото целия ни живот! Желанието ни е за добър живот. Не страшно хубав и бляскав – като във филм, а просто хубав! Човешки! И това желание е посечено. И... фрустрацията е въпиюща! Може ли да се каже такъв епитет за фрустрация? Не знам... Но всеки знае за какво говоря. Чакането е за добър живот. И брадвата посича това чакане.А сега и за отреагирането на фрустрациите. Хората реагират различно. Но не чак толкова. Според Саул Розенцвайг те реагират с три вида реакции: агресия, отдръпване (стаяване на гнева в себе си) или плач (бурен израз на недоволство, но без агресия). Може да има и смесване на тия реакции, но обикновено един тип хора реагират с агресия, друг – с плач, трети – със спотаяване на злобата (така се образува тая „вековна злоба на роба, тоя пурпурен гняв величав”!). Между другото – който цени хубавите филми, нека гледа „Портокал с часовников механизъм” на Стенли Кубрик. Там показват много хубаво и нагледно как на един младеж с промит (излекуван) мозък правят картинно-фрустрационния тест на Розенцвайг и по тоя начин преценяват дали младежът е излекуван от склонността си да реагира с агресия на фрустрациите.И сега да се върна на фейсбук и отреагирането в него.Нали започнах оттам, че този пост – за пенсиите и заплатите на депутатите - съм го прочел във фейсбук. Това е едно типично отреагиране с агресия. Отреагиране на фрустрацията чрез агресия!Агресия...Сега чуйте! В миналото на фрустрации като тая \"Щом няма хляб – да ядат пасти!\" се е отреагирало чрез гилотиниране. Мария Антоанета е казала просто някакви обикновени, смешни думички. Но те са предизвикали истинска, тежка фрустрация у френския народ!Каква фрустрация? – ще попитате. Ами ето такава: Френският народ очаква, има силно желание да чуе сериозно обяснение за това  защо е гладен и защо гладува. Френският народ иска да види в очите на кралицата си състрадание, чувство за вина и разкаяние... и да чуе най-вече някакъв смислен отговор... Френският народ всъщност може би не иска никакъв смислен отговор, а именно такъв – наивно нагъл ,та да има добър повод да отприщи гнева си. Но това си е негова работа. Важното е, че френският народ иска сериозен отговор на въпроса „Какво да яде народът, след като няма хляб?”, а получава отговор подигравка!И това е сериозна фрустрация. И реакцията е гняв. И гневът поражда агресия. А агресията по това време си има изпипан и медицински обоснован инструмент. Инструментът на гражданина Гийотен, наречен гилотина!Вижда ли се вече връзката, която искам да направя?Ние получаваме къде-къде по-тежки брадви, които посичат нашите желания. На обикновеното ни човешко желание да живеем в старините си осигурено, след като цял живот сме се трудили – получаваме съсичащ удар с брадвата: uвеличение на пенсиите с 4,60. А на нормалното ни, човешко желание за справедливост, ние получаваме друг, не по-малко зъл удар с брадва: a на детутатите (тия, що ние с известно право смятаме за негодяи) заплатите се качват минимум с 300 лева!И ако това не е фрустрация – здраве му кажи!И у нас се ражда гняв. И Саул Розенцвайг си скрива картинките от картинно-фрустрационния тест, защото въобще не е нужно да ни проверява – повече от очевидно е, че ние сме ужасно гневни и склонни да реагираме с агресия на тая фрустрация.Но ние нямаме доктор Гийотен. Нямаме и неговия инструмент. Нямаме гилотини.Ние имаме фейсбук.И ние отреагираме на фрустрацията си с писане на...Ах, майко мила, майко сладка... Ние вече не ходим да правим барикади, ние вече не вадим старите евзалии пушки от долапите, не затъкваме в силясите си ръждясал кълъч с дебел илман!Няма при нас ни гилотити, за да отреагираме фрустрациите си, ни гявол!Има само... Има само фейсбук, секи тъдява има стена на фейсбука си, та върху нея да отреагира фрустрацията си.Нашите гневове и нашите революции се оттичат в няколко гневни изречения на стените ни във фейсбук.Които получават средно между 12 и 57 лайка.Нашият отговор на предизвикващото фрустрация изречение: „Щом няма хляб – да ядат пасти!” е един малък пост. На електронна стена. Която „приятелите ни” ще видят. На дисплеите на собствените си телефони. Докато пътуват в метрото. Ще лайкнат и написаното ще породи у тях емоционална реакция. Която ще трае около 4,60 секунди.Мисля – добро отреагиране на фрустрациите...И бих продължил - ни измислиха.Добро отреагиране на фрустрациите ни измислиха, а дами и господа? Взеха ни гилотините и ни дадоха фейсбук стени.Така де. Мога само да дам някой подходящ съвет за край на писанието си:За тоя, който няма фейсбук със собствена стена, на която да гилотинира (най-образно казано) наглеците, дето вдигат пенсии с по 4,60... аз ще препоръчам една стара, но изпитана метода. Методата на бръснаря. Тоя, който бръснал цар Мидас. И видял, че царят има магарешки уши, които крие под тюрбана си. И като нямало как да отреагира тая фрустрация – препънатото си желание да разкаже на целия свят – той отишъл, изкопал дупка и извикал в нея: Царят, царят, мили хора, има магарешки уши!Та за тия, които нямат фейсбук, препоръчвам това: Когато ви прецакат целия живот, вие изкопайте дупка. И викайте: Увеличиха ни пенсиите с 4,60! Ей, народеее! Увеличихаааа... Пенсиите – ама само с 4,60-ееее, а депутатските заплати – поне с тристааааа!", "date": "2018.05.23", "title": "Калин Терзийски: Фейсбук отреагиране"}
{"url": "https://offnews.bg/na-tozi-den/23-maj-roden-e-hudozhnikat-iaroslav-veshin-681169.html", "text": "На този ден през 1850-та година е роден чешкият художник с българско сърце Ярослав Вешин.Ярослав-Франтишек-Юлиус Вешин е майстор живописец, живял и творил в България, един от създателите на българското изобразително изкуство в края на XIX и началото на ХХ век.Роден е във Врани, Чехия, учи в Пражката художествена академия, но през 1881 година се прехвърля в Художествената академия в Мюнхен при К. Пилоти, Зайц и Юзеф Бранд, която завършва през 1883 година. След дипломирането си живее и твори в Мюнхен и в Словакия, като създава предимно картини, свързани със селския бит в Словакия.Ярослав Вешин пристига в България през 1897 година по покана на министъра на народната просвета Константин Величков. От идването си до до 1904 година е преподавател в Държавното рисувално училище (днес Национална художествена академия) и твори предимно в областта на битовата живопис – „Вършитба в Радомирско“ (1897), „Орач“ „(Земя“, 1899), „Конски пазар в София“ (1899), „Контрабандисти“ (1899), „Пред пазар“ (1899), „Вършитба“ (1900) и други.Основна тема в творчеството му от този период е животът и трудът на българския селянин.Вижте повече от \"Българска история\" - ", "date": "2018.05.23", "title": "23 май - Роден е художникът Ярослав Вешин"}
{"url": "https://offnews.bg/obshtestvo/nad-110-hil-uchenitci-na-izpiti-dnes-abiturientite-na-matura-sedmok-681144.html", "text": "Над 55 хил. абитуриенти се явяват на втората си задължителна матура днес. Повече от 57 хил. седмокласниците ще държат изпит по математика, с оценката от който се формира балът за прием в гимназиите.Вариант 1 бе изтеглен за втория държавен зрелостен изпит. Дванадесетокласниците избират един от 13-те си учебни предмета. Изтегленият номер на вариант ще важи за изпита по всеки предмет.Матурата започва в 8 ч. и продължава 4 астрономически часа, а за учениците със специални образователни потребности – 6 часа.Зрелостниците трябва да заемат местата си най-късно до 7.45 ч. и да пишат с черен химикал.В 9.00 часа ще бъде изтеглен изпитният вариант за национално външно оценяване по математика за седмокласниците.Изпитът ще започне в 10.00 часа. Той се състои от 2 модула. Първият съдържа 20 задачи от два вида – със структуриран и със свободен отговор. Максималният брой точки от него е 65.  Учениците имат 60 минути за работа.Вторият модул се състои от 4 задачи с отворен отговор, от които 2 са с кратък числов, символен или словесен отговор и 2 - с описание и аргументация на решението.Продължителността на този модул е 90 мин., а правилното решение на задачите носи 35 точки. Максималният резултат от двата модула е 100 точки.Седмокласниците трябва да носят със себе си съответните принадлежности по математика и да пишат със син химикал.", "date": "2018.05.23", "title": "Над 110 хил. ученици на изпити днес: абитуриентите на матура, седмокласниците - на математика"}
{"url": "https://offnews.bg/sviat/pochina-nositeliat-na-pulitcar-filip-rot-681199.html", "text": "Американският писател Филип Рот почина на 85 години от сърдечна недостатъчност, съобщи литературният му агент Андрю Уайли, цитиран от АП. Рот е носител на наградата „Пулицър” през 1998 г., присъдена му за романа „Американски пасторал”.Той е автор на над 30 книги, сред които романите „Синдромът Портной”, „Писателят призрак”, „Човешкото петно”, „Призракът излиза” и „Животът ми като мъж”.Роденият през март 1933 г. в Нюарк, щата Ню Джърси, Рот бе многократно определян като един от фаворитите за Нобеловата награда по литература, но така и не я получи, коментира АФП.Рот завършва еврейското училище Уикуейк, следва в университета Рътгърс. След като отбива военната си служба, завършва магистратура по английска литература в Чикагския университет, където впоследствие е и преподавател по творческо писане.", "date": "2018.05.23", "title": "Почина носителят на Пулицър Филип Рот"}
{"url": "https://offnews.bg/futbol/grisha-ganchev-pregovaria-s-balakov-za-tcska-681200.html", "text": "Собственикът на ЦСКА Гриша Ганчев е имал среща с треньора на Етър Красимир Балъков, съобщава \"Нова телевизия\". \"Червените\" продължават да търсят специалист, който да води тима през новия сезон и Бала е един от вариантите за поста.Има вероятност обаче той да получи и друга функция на \"Армията\", а именно като главен мениджър, а треньор да е сърбинът Ненад Лалатович.Балъков почти сигурно ще се раздели с Етър след края на сезона, въпреки че успя да спаси отбора от изпадане, печелейки баража с Дунав за 11-ото място в крайното класиране. Неясната финансова ситуация при \"болярите\" обаче не се харесва на 4-ия в света и това е причината той да си тръгне от стадион \"Ивайло\".Междувременно бившият наставник на Левски и Литекс Люпко Петрович заяви, че в България би водил само и единствено \"сините\" и \"оранжевите\". Името на известния сръбски специалист бе замесено в слух за евентуално негово назначение начело на ЦСКА. В момента Петрович работи в Руанда.\"Ако всичко е наред, мога да остана в Руанда. С Гриша Ганчев се чуваме често, но си говорим за съвсем други неща, а не обсъждаме възможността да застана начело на ЦСКА. Чета за варианти като Владан Милоевич, Любослав Пенев, Христо Янев, Красимир Балъков.Мен г-н Ганчев никога не ме е канил за треньор на ЦСКА. Дали бих поел \"червените\"? В България ще водя само Левски и Литекс\", каза носителят на КЕШ с Цървена звезда пред \"Лайвспорт\".", "date": "2018.05.23", "title": "Гриша Ганчев преговаря с Балъков за ЦСКА"}
{"url": "https://offnews.bg/obshtestvo/izcheznalite-v-chikago-bg-tijnejdzharki-se-zavarnaha-zhivi-i-zdravi-681198.html", "text": "16-годишната Натали Наскова и 18-годишната Велина Шентова, които изчезнаха в Чикаго, са се завърнали невредими в домовете си, съобщи бТВ. Момичетата бяха в неизвестност 12 дни. Живи и здрави са, не са били отвличани, нито замесвани в латиноамерикански банди, разказаха родителите.Майката на Натали - Наталия Пенчева, благодари на всички хора по целия свят, които са били съпричастни с тревогата и мъката им. Граничната полиция в Чикаго работи по изчистване на имената на момичетата от списъка за издирване, за да може Велина Шентова да се прибере в България за абитуриентския си бал. ", "date": "2018.05.23", "title": "Изчезналите в Чикаго бг тийнейджърки се завърнаха живи и здрави"}
{"url": "https://offnews.bg/112/tir-udari-avtobus-na-trakia-dvama-tezhko-postradali-681201.html", "text": "ТИР е ударил автобус на магистрала \"Тракия\", двама души са пострадали по-тежко, загинали няма. Катастрофата е станала по линията Лозен - София на входа на столицата. Ранени, но по-леко, са още около десетина души. Те са получили медицинска помощ на място. Седем от пострадалите са приети в спешното отделение на болница \"Св. Анна\" в столицата, съобщиха от лечебното заведение. В тежко състояние са двама от тях: 60-годишен мъж с травма на главата и гръдна травма и 54-годишна жена с тежка лицева травма и фрактура на долната челюст. Мъжът е в реанимация, жената - в клиниката по лицево-челюстна хирургия.4 пациенти са предимно с гръдно-коремни травми и различни травми на долни крайници и са хоспитализирани в Клиниката по неврохирургия и Клиниката по хирургия.Един е освободен за домашно лечение.Четирима пострадали бяха откарани в \"Пирогов\". Впоследствие двама бяха оставени за лечение в болницата, съобщи на брифинг директорът ѝ проф. Асен Балтов. Те са 4-годишно момче с фрактура в областта на едната подбедрица. Поставена му е гипсова имобилизация и остава за консервативно лечение в детската травмотология на спешната болница. Другата пациентка е жена на 25 г. с фрактура на едната подберица. Тя остава в травматологията.Турски тежкотоварен камион е ударил автобуса отзад и го е изхвърлил от пътя. Сигналът за инцидента е подаден малко след 7.20 часа тази сутрин, съобщи МВР.По данни от пътна полиция, временно движението ще бъде отбивано през Лозен, за да може автобусът да бъде изтеглен.", "date": "2018.05.23", "title": "ТИР удари автобус на Тракия, двама тежко пострадали"}
