{"url": "https://m.offnews.bg/news/Futbol_18793/Podariavat-Loko-Sofiia-nikoj-ne-go-iska_659213.html", "text": "Легендарният Локомотив София отново е заплашен от изчезване! Спасителят преди 2 години се оказа Иван Василев - Бозата, но и той е на път да хвърли кърпата.Наш източник потвърди, че бизнесменът се е заел да търси нов собственик на клуба. Василев, истински локомотивец, не успява да смогне сам на издръжката в \"Б\" група.Припомняме, след фалита на Локо при Николай Гигов славният някога отбор тръгна от селските групи. При новия формат на първенството прескочи директно в \"Б\" група. Василев се реши на този ходи, след като получи уверенията, че ще му бъде помогнато и от други места.Уви, засега това не се случва. Болният локомотивец получава по някой лев само от приятели. Затова и е обявил пред столичния едър бизнес, че подарява клуба от Надежда, разбра OFFNews. Всеки обаче бяга като дявол от тамян, като чуе за футбол.\"Правя го в името на Локомотив. Когато в началото на тази авантюра започвахме, бях оптимист, но лека-полека се отчайвам, ще видим до кога ще издържа. След като няма интерес към нас, след като никой не иска да ни помага, пътят е един...Инвестициите ми само за 2016 година са в размер на 600 000 лева, отделно от това платих и данъци 60 000 лева за това, което съм направил на държавата. И какво имам аз в \"Надежда\", на стадиона? Две косачки и един валяк - това е всичко...\", коментира Василев пред vitoshanews преди време.", "date": "2017.06.27", "title": " Подаряват Локо София, никой не го иска"}
{"url": "https://m.offnews.bg/news/112_6/Slovatci-sa-nezriashtite-turisti-napadnati-ot-huligan-v-Nesebar_659212.html", "text": "Туристите, които бяха нападнати от хулиган в Стария Несебър, са словаци. Полицията е установила потърпевшите, каза днес началникът на областната дирекция на полицията Калоян Калоянов.„“, уточни Калоянов. На 21 – годишният Тодор Николов от Несебър може да бъде повдигнато обвинение за хулиганство, след като на 24 юни блъска на улицата един от незрящите туристи с колата си, а след това излиза от нея и нанася удар на друга жена от групата. От полицията в Бургас поясниха, че са се сезирали след излъчен в телевизиите видеозапис на случката. В съботния ден, на тел. 112 е получено съобшение за инцидент, отишлите на място полицаи са установили, че е лека катастрофа. Свидетелите на престъплението не са информирали към този момент органите на реда, уточняват от полицията.", "date": "2017.06.27", "title": " Словаци са незрящите туристи, нападнати от хулиган в Несебър"}
{"url": "https://m.offnews.bg/news/Medii_73/Si-En-En-uvolni-trima-zhurnalisti-sled-razsledvane-sreshtu-Tramp-i-Rus_659177.html", "text": "Трима журналисти от новинарския екип на Си Ен Ен подадоха оставки и те бяха приети след скандал, избухнал около публикация за журналистическо разследване за среща между човек от екипа на Доналд Тръмп и шеф на руски инвестиционен фонд, състояла се 4 дни преди встъпването в длъжност на Тръмп за президент на САЩ през януари т.г., предадоха Асошиейтед прес и Ройтерс. Материалът на автора - Томас Франк, бе пуснат само на сайта на Си Ен Ен в петък вечерта и няколко часа по-късно бе изтеглен, без да стигне до телевизионния екран. Бяха изтрити и всички линкове към него. Сваляйки публикацията, от екипа на Си Ен Ен отбелязаха, че вътрешно редакционно разследване е установило, че не са били спазени редакционни изисквания и в частност не е бил по съответния начин проверен източникът на информацията, въз основа на която е подготвена публикацията. Редакцията веднага се извини на засегнатия бизнесмен Антъни Скарамучи - човека от преходния екип на Тръмп, за когото се твърди, че се е срещнал с руския бизнесмен. Засегнатият Скарамучи писа в Туитър, че Си Ен Ен е постъпила правилно и прие извинението.\"Всеки допуска грешки. Трябва да вървим напред\", отбеляза той. Освен Франк със Си Ен Ен трябва да се разделят още Ерик Лихтблау - заместник-управляващ редактор на вашингтонското бюро на телевизионния канал, и Лекс Харис - шеф на отдела за журналистически разследвания. В свалената статия, цитирана от ТАСС, с позоваване на неназован източник се твърди, че на 16 януари 2017 г. на Световния икономически форум в Давос Скарамучи се е срещнал с шефа на Руския фонд за преки инвестиции Кирил Дмитриев. По-нататък се казва, че специалният комитет за разузнаването в Сената на САЩ е започнал разследване, за да изясни дали човекът на Тръмп е давал на руснака надежди за скорошно смекчаване на антируските санкции, въведени от САЩ заради украинските събития през 2014 г. Това би могло да има влияние върху решенията на фонда как да инвестира.Според АП не става съвсем ясно какво точно в публикацията не е било коректно и дали Си Ен Ен ще продължи да работи по темата. Скандалът, отбелязва агенцията, е твърде неприятен за телевизия Си Ен Ен, която Тръмп често нарича \"източник на фалшиви новини\" и дори отказа на отговаря на въпроси на нейни репортери при пресконференциите си.", "date": "2017.06.27", "title": " Си Ен Ен уволни трима журналисти след разследване срещу Тръмп и Русия"}
{"url": "https://m.offnews.bg/news/Temida_18762/Skobi-i-paiatci-dejstvat-nezakonno-v-tcialata-strana_659173.html", "text": "Паяците, които вдигат коли, и блокиращите скоби на гумите, се използват незаконно в редица случаи, показва поредна проверка на прокуратурата спрямо разпоредби на подзаконови нормативни актове, приети от общински съвети.  При проверката на ВАП са разкрити разрешения, с които прилагането на принудителната административна мярка е възможно и при условия, несъществуващи в Закона за движение по пътищата, съобщават от обвинението. Като пример те посочват слагането на скоби на автомобил, който е останал по-дълго в зона за платено паркиране. Намерени са и наредби на общински съвети в противоречие зъз ЗДвП. Налице са дори случаи на въвеждане на санкции в по-малък размер в сравнение със законовите при нарушаване на забраните за паркиране на пътни превозни средства в паркове, градини и зелени площи, както и на специално обозначени места, обслужващи хора с увреждания.Към настоящия момент са подадени 23 протести до административните съдилища против наредби, действащи на територията на общини Казанлък, Созопол, Шумен, Асеновград, Добрич, Монтана, Силистра, Кърджали, Велинград, Панагюрище и др.Ефектът от проверката се открива в предприетите мерки за отстраняване на незаконосъобразните административни тежести за граждани и организации, както и за гарантиране на законосъобразността на санкционната дейност на териториалните органи на властта.Проверката на ВАП продължава. ", "date": "2017.06.27", "title": " Скоби и \"паяци\" действат незаконно в цялата страна"}
{"url": "https://m.offnews.bg/news/Obshtestvo_4/Izleze-parvoto-klasirane-za-gimnaziite-SMG-i-dvete-nemski-v-Top-3-po_659172.html", "text": "На първо място е Софийската математическа гимназияИзлезе първото класиране за гимназиите с прием след VII клас. Системата, в която може да се направи лична проверка, но не и да се видят минималните балове по училища, бе активирана от Министерството на образованието и науката малко преди 12:30 ч.Учениците могат да проверят резултата си  като въведат входящия си номер и код за достъп.След обявяването на класирането началникът на Регионалното управление на образованието в София Ваня Кастрева съобщи минималните балове за най-желаните училища в столицата. Тя е и с най-високи балове за цялата страна. с 472.500 точки.За първи път сред 10-те с най-висок бал е училището към Техническия университет.Ето и останалите в Топ 10:2. 91 Немска езикова гимназия (91 НЕГ) - минимален бал 450.000 точки;3. 73 СУ \"Владислав Граматик\" (Втора немска) - минимален бал 434.500 точки;4. 164 Испанска езикова гимназия - минимален бал 412.500 точки;5. Технологичното училище за електронни системи към Техническия университет - минимален бал 410.500 точки;6. Първа английска гимназия - минимален бал 399.000 точки;7. Втора английска гимназия - минимален бал 397.500 точки;8. 9-та Френска гимназия - минимален бал 375.000 точки;9. 22-ро СУ \"Г. С. Раковски\" - минимален бал 361.500 точки;10. 35 СУ \"Добри Войников\" - минимален бал 355.000 точки.Кандидатът с най-високия бал е момче, което е избрало СМГ, паралелка с математика и немски. То има 497.500 точки.В Топ 20 влизат още 133-то, 32-ро, НПМГ, НТБГ, 31-во, 134-то, 7-мо, 51-во, 18-то училище.След като родителите и учениците проверят къде са приети, стъпките са следните: ако детето е прието, може да подаде заявление за втори етап или да се запише от 28 до 30 юни включително. Ако не е класирано никъде, участва автоматично в пренареждането за второто класиране. Които подадат заявление, могат да се качат на по-предно място или да останат на същото, уточни Кристина Габровска, председател на столичната областна комисия.8137 ученици са класирани, 513 са извън списъците, 611 са свободните места. Възможно е некласираните да не са подредили добре желанията си, но те може да се придвижат по-напред на второ класиране или да пренаредят желанията си на третото, каза Кастрева.Учениците, на които предстои явяване на поправителни изпити заради слаби годишни оценки, могат да попълнят свободните места в гимназиите до 14 септември, уточни тя.1352 седмокласници не са подали заявления за класиране, но тук влизат ученици на частни училища, училищата към Министерство на културата, в които има над 500 места, към спортното министерство.На първо класиране са били закрити 13 от 240-те профилирани и 14 от 127-те професионални паралелки в гимназиите. Те са съответно 5% и 11%.", "date": "2017.06.27", "title": " Излезе първото класиране за гимназиите. СМГ и двете немски в Топ 3 по бал"}
{"url": "https://m.offnews.bg/news/Izvan-terena_18817/Bobi-Mihajlov-demonstrira-prekrasno-nastroenie-v-Gartciia_659178.html", "text": "Първият човек на футбола ни Борислав Михайлов демонстрира прекрасно настроение по време на традиционната си семейна ваканция в Гърция.Шефът на БФС и половинката му Мария Петрова отново избраха компанията на бившите си съотборници от футбола и художествената гимнастика Наско Сираков и съпругата му Илиана Раева, която в момента е президент на федерацията по този спорт.Звездните семейства са избрали за ваканцията си комплекс в Халкидики, където са настанени в бунгала с всички екстри на брега на морето.С Наско и Илиана е и дъщеря им Славея, която е сама, което потвърждава раздялата с порноактьора Алекс Ломски.Другата им дъщеря Виолета също е на почивката, но е със съпруга си и малката им дъщеря.Липсва синът на Боби Николай Михайлов, който явно ще ходи в Гърция само на почивка, след като феновете на ПАОК скочиха срещу идеята за привличането му на вратарския пост на \"Тумба\".\"Той е известен повече с жените си, отколкото с вратарските си умения. Стой далеч от \"Тумба\", неудачник от последния във втора турска дивизия\", пишат разгневени фенове във форумите.", "date": "2017.06.27", "title": " Боби Михайлов демонстрира прекрасно настроение в Гърция"}
{"url": "https://m.offnews.bg/news/Medii_73/Slavi-Trifonov-s-tezhka-operatciia-na-kraka_659150.html", "text": "Слави Трифонов е претърпял операция в събота. Колегата му Иво Сиромахов определи интервенцията на крака като \"тежка\". Целият екип му желаем бързо възстановяване, обяви Сиромахов, който заместваше Трифонов като водещ в \"Шоуто на Слави\" снощи.Слави Трифонов от години има проблем с крака след падане в хотелска баня. Той накуцваше заради болките и в последно време откриваше предаването си направо от стола на водещия.По време на протестите му пред парламента, след като референдумът за избирателната система не влезе в определениия от Трифонов срок за разглеждане от депутатите, шоуменът изразяваше недоволството си от сгъваем стол. ", "date": "2017.06.27", "title": " Слави Трифонов с тежка операция на крака"}
{"url": "https://m.offnews.bg/news/112_6/Arestuvaha-mazha-napadnal-slepi-turisti-v-Nesebar_659151.html", "text": "Мъжът, който нападна група слепи туристи в Несебър, е бил задържан от полицията, съобщиха от МВР-Бургас. Вчера видеокадри от охранителна камера показаха как той напада групата, удряйки техния водач.Сигнал в полицията не е подаван, а от МВР се задействали след разпространения в медиите материал.Задържаният е на 21 години с инициали Т.Н. и ще прекара 24 часа в ареста.Намерени и разпитани са свидетели-очевидци на инцидента, иззети се видеозаписи от охранителни камери , разположени в близост до местопроизшест-вието, назначени са експертизи. Събраните до момента материали са докладвани в Районна прокуратура – Несебър за предприемане на последващи действия.", "date": "2017.06.27", "title": " Арестуваха мъжа, нападнал слепи туристи в Несебър"}
{"url": "https://m.offnews.bg/news/Obshtestvo_4/Vremeto-dnes-Goreshto-i-s-usloviia-za-gradushka_659152.html", "text": "Днес ще бъде предимно слънчево, oколо и след обяд над Южна и Източна България ще се развива купеста и купесто-дъждовна облачност и на места ще превали и прегърми, в отделни райони - интензивно.Има условия за градушки, предупреждават от НИМХ към БАН, Ще се задържи горещо, с преобладаващи максимални температури между 31° и 36°. Над Черноморието ще е предимно слънчево. След обяд ще има временни увеличения на облачността, но вероятността за валеж е малка. Ще духа слаб до умерен югоизточен вятър. Максималните температури ще са 27-29°. Температурата на морската вода е 22°-25°. Вълнението на морето ще е 2 бала.Над планините преди обяд ще е предимно слънчево. Около и след обяд ще се развива купеста и купесто-дъждовна облачност и на места ще превали и прегърми. По билата ще духа до умерен вятър от запад-северозапад.Максималната температура на височина 1200 метра ще е около 27°, на 2000 метра – около 18°.", "date": "2017.06.27", "title": " Времето днес: Горещо и с условия за градушка"}
{"url": "https://m.offnews.bg/news/Sport_18752/Sportat-v-efir-na-27-iuni_659163.html", "text": "Тенис и футбол предлагат в ефира си на днешния ден родните теливизии. Европейското първенство за младежи до 21 години навлиза в решителна фаза. От 13 часа пък Цветана Пиронкова излиза във втори кръг на турнира в Ийстбърн срещу румънката Моника Николеску.12,30 ч Тенис, Champions tour - Mtel sport 113.00 ч Тенис, турнир за мъже в Ийстборн - Eurosport 1 (пряко)13.00 ч Тенис, 'Уимбълдън\" (кв.) -  Eurosport 2 (пряко)13.00 ч Тенис, турнир за жени в Ийстборн -  F+/Sport+ HD (пряко) 19.00 ч Футбол, ЕП до 21 г., Англия - Германия - \"Диема спорт\" 2 (пряко)19.00 ч Тенис, турнир за жени в Ийстбърн  -  Sport+ HD (пряко)21,05ч \"Светът на голфа\" - Mtel sport 222.00 ч Футбол, ЕП до 21 г., Испания - Италия - \"Диема спорт” 2 (пряко)", "date": "2017.06.27", "title": " Спортът в ефир на 27 юни"}
{"url": "https://m.offnews.bg/news/Sviat-_12/Siriia-gotvi-nova-himicheska-ataka-alarmira-Beliiat-dom_659153.html", "text": "Белият дом обяви снощи, че сирийското правителство изглежда готви да извърши ново нападение с химическо оръжие и предупреди сирийския президент Башар Асад, че той и неговите военни ще платят тежка цена, ако го сторят, предаде Ройтерс.Асошиейтед прес цитира говорителя на Белия дом Шон Спайсър, че САЩ са засекли потенциална подготовка за ново химическо нападение, в което могат да бъдат избити много цивилни, включително на невинни деца.Спайсър каза, че засечените от САЩ действия са сходни с тези преди нападението с химическо оръжие на 4 април, в което бяха убити 70 души в територия, контролирана от бунтовниците. Сирия отрече да е извършила химическа атака. В отговор на това нападение с отровен газ, правителството на Тръмп нареди да бъдат нанесени удари с крилати ракети срещу база на сирийските военновъздушни сили. Спайсър предупреди, че ако Асад извърши ново нападение за масово избиване с химическо оръжие, той и военните му ще платят тежка цена.Белият дом не представи доказателства в подкрепа на твърдението за готвена от режима на Асад нова химическа атака, отбелязва АП.", "date": "2017.06.27", "title": " Сирия готви нова химическа атака, алармира Белият дом"}
{"url": "https://m.offnews.bg/news/Obshtestvo_4/Avtoinstrukturite-na-protest-Nie-ne-sme-korumpirani_659154.html", "text": "Автоинструктори и представители на школите за шофьорски курсове ще протестират днес срещу готвените от Министерството на транспорта промени срещу купуването на шофьорски книжки.Протестът им е под надслов \"Ние не сме корумпирани\".Така те обясняват, че корупцията в системата не е заради тях, а заради системата. Промените в Министерство на транспорта предвиждат практическите изпити да се провеждат в държавни коли, оборудвани с камери, които да записват звук и картина от случващото се в автомобила и извън него. А маршрутът, който трябва да се премине, ще се определя от компютър. Целта на Министерството е да се ограничат измамите с купуване на шофьорски книжки. Автоинструкторите обаче са против, а обидата им ги изкарва на протест. Според тях, купуването на книжки идва заради опорочена система, по която се работи, а не заради корумпирани служители.", "date": "2017.06.27", "title": " Автоинструктурите на протест: \"Ние не сме корумпирани\""}
{"url": "https://m.offnews.bg/news/112_6/Dimiasht-lokomotiv-spria-tovaren-vlak-na-gara-Kostenetc_659157.html", "text": "Инцидент с товарен влак е станал на гарата в Костенец. От един от локомотивите е излизал дим, заради което движението на влака е било спряно. Машинната бригада е забелязала задимяване в помощния локомотив на композицията и е предприела откачване на локомотива от цялата композиция. При операцията са използвани и наличните пожарогасители.На място е извикан и пожарен автомобил, но до пламъци и пожар не се е стигнало.От Министерство на транспорта съобщават, че при инцидента не е бил застрашен животът на служителите, нито е имало опасност за населението. Инцидентът е станал в 02.45 часа и по това време на гарата не е имало хора.", "date": "2017.06.27", "title": " Димящ локомотив спря товарен влак на гара Костенец"}
{"url": "https://m.offnews.bg/news/Obshtestvo_4/Zaedno-za-Mladost-sreshtu-kmeta-Desislava-Ivancheva_659158.html", "text": "Гражданската инициатива \"Заедно за Младост\" обвинява кмета на района Десислава Иванчева, че е допуснала строеж зад блок 70 в квартала. Те разпространиха текст, в който се казва: Имало едно време една очарователна, зелена поляна зад блок 70-ти в ж.к. Младост. Хората, живеещи наблизо, я обичали и често се разхождали по нея и зиме, и лете. Няколко големи блока я пазели в обятията си, а гъстите дървета, растящи по краищата ѝ, допълвали нейната красота. Тя била рядък и застрашен от изчезване вид. Затова се нуждаела от хора, които да я защитят, когато съдбата ѝ била в опасност…През ноември 2016 г. се прави първи опит за поставяне на строителните огради. Хора от съседните блокове спонтанно се събират и възпират ограждането. Месеци по-късно, инвеститорът прави нов опит да започне строителната дейност, но отново граждани блокират строежа и дори застават с телата си пред багерите. Гражданската съпротива е сериозна. Медиите отразиха и кадри, в които една жена буквално бе влачена в снега от строителната охрана, тъй като е възпирала поставянето на металните огради. Следват всекидневни протести всяка сутрин и вечер. Протестите редовно посещава и кметът на район Младост, Десислава Иванчева, заедно с общинския съветник Войслав Тодоров и представители на администрацията, изразявайки твърда позиция, че ще направи всичко възможно да се спаси тази зелена площ, защото освен, че тя е една от малкото останали незастроени, има и съмнения, че е незаконно реституирана.Всичко това става повод за изготвяне на искова молба до съда, за да се направи преглед на всички процедури по придобиването на земята. Молбата е изготвена съвместно с граждани, юристи от районната администрация, външни консултанти, експерти. В един от последните работни дни на 2016 г. молбата е завършена, внесена в съда и заведена с вх. № 8027076 от 22.12.2016 г.Въпреки това на 27.01.2017 г. теренът е ограден и строителните действия започват. Изкопът е направен. Бетоновозът пристига, но заедно с него и представители на община Младост със заповед за спиране на строителните дейности. Всички служители на обекта са заставени да го напуснат незабавно и достъпът им до строителната площадка е забранен. Гражданите доволно отдъхват и отново е жива надеждата, че красивата поляна, представляваща озеленяването на околните блокове, може да бъде спасена. Вече са сигурни, че протестите им не са били безсмислени. Смятат, че този път наистина са избрали достойно свое представителство в лицето на Десислава Иванчева, която ще оправдае гласуваното доверие и ще се бори за това, за което всички жители на квартала бленуват – въздух, зеленина и спокойствие.Инвеститорът категорично твърди, че действията му са законни и че няма никаква причина да се откаже от реализирането на своите инвестиционни намерения. На 10.02.2017 г. подава жалба до Административен съд София – град срещу заповедта за спиране. Съдът обаче със свое определение № 1081 от 17.02.2017 г. оставя без разглеждане искането на инвеститора и заповедта на кмета Иванчева остава в сила. Инвеститорът обжалва това определение пред върховния административен съд (ВАС).В началото на април, почти две седмици след подписването на споразумението и заповедта, строителството е подновено, а заповедта достига до социалните мрежи, но не благодарение на районната администрация, а на хора, които впоследствие са заклеймени като разколници. И до ден днешен. А те просто не са съгласни с така водената политика на тайни споразумения и оправдания, които особено след публикуването на заповедта бяха в изобилие. Самото споразумение така и не е официално публикувано. На всички призиви то да бъде оповестено, заинтересованите поддръжници отговарят с лични нападки към всеки, дръзнал да повдигне темата.Социалните мрежи са залети от възмущение и въпроси – „Защо изтеглихте иска от съда?“. Нали това е шансът да се докаже, че теренът е незаконно придобит, тъй като представлява озеленяването на съседните блокове, според регулационните планове? „Защо не защитихте обществения интерес?“, „Защо иззехте функциите на съда?“.  Отговорът на администрацията: „Щяхме да загубим делото, защото нямахме достатъчно доказателства.“, „Ако го бяхме загубили, нямаше да можем отново да заведем такова дело“, „При наличие на нови доказателства, винаги можем да го възобновим.“. Последният аргумент е мощно рекламиран, както от пиарът на районната администрация, вече заместник-кмет, така и от самият кмет на район Младост. Но споразумението така и не бива оповестено. А въпросът, защо е изтеглена исковата молба, не получава аргументиран отговор.Чл. 4. В срок до 3 /три/ работни дни от подписване на настоящото Споразумение Кметът на район Младост при Столична Община се задължава да оттегли подадената пред Софийски Районен Съд искова молба с вх.№8027076/22.12.2016 г. по описа на СРС, както и да оттегли жалбата си срещу Заповед №ДК-10-ЮЗР-07/12.01.2017 г. на Началник на РДНСК Югозападен район, по която жалба е образувано административно дело №1404/1г. по описа на 36 с-в на АССГ и да поиска прекратяване на същото дело, както и да оттегли всички други молби, жалби и сигнали, подадени от район Младост при СО до ДНСК, МВР, Прокуратура на Република България или съответен съд във връзка със собствеността на гореописания урегулиран поземлен имот, издаденото разрешение за строеж и строителството в имота.Чл.5. Кметът на район Младост при Столична Община заявява, че след извършени съответни проверки, няма каквито и да било претенции и възражения относно правото на собственост върху урегулирания поземлен имот, описан подробно в буква „А“ от общите положения на настоящото споразумение и извършената за същия реституция, относно издаденото от Главния архитект на Столична община, Разрешение за строеж №134/25.07.2016 г., както и относно строителството /вкл. Строителните книжа/ на предвидената за построяване в гореописания имот Жилищна сграда.Срещу това, инвеститора е поел ангажимент да няма претенции от финансово или друго естество към район Младост при СО и в частност към лицето Десислава Иванчева за евентуално претърпени от дружеството вреди и пропуснати ползи, причинени от спирането на строежа. 2-ри май 2017 година, Десислава Иванчева:„Имаме все още съмнения които не сме се отказали, рано или късно можем винаги да подновим това дело…“12-ти април 2017 година, Владимир Клисуров:„Специално бе оставена клауза, че при следващи съмнения за нарушения районът ще се възползва от делегираните му правомощия за проверки и санкции.„20-ти март 2017 година.Споразумението:", "date": "2017.06.27", "title": " Заедно за Младост срещу кмета Десислава Иванчева"}
{"url": "https://m.offnews.bg/news/Obshtestvo_4/Kopaiat-karieri-do-Belogradchishkite-skali-mestnite-na-protest_659156.html", "text": "Две кариери се предвижда да бъдат изградени близо до Белоградишките скали. Това вдигна местните на протест, тъй като те смятат, че кариерите застрашават природната забележителност и екотуризма, предава бТВ. Разрешителното обхваща територия от около 1 кв. км в землищата на селата Чифлик и Праужда. Според местните жители тя попада в защитените зони Западен Балкан и Западна Стара планина и Предбалкан.Кариерите застрашават уникалния ландшафт Белоградчишки скали, който годишно привлича стотици хиляди туристи, каза Георги Георгиев от гражданския инициативен комитет. Двете зони за проучване за кариери ще се появят зад уникалната гледка от най-посещаването място – Белоградчишкото кале, посочи той и добави, че става дума за сериозно увреждане на най-популярния ландшафт в района.От Инициативния комитет против кариерите твърдят, че разрешителното за тях е издадено в последния ден на служебното правителство и настояват то да бъде отменено.До края на миналата седмица са били подадени седем жалби срещу разрешителното, една от които е от Община Белоградчик.Кметът Борис Николов застава зад местните и не иска да има проучване за кариери.От фирмата, която стои зад сондажите, са категорични, че няма да навредят на населението и няма да увредят природата. Подчертаха и че на този етап не се знае кога ще започнат сондажите, а може и да не се стигне до изграждането на кариера.", "date": "2017.06.27", "title": " Копаят кариери до Белоградчишките скали, местните на протест"}
{"url": "https://m.offnews.bg/news/Obshtestvo_4/Vania-Shtereva-zashtiti-uvolneniia-shef-na-NDK_659155.html", "text": "Българската певица, актриса и писателка Ваня Щерева защити уволнения вчера директор на НДК Мирослав Боршош. Щерева написа статус във Фейсбук, в който казва, че не вярва на нито една дума от изписаното срещу него.Боршош бе освободен вчера от министъра на българското председателство на Съвета на ЕС Лиляна Павлова с мотивите \"системно неизпълнение на указания\".На мястото на Боршош е назначен Борислав Велков, досегашен председател на Съвета на директорите. А за нов председател на Съвета е назначена Таня Милева.Във Фейсбук Ваня Щерева написа следния статус:Всички, свързани по някакъв начин с НДК, най-вероятно сега ще изгубим работата си. Но аз заставам твърдо зад гърба на Мирослав Боршош. Не вярвам на нито една дума от изписаното срещу него. Всички са свидетели как той съживи едно умряло място за кратко време. И това ще мине. Но вече никога няма да е същото...Малко преди да бъде уволнен, Мирослав Боршош е написал и статус във Фейсбук, в който завява, че категорично отказва да подписва нови обществени поръчки, свързани с председателството.", "date": "2017.06.27", "title": " Ваня Щерева защити уволнения шеф на НДК"}
{"url": "https://m.offnews.bg/news/Futbol_18793/Spriagat-Georgi-Milanov-za-Hal-Siti_659162.html", "text": "Българският национал Георги Миланов може да продължи кариерата си в английския Хъл Сити, твърди \"Дейли Мейл\".Изпадналите от Премиър лийг \"тигри\" бяха поети от бившия наставник на Миланов в ЦСКА (Москва) - Леонид Слуцкий.Заедно с българина се спрягат и други трима от руския тим - Набабкин, Головин и Шенников, както и преминалият в Лестър Ахмед Муса.Слуцкий харесва много Миланов и именно той го привлече в ЦСКА преди време.Преди дни легендата Христо Стоичков похвали руския треньор за това негово решение.\"Явно разбира от футбол, щом взе Гошко в отбора си\", каза Камата по време на гостуване в Русия.Миланов е роден на 19 февруари 1992 г. в град Левски, играе като офанзивен полузащитник или втори нападател, но може да се изявява еднакво добре по левия и десния фланг на атаката. Има брат близнак Илия Миланов, който също е футболист.", "date": "2017.06.27", "title": " Спрягат Георги Миланов за Хъл Сити"}
{"url": "https://m.offnews.bg/news/112_6/Tokov-udar-ubi-rabotnik-na-Toplofikatciia-Pernik_659161.html", "text": "Работник на \"Топлофикация-Перник\" е загинал от токов удар тази сутрин при изпълняване на служебните си задължения, съобщава bTV.Главната инспекция по труда (ГИТ) потвърди за инцидента, като в момента тече разследване.По неофициална информация загиналия работник е на 50 години и е загинал на пресевната инсталация при пернишките гробища.", "date": "2017.06.27", "title": " Токов удар уби работник на \"Топлофикация-Перник\""}
{"url": "https://m.offnews.bg/news/Tenis_18788/Serina-Uiliams-otgovori-na-Makenrou_659165.html", "text": "Бившата номер 1 в световния тенис Серина Уилямс остана разочарована от думите на легендата Джон Макенроу по неин адрес.Вчера седемкратният победител в турнири от Големия шлем предположи на глас, че американката ще заема място около 700 в ранглистата, ако се пусне да играе при мъжете.Думите му не останаха без реакция от страна на бременната с първото си дете Серина.\"Скъпи Джон, много Ви харесвам и уважавам, но моля Ви - не ме споменавайте във Вашите коментари, които не са основани на никакви факти. Никога не съм играла със съперници с такъв ранкинг, а и нямам време за това. Уважавайте мен, както и личния ми живот, още повече, че чакам дете. Хубав ден, сър\", написа Уилямс в Туитър.\"Тя е невероятен играч, но реалностите са такива. Може и да победи някого от мъжете, ако има ден, защото е силна и психологически. Но ако играе цял сезон, историята ще е доста различна\", казва Макенроу.", "date": "2017.06.27", "title": " Серина Уилямс отговори на Макенроу"}
{"url": "https://m.offnews.bg/news/Futbol_18793/Naj-vernite-fenove-na-Dunav-izpratiha-otbora-za-Pavlodar_659169.html", "text": "Най-верните фенове на Дунав Русе пожертваха съня си, за да изпратят рано тази сутрин тима за гостуването му на Иртиш Павлодар в първия квалификационен кръг за Лига Европа.Двата отбора се изправят един срещу друг в Казахстан на 29 юни от 17 ч. българско време в първи мач от първия предварителен кръг на турнира за Лига Европа. Реваншът е на 6 юли от 20 ч. на Градския стадион в Русе.„Драконите“ потеглиха точно в 8:10 ч. от клубната база в квартал „Здравец“ с автобус за Истанбул.От там русенската група ще лети до Астана, откъдето пък ще хване вътрешен полет, за да стигне до крайната дестинация в Павлодар.На 28 юни в часа на мача дунавци ще проведат и официална тренировка на местния Централен стадион.Треньорът Веселин Великов и футболистите коментираха отново, че се чувстват готови да преследват своите шансове и ще се борят за добър резултат преди реванша в Русе.Припомняме, че това е второ участие на „Дунав“ в евротурнирите. През 1975 г., след като отборът също завършва на четвъртото място получава право на участие в надпреварата за Купата УЕФА, където дори побеждава италианския колос „Рома“ на своя Градски стадион.", "date": "2017.06.27", "title": " Най-верните фенове на Дунав изпратиха отбора за Павлодар"}
{"url": "https://m.offnews.bg/news/Sviat-_12/Kola-bomba-ubi-komandir-ot-voennoto-razuznavane-na-Ukrajna_659171.html", "text": "Кола бомба уби командир от военното разузнаване на Украйна в центъра на столицата Киев, съобщава Ройтерс, позовавайки се на информация от военното министерство на Украйна. Властите разглеждат случая като терористичен акт.Колата, където е била и бомбата, се е взривила в движение, като в следствие на взрива загива и шофьорът на автомобила.На място загива и полковник Максим Шаповал, като украинските власти не дават допълнително информация за това кой стои зад нападението. Той е ръководил специален отряд на Главното разузнавателно управление към Министерството на отбраната на Украйна. От началото на кофликта на властите с про-руски настроените въоръжени сили, подобни нападения извън зоната на конфликт зачестяват, пише още \"Ройтерс\". Колите бомби обаче са рядкост.", "date": "2017.06.27", "title": " Кола бомба уби командир от военното разузнаване на Украйна"}
{"url": "https://m.offnews.bg/news/Bojni_18771/Zastreliaha-brata-na-prochut-boksior-pri-obir_659170.html", "text": "Братът на прочутия мексикански боксьор Хулио Сезар Чавес е бил застрелян по време на въоръжен грабеж в дома му в западно Мексико.Рафаел Чавес Гонзалес е бил убит в неделя вечерта пред очите на семейството си. Крадците поискали пари и той им дал. Те им се сторили недостатъчно и поискали още.Той отказал и им оказал съпротива, при което бил прострелян смъртоносно.Мексико е една от най-опасните страни в света. Само за първите месеца на тази година са регистрирани 9916 убийства. През миналата седмица пък беше убит местния боксьор Улис Уето Елизаде на излизане от тренировка.Рафаел Чавес Гонзалес също се е занимавал с бокс, но е имал доста кратка кариера като професионалист - само 11 мача.Брат му Хулио Сезар Чавес е един от най-великите боксьори в историята, като в кариерата си той печели шест световни титли в три различни категории: версия WBC, категория: Супер Перо (1984), версия WBA, категория: Лека (1987), версия WBC, категория: Лека (1988), версия WBC, категория: Супер лека (1989), версия IBF, категория: Лека-полусредна (1990), и версия WBC, категория: Супер лека (1994), показва справка в Уикипедия.Преди да се оттегли за първи път от професионалния ринг, Чавес има рекорд: 104 мача,5 загуби и 2 равни мача (80 от победите са с нокаут).През 2002 година реномираното боксово списание „Ring Magazine“ поставя Чавес на 18 място в класацията на най-великите боксьори през последните 80 години, а през 2003 година е поставен на 50-то място в класацията на същото списание - 100-те най-големи удрячи за всички времена.", "date": "2017.06.27", "title": " Застреляха брата на прочут боксьор при обир"}
{"url": "https://m.offnews.bg/news/DW_18800/Kakvo-ostana-ot-germanskoto-gostopriemstvo_659164.html", "text": "Краят на еуфориятаВ началото беше голямата еуфория: кадрите с бежанци, посрещани от германците с цветя, плюшени мечета и топлото \"добре дошли\", обиколиха целия свят. Как стоят нещата днес? Има ли я още онази \"култура на гостоприемството\"?\"Ще се справим!\" - никое друго изречение на Ангела Меркел не е предизвиквало толкова разгорещена полемика, колкото изявлението ѝ, че Германия може и ще се справи с предизвикателствата на бежанската криза. Едни отправяха прочувствени хвалебствия, други остро критикуваха позицията на канцлерката, а представители на дясноекстремистката сцена обсипваха Меркел с вербални изблици на ярост.В международен план германската канцлерка получи признание и приветствия от най-различни краища на света, а кадрите от лятото на 2015 показваха различните проявления на новата германска \"култура на гостоприемството\". Хиляди доброволци работеха до пълно изтощение, за да снабдят прииждащите бежанци с дрехи и хранителни продукти, а те се отблагодаряваха, развявайки германски знаменца и позирайки със снимки на канцлерката. В онези дни и седмици Германия се представи като човечна и отворена към света страна - и за по-малко от три години прие над 1,5 милиона бежанци.Постепенно обаче еуфорията отшумя. И настъпи отрезвяване. Терористичните нападения във Вюрцбург, Ансбах и Берлин превърнаха вътрешната сигурност в основна тема на предизборната борба, а затварянето на Балканския маршрут беше последвано от вътрешнополитически дебат за капсулирането на Германия.Но и сред бежанците расте разочарованието - заради липсата на достатъчно езикови курсове, заради затруднения достъп до трудовия пазар, заради ограничените възможности за събиране на разделени семейства. Стигна се дори дотам, че няколко хиляди бежанци и мигранти се възползваха от програмите за доброволно завръщане в родината. И ако в началото се говореше преди всичко за шансовете на миграцията, сега става дума най-вече за едно: как бежанците с отхвърлени молби за убежище да бъдат върнати възможно най-бързо в родните им страни.Гюнтер Буркхард, директор на правозащитната организация \"Pro Asyl\", го формулира съвсем еднозначно: по неговите думи, тъй прехвалената политика на гостоприемството вече не съществува. \"Лятото на гостоприемството беше последвано от дълга зима, която продължава и в сегашните летни месеци. Ето един ясен сигнал за това: под натиска на правителството Федералната служба за миграцията и бежанците обработва молбите за предоставяне на убежище буквално като на конвейер\", казва Буркхард.Тежки упреци отправя и адвокатът Виктор Пфаф, който от над 30 години представлява търсещи убежище при прослушванията. \"Когато един служител, който води изслушване, свързано с Турция, кара търсещия убежище да му диктува името на лидера на ПКК Абдула Йоджалан, защото изобщо не знае кой е този човек, тогава е повече от ясно, че изслушването просто трябва да бъде прекратено\", казва адвокатът. И дава още един пример: с цел да ускорят процедурата, службите използват специален софтуер за превод. Но никой не проверява доколко смислени са преводите, записани в протоколите от изслушванията. \"Така възникват протоколи, които отчасти са напълно неразбираеми\", казва адвокатът и твърди, че властите използват и друг трик: молбите за убежище, подадени от малолетни, се разглеждали чак при навършване на пълнолетие, след което били отхвърляни с обосновката, че след връщането им в родината засегнатите вече можели сами да се грижат за прехраната си.Статистическите данни показват, че подобни мерки дават ефект: за първите пет месеца на тази година са били отхвърлени 107 000 молби за убежище, като 32 000 от тях са били подадени от афганистански граждани. След серията терористични нападения в Афганистан екстрадирането на мигранти от тази страна беше временно прекратено, но Гюнтер Буркхард от \"Pro Asyl\" е убеден, че съвсем скоро федералното правителство ще поднови връщането на бежанци в Афганистан. Причината, според него, е от вътрешнополитически характер: \"По този начин правителството иска да отнеме вятъра от платната на десните популисти\", казва експертът.Вътрешният министър Томас де Мезиер редовно отхвърля подобни критики. \"Репатрирането не е някакъв злонамерен акт на държавата, а изпълнение на действащото право\", заяви той наскоро в интервю за \"Ди Цайт\". Във всеки случай е ясно едно: две години след връхната точка на бежанската криза, изречението \"Ще се справим!\" вече има съвършено друго звучене.", "date": "2017.06.27", "title": " Какво остана от германското гостоприемство?"}
{"url": "https://m.offnews.bg/news/Politika_8/Radev-naznachi-nov-chlen-na-TcIK-ot-Volia_659176.html", "text": "Президентът Румен Радев ще назначи Кристина Цонкова - Стефанова от Политическа партия \"Воля\" за член на Централната избирателна комисия (ЦИК).До президента на Републиката е постъпило предложение от Парламентарната група на Политическа партия \"Воля\" да назначи Кристина Цветославова Цонкова-Стефанова за член на ЦИК до приключване на мандата на действащите членове.Съгласно Изборния кодекс за периода на мандат на Централната избирателна комисия 2014-2019 г., когато след проведени избори за народни представители или за членове на Европейския парламент от Република България има избрани нови парламентарно представени партии и коалиции или нови партии или коалиции, които имат избрани с техните кандидатски листи членове на Европейския парламент, но не са парламентарно представени, съставът на Централната избирателна комисия се допълва с по един член, предложен от тези партии или коалиции до президента на Републиката.Новите членове на Централната избирателна комисия се назначават от президента на Републиката за срок до приключване на мандата на действащите членове.", "date": "2017.06.27", "title": " Радев назначи нов член на ЦИК от \"Воля\""}
{"url": "https://m.offnews.bg/news/Futbol_18793/Barselona-obiavi-sastava-za-macha-sreshtu-selektciia-na-Stoichkov-v-St_659167.html", "text": "А ето и пълния списък с футболистите, които на 20 септември ще облекат фланелката на Барселона:Куп футболни величия от близкото минало ще пристигнат в Стара Загора за мача между Дрийм тима на Барселона и отбора на Христо Стоичков на 20 септември на стадион \"Берое\".Сред легендите на испанския гранд личат имената на някои от най-обичаните футболисти на каталунците.За Дрийм тийма на Барселона, който ще се изправи срещу Камата и приятели, ще играят още световният шампион с Италия Джанлука Дзамброта, „лалетата“ Едгар Давидс и Роналд де Бур, португалските легенди Витор Баия и Фернандо Коуто, румънските мегазвезди Попеску и Хаджи, както и острието на „петлите“ Людовик Жули.Хесус Ангой, Витор Баия, Мигел Анхел Надал, Патрик Андерсон, Фредерик Деху, Джанлука Дзамброта, Ерик Абидал, Фернандо Коуто, Луис Карерас, Георге Попеску, Хуан Карлос Родригес, Андони Гойкоечея, Гилермо Амор, Людовик Жули, Гайска Мендиета, Едгар Давидс, Симао Саброза, Роналд де Бур, Георге Хаджи, Луис Гарсия, Хулио Салинас.Освен обявените вече легенди, се очакват още много изненади и звездни участници, които ще се включат във футболния спектакъл на 20 септември в Стара Загора.Събитието ще започне от 20:00 часа. Цените на билетите са между 30 и 80 лева.", "date": "2017.06.27", "title": " Барселона обяви състава за мача срещу селекция на Стоичков в Стара Загора"}
{"url": "https://m.offnews.bg/news/Lajfstajl_18806/Irlandski-sinoptik-beshe-otvian-po-vreme-na-reportazh-video_659168.html", "text": "Синоптикът на ирландския канал TV3 Дерик Хартиган разбра по сложния начин, че когато времето е лошо, не трябва да се прави репортаж на улицата и то наживо, разказа Metro.co.uk.Хартиган започна живото включване с думите: \"Това не е добър старт за петък сутринта. Мокро е и доста ветровито и за жалост, такова ще е времето и през уикенда\".Съобщавайки за промяната в атмосферата - от великолепната лятна жега към вятър и дъжд, Дерик е изненадан от силен порив на вятъра и е буквално отвян. За това помага и големият чадър в ръцете му.Видеото на забавната ситуация беше качено в интернет и само за няколко часа събра огромно количество гледания.Хартиган се пошегува в профила си в Twitter и дори качи видеото: \"Когато времето се обърка! Добре дошли в лятото на 2017!\"", "date": "2017.06.27", "title": " Ирландски синоптик беше отвян по време на репортаж (видео)"}
{"url": "https://m.offnews.bg/news/Futbol_18793/Atalanta-privlicha-futbolist-na-Ludogoretc_659180.html", "text": "Защитникът на Лудогорец Хосе Луис Паломино е пред трансфер в италианския Аталанта, който беше един от хитовете на изминалия сезон в Серия А.Сделката за защитника беше обявена от журналиста, който минава за трансферно гуру на Ботуша - Джанлука Ди Марцио.Според информациите аржентинецът ще получава по 2,5 милиона евро годишно, а договорът му ще бъде за три години.Аталанта ще участва директно в групите на Лига Европа, което е добър трамплин за изява.Преди да дойде в Лудогорец през миналото лято, 27-годишният футболист е играл за френския Метц, а преди това за два от най-популярните клубове в своята родина - Сан Лоренцо и Архентинос Хуниорс.За един сезон при „орлите“ той взе участие в 33 мача (27 за първенство) и вкара два гола.Паломино си тръгва, но друг аржентинец пристига в Разград. Аржентинският вратар Хорхе Еманеул Броун се очаква да се присъедини към лагера на Лудогорец в Австрия в сряда. Както е известно, стражът се похвали, че е подписал с разградчани за 3 години.", "date": "2017.06.27", "title": " Аталанта привлича футболист на Лудогорец"}
{"url": "https://m.offnews.bg/news/OFFTOPIC_18750/Ruletkata-koj-ia-izmisli-i-mozhem-li-da-ia-izlazhem_656631.html", "text": "Кога се е появила хазартната рулетка? Достоверните сведения за това са скрити под пласта на вековете. Няма сигурни източници дори за примерна дата на появата й, защото различните сведения сочат от няколкостотин години до две-три хилядолетия.Причината за тези \"разночетения\" е, че многобройните религиозни, мистични и игрови ритуали, в които се използват въртящи се или неподвижни дискове с отбелязани на тях символи и изображения, са известни от историята на множество народи и цивилизации. Както ще видим, в началото идеята за въртящия се диск, който след спирането си ще оповести определена информация, но неизвестно точно каква, не се е свързвала само с хазартни залагания. Много често това е било елемент на различни гадателски церемонии, на опити да се отгатне бъдещето. Характерно за историята на рулетката също така е, че колкото повече хронологическият преглед на историята й се приближава до Новото време, толкова по-сигурни можем да сме в намерените сведения за нейната употреба.В началото на тази статия ще се заемем, така да се каже, с мозаична работа, поне за да имаме (като за увод) събрани версии за произхода на рулетката.Първата от разпространените легенди е, че рулетката се основава на древна китайска настолна игра, чието поле се състои от магически квадрат с наредени в него 37 фигури на животни, които трябвало да се разместят по определен начин. За съжаление, в древните китайски ръкописи няма никакви данни за точните правила на старата игра. Играта била донесена в Европа от доминикански монаси. Според легендата монасите сменили магическия квадрат с кръг и фигурите с числа от 0 до 36, а не 1-37.Тази история не се потвърждава от никакви по-късни източници. Дори най-ранната френска рулетка от края на ХVІІІ век вече има цели две места за 0 – единична и двойна нула - което значи общо 38 позиции, а не 37. Това се вижда от описание на игра на рулетка във френския роман La Roulette, ou le Jour (1801 г.) от Жак Лабле (Jaques Lablee). Там се описва игрално колело в Пале Роял през 1796 г.: \"Там има два гнезда (деления), запазени за банката в играта, откъдето тя получава и единственото си математическо предимство\". След това текстът отново споменава \"две места за залагания, съдържащи двете числа на банката – нула и двойна нула\".Макар \"древнокитайската\" теория да е интересна, най-вероятно тя не отговаря на действителността.Втората разпространена легенда е с адрес Древен Рим. Да бъдеш войник в там не било особено приятна професия. Вярно е, че от един момент нататък държавата започнала да удава право на войниците на ранно пенсиониране и ред облаги, но все пак възможността да не доживееш дотогава си оставала доста голяма. За да не позволят на бойния дух в армията да спадне, както и за да се укрепва колективният дух, командирите разрешавали на войниците немалко удоволствия – в това число и хазартни игри. Между тях имало и такива като въртене на щит, обърнат с вътрешната си страна нагоре (така разположен, почти приличал на рулетка), или пък на колелета на бойни колесници, което пък е още по-близо до усещането за съвременна рулетка.Следващата версия за произхода на рулетната игра ни отвежда във Франция от ХVІІ век. Любителят на хазарта кардинал Джулио Мазарини охотно откривал един след друг игрални домове из Париж. Там се разигравала и стара версия на съвременната рулетка – играта hoca. Игровото пространство представлявало кръг с 40 гнезда, всяко от които имало номер. От центъра на кръга тръгвали спици, между които се намирало малкото топче. При разиграване топчето подскачало из спиците и накрая попадало в някое от гнездата. Три от тях били означени с нула. Когато топчето влезело в тях, разбира се, че печалбата от залога на играча отивала в заведението, което при цели три такива шанса прибирало баснословни приходи. Тъй като игралните домове били държавни, те добре пълнели хазната, с чиито приходи задоволявали прищевките си Луи ХІV – Краля слънце – и раздутият му щат от царедворци. По многобройни свидетелства на съвременници, Мазарини не забравял да пълни и личния си джоб. Картина на неговото умение да удебелява собствената си кесия ни е оставил Александър Дюма в романа си \"Виконт дьо Бражелон\".Праобраз на съвременната рулетка бил разработен през ХVІІ век във Франция от математика Блез Паскал. Според единия вариант на легендата, по време на работата си върху евентуален вечен двигател през 1655 г. той експериментирал с колело и подскачащо по него топче. Паскал, разбира се, не успял да изобрети вечен двигател, но пък се сдобил със славата на почти сигурния изобретател на модерната рулетка. Според другия варианти на същата легенда рулетката на Паскал се родила не от вечния двигател, а от неговите разсъждения за математическата вероятност за печалба на играча в лото с 36 билета.Самата игра рулетка през следващия ХVІІІ век не била еднаква навсякъде. Колело присъствало и в популярни английски игри с колело като Roly-Poly, Reiner, Ace of Hearts и E. O., както и италианските настолни Hoca и Biribi. Рулетката на Паскал обаче станала основа на френска настолна игра с името Roulette (думата за \"малко колело\" на френски). Между другото, сведение за игра с това име се намира и в нормативен акт от 1758 г., издаден в тогавашната Нова Франция (Квебек), с който се забраняват игри като dice, hoca, faro и roulette.Невинаги нулевите гнезда на рулетката са били със зелен цвят. Рулетките, използвани в парижките казина през 1790-те години, имали черен цвят за единичната и черен за двойната нула. Зеленият цвят бил въведен и за двата нулеви джоба през 1800 г.Дотук с легендите, а сега да обърнем внимание и на по-сигурните сведения.През 1843 г. в германския курорт Бад Хомбург французите Франсоа и Луи Блан (François and Louis Blanc) показали рулетка с една нула, за да може казиното да бъде по-различно от традиционните, предлагащи игра на рулетки с две нули. Това събитие станало в казиното на горната снимка. Както свидетелстват няколко книги по хазартни игри от 1886 г., в някои ранни форми на американски игрални колела имало числа от 1 до 28 плюс единична нула, двойна нула и един допълнителен слот, където бил изобразен американският орел (на снимката отдолу). Скоро обаче това изображение изчезнало и останали само номерираните слотове. В момента рулетни колела с \"орлови\" слотове са изключително редки и, ако намерите такова, направо го пускайте в някой онлайн аукцион – със сигурност ще Ви зарадва поне с няколко десетки хиляди долара.Защо на игралните колела има два вида нули? Слотовете (гнездата) \"0\" или zero са застраховката за доходите на казиното. Всеки път, когато топчето попадне в нулев слот, играчите автоматично губят всичките си направени залози. По този начин в дългосрочен план казиното придобива предимство пред играчите.Ако нямаше нулев слот, след огромен брой изиграни игри като цяло казиното нямаше да има нито печалба, нито загуба на пари. То нямаше да има от какво да съществува. Парите, спечелени от едни играчи, ще бъдат същите, които други са загубили.Ако обаче съществува поне един слот \"zero\", който да бъде губещ за играчите, тогава казиното ще има много малко, но все пак някакво предимство пред всички играчи. Така в дългосрочен план и след много голям брой изиграни игри, казиното ще може да има печалба на масите си за рулеткаИ вече става ясно, че смисълът да съществува двойна нула е по-голяма гаранция за печалба на казиното – изчислено е, че спрямо 2,7 % при единичната нула, двойната увеличава предимството на игралния дом пред играчите на 5,26 %. Любопитно е, че в Русия през 90-те години е имало механични рулетки с три нулеви слота.Когато през 1860 г. германското правителство забранило хазартните игри, братя Блан се преместили в последното законно работещо казино в Монте Карло, където и основали Меката на залаганията в Европа. Оттук и започнало шествието на рулетката по света. В началото на ХІХ век тя вече била достъпна в почти всяко казино в Европа и САЩ. Нарекли я с достатъчно красноречивото King of Casino Games. На повечето места разпространение получил вариантът с един нулев слот, за разлика от т.н. американска рулетка, която има два zero слота. Именно в Щатите, заради множеството опити за измама от страна на играчи и служители на казина, колелото било в края на краищата разположено върху повърхността на масата – пред очите на всички – за да се предотврати евентуалното скриване под него на механизми, компрометиращи свободното му движение. Дори в някои случаи играчи, претърпели множество последователни загуби, искали да бъде разглобено колелото, настоявайки, че в него са монтирани манипулиращи механични устройства. В САЩ също така била опростена схемата на залагания, подходяща за бързо основаните импровизирани казина. Американският стил рулетка предполагал бърза игра с бързо движение на парите, докато европейският начин на игра е значително повлиян от този френския, развил се сред луксозния отдих на европейския елит в Монте Карло.Към средата на ХХ век вече били окончателно оформени и двата центъра на рулетната игра – Монте Карло с традиционното колело с една нула и Лас Вегас с две. Сборът от всички числа на рулетката и в двата случая е ,,дяволското“ число 666.През годините много хора са се опитвали да победят казиното и да превърнат рулетката от игра, предназначена за печалба на игралния дом, в такава, от която играчът може да спечели. Преди всичко това се основава на използването на различни стратегии на залагане, т.н. системи. Търсена е най-добрата такава система, като в тази дейност много се е разчитало на резултатите от минали игри – те са се смятали за своеобразен пътеводител. Например, ако в последните разигравания топчето е попадало най-много в червен слот, в следващата ситуация най-вероятно \"ще се падне\" точно това.Трябва да заявим, че всички системи на игра, които се опират на някакви шаблони, в дългосрочен план водят до загуба на пари за играча. Наистина играчите, разчитащи на системи, могат да спечелят големи суми пари, но тъй като рулетката е замислена да носи печалба на казиното, броят на загубите ще бъде по-голям от този на победите. Някои от тези системи, като известната Мартингейл напр., са изключително рискови, защото при най-лошия възможен сценарий (който е математически сигурно, че в някакъв момент ще настъпи) играчът може да се окаже преследван от загуби в опит да си върне предишните, изразходвайки целия си финансов ресурс. Независимо от конкретната математическа схема на игра, никоя стратегия не може да отнеме статистическото предимство на казиното, тъй като очакваната стойност на всеки разрешен залог е отрицателна. Американският математик Патрик Билингзли (Patrick Billingsley) доказва, че няма система за залагания, която да превърне подобен вид игра в печеливше за играча икономическо начинание.Първото сериозно \"постижение\" в тази област е отбелязано през втората половина на 30-те години, когато някои професионални играчи започнали да отбелязват последователни победи на рулетка, издирвайки и използвайки недостатъчно балансирани и леко наклонени игрални колела, каквито тогава не били трудни за намиране. Хората сядали около някоя маса, записвали печелившите числа и после на спокойствие анализирали данните. Постепенно обаче казината научили този номер, усъвършенствали все повече своето оборудване и заменяли проблемното.Това обаче показва, че не всички хазартни типове са били на мнение, че единствените начини да излъжат рулетката са единствено и само математически.Чели ли сте романа \"Белю Пушилката\" от Джек Лондон? Ако да, то сигурно помните една от най-интересните глави. Тя описваше фурора, която персонажът Крис правеше в казиното, след като цяла седмица наред печелеше главоломни суми и всички играчи се опитваха да разгадаят системата му, но без успех. Романа ще оставим да си го (пре)прочетете за домашно, а тук ще Ви разкажем за истинския случай, легнал в основата на художествената история.През втората половина на ХІХ век инженери започнали да се занимават не само с математическите, а и с механичните възможности за \"предсказване на случая\". Такъв например е Джоузеф Джагър (Joseph Jagger) през 1873 г. в Монте Карло. Той работел като инженер-механик във фабрика за памук и се опитал да приложи своите знания в работата си по предвиждането на хазартната игра. Тъй като познавал добре производствения процес на редица механизми, разсъдил, че няма как всички произведени игрални колела да са напълно, абсолютно еднакви, защото винаги ще имат незначителни, но все пак разлики в конструкцията си. Джагър предположил, че тези механични разлики могат да станат причина при въртенето едни числа да се падат по-често от други. Той наел хора, които да записват печелившите числа в едно казино. След като проучил данните от много разигравания, забелязал, че най-често се падат числата 7, 8, 9, 17, 18, 19, 22, 28 и 29.Строго погледнато, собствениците на казиното нямало как да забранят на играчите да се опитват да измислят системи и въобще да измамят системата по умствен начин. Нещо повече – в повечето от големите казина постоянно се навъртали всякакви хора, въоръжени с тефтерчета и писалки, които записвали падналите се числа и се оипитвали да открият някаква закономерност в тях.Джоузеф Джагър започнал усилено да играе. Всяка вечер отивал да играе и за няколко дни взел от казиното няколкостотин хиляди долара. Други играчи не разбирали причината за успеха му, не им минавало и през ум за неговите проучвания и просто правели като него – залагали на същите числа, но почти без успех. Когато след няколко дни управата на казиното сменила местата на игралните маси, Джагър отново започнал да залага, но нямал късмет. Той проработил едва когато инженерът се преместил на предишната си печеливша рулетка.Тогава казиното решило да опита последното си средство. Повърхността на игралните колела била покрита с разноцветни сменяеми декоративни парчета, подобни на плочки, с разграничители за различните числа. Всяка нощ, след като игралният дом затварял, собствениците преподреждали плочките по произволен начин. В резултат Джагър започнал да губи, загубата му стигнала до 125 000 долара и най-накрая той решил да спре. Останали му били около 325 000 долара, които били равни на няколко милиона сегашни, и с тях той напуснал Монте Карло.В романа на Джек Лондон причината, макар и пак в основата си механична, е леко променена – там извънредното игрално щастие на Крис е резултат от \"измятането\" на колелото, разположено твърде близо до камината (вероятно под \"измятане\" се има предвид известна промяна на материала вследствие на топлинното въздействие).Известният американски математик, играч и теоретик на бледжека и управител на хедж фондове Едуард Торп (Edward Oakley Thorp) заедно с математика, криптограф и инженер Клод Шенън (Claude Shannon) разработил през 1960-1 г. първия в света преносим компютър. С негова помощ те синхронизирали движението на колелото и топката и чрез изчисления се опитвали да предскажат най-вероятното място, в което ще се окаже топката. Тази система предполагала и работела най-добре с неманипулирани игрални колела, но по ред причини не се доказала като успешна.Както нашият сайт вече Ви разказа, през 70-те години професорът по математика, специалист по теория на хаоса, обща теория на системите и иконофизика Джей Дойн Фармър (J. Doyne Farmer) проектира система, която увеличава шансовете за печалба на рулетка дотолкова, че са му забранили да влиза във всички казина в щата Невада (вж  )През първата половина на 80-те г. инженерът Джордж Мелас (George Melas) разработил т.н. low profile рулетно колело, чиято отличителна особеност била намалената дълбочина на гнездата, както и някои други конструктивни разлики, благодарение на котио се получавало бавно и плавно спускане на колелото в слота. След като през 1986 г., когато професионален хазартен отбор начело с Били Уолтърс (Billy Walters) спечелил 3,8 млн. долара на ,,стар тип“ колело в Атлантик Сити, почти всички казина за около година преминали на новия модел low profile рулетка.Нещо подобно на Джагър постигнал в началото на 90-те испанският математик и продуцент Гонсало Гарсия-Пелайо (Gonzalo Garcia-Pelayo). Той вярвал, че резултатите от рулетните колела не са плод на абсолютна случайност. Смятал, че конструкцията на различните колела е далеч от съвършенството и, ако запише данни, въведе ги в компютър и софтуер ги анализира, ще може да докаже, че едни числа от реда 1-36 се падат по-често от други. Това и направил. Дълго време Пелайо не играел, а само записвал печелившите числа на други хора. Въоръжен с данни за дълъг период, той въвел данните в компютърна програма и се оказало, че, ако използва \"правилните\" ставки, ще може да получи 15 % предимство пред игралния дом. Влизайки една вечер в Casino de Madrid, математикът започнал да играе и за една нощ спечелил сериозна сума. Но той не направил грешката на Джагър да се застоява само на едно място. Пелайо обикалял различни казина и навсякъде използвал една и съща методика – дългосрочно събиране на предварителни данни за чуждите печалби, внимателен анализ и едва след това игра с действителни пари. Използвайки тази схема, играчът успял да увеличи печалбите си до 500 000 долара, а според други данни – до над милион и половина.Облаците започнали да се сгъстяват, когато няколко казина завели дело срещу Пелайо. След съдебна сага на няколко инстанции обаче, накрая Върховният съд на Испания снел от математика всички обвинения, постановявайки, че вината е на казината, които не поддържат достатъчно своето оборудване и не разработват нови, по-съвършени игрови устройства. Пелайо написал книга за своите феноменали игрови постижения, за него бил сниман документален филм, а в YouTube може да бъде намерено и интервю с този умен испанец. Между другото, съдът постановил още, че Casino de Madrid няма право да отказва на Пелайо в бъдеще достъп до хазартни игри, макар че от дейността му поледно време личи, че в момента те не го интересуват.В книгата си The Eudaemonic Pie, публикувана от The Newtonian Casino (!) във Великобритания, американският писател и преподавател по литература Томас Бас (Thomas Bass) твърди, че може да се предскажат резултатите от въртенето на колелото в реално време. В книгата група студенти, нарекли се The Eudaemons, използват компютри, разположени в обувките си, за да победят в рулетна игра. Там алгоритъмът почива на Нютоновите закони на механиката. Според играчите е възможно така да се проследи постепенното забавяне на топчето на рулетката.За да се предотврати успехът на всякакви подобни експерименти, производителите на игрални колела изключително прецизно регулират движението им, а казината ги балансират и нивелират. По този начин резултатът от въртенето остава максимално равномерен.Новите технологии обаче навлизат и в сектора на атаките срещу казина. През 2004 г. беше съобщено, че двама сърби и един унгарец са използвали лазерен скенер, скрит в мобилен телефон, свързан с компютър, за да предскажат сектора, където ще попадне топчето. Те бяха арестувани, но впоследствие освободени, тъй като не бюха намерени доказателства, че са осъществили техническа намеса в оборудването на казиното.При електронните казина в днешно време е ясно, че играчите нямат възможност да се възползват от механично несъвършенство в изработката на колелото... но пък кой знае, може да са участвали в разработката на софтуера!Антон Оруш, Sandacite.bg – Източници:   ", "date": "2017.06.27", "title": " Рулетката – кой я измисли и можем ли да я излъжем"}
{"url": "https://m.offnews.bg/news/Ikonomika_59/Amerikanska-kompaniia-predlaga-Balgariia-da-proizvezhda-voenni-mashini_659175.html", "text": "България може да се превърне в регионален лидер по производството на сухопътни машини за пехотата. Това става ясно от предложението, което американската компания Textron Systems отправя към българското правителство. Във вторник компанията представи възможностите за доставка на нова бронирана машина за пехотата. Специално за българската армия ще бъде разработен прототип върху базата на машините COMMANDO. Вариантът, който се предлага, е шестколесна машина със задвижване на всички колела (6х6). Оборудването ще бъде извършено в България според изискванията на командването на Сухопътните войски. Предлага се пълна логистична поддръжка, доставка на резервни части и обучение на персонал. До 20 месеца от подписването на договор първите машини произведени по посочения модел могат да влязат на въоръжение в армията ни. Очакването е производството у нас да разкрие 15 хил. работни места.Съвместно с Textron Systems презентация направиха и от германската Rheinmetall, която предоставя оборудване за машините - от електроника, до платформи за въоръжение и системи за управление на бойните действия. Фирмата предлага иновативно технологично решение - Tacnet, което представлява \"сърцето\" на машината. Системата предоставя пълна картина на бойното поле с информация за разположението на вражески единици и навигация, което на практика прави машината способна да се придвижва във всякакви метеорологични условия и при намалена видимост. От Textron са готови да разговарят за гъвкави финансови схеми за изплащане.На презентацията в столичния хотел \"Хилтън\" присъстваха представители от политическия кабинет на Министерството на отбраната, както и секретарят по сигурност и отбрана на президента и бивш военен министър Стефан Янев, бившият български посланик в САЩ Елена Поптодорова, акад. Стефан Воденичаров - председател на сдружението \"Българска отбранителна индустрия\" и представители на академичната общност. В доклад на министъра на отбраната от миналата седмица се предвижда инвестиционният проект да обхваща интервал от 12 години - от 2018 до 2029 г. За него държавата може да задели 1.22 млрд. лв., като очакванията са да бъдат придобити 198 единици бойна и специална техника.В проекта са включени прогнозни разходи за интегрираната логистична поддръжка през целия жизнен цикъл на отбранителните продукти.Необходимата техника и оборудване трябва да бъдат доставени в рамките на 7 години, а изплащането да бъде разсрочено. В доклада се посочва, че реализацията на проекта е възможна единствено във варианта на купуване на нови бойни и специални машини, произведени от международни производители с участие на български фирми от отбранителната промишленост в доставката на отделни елементи и поддръжката на машините.", "date": "2017.06.27", "title": " Американска компания предлага България да произвежда военни машини"}
{"url": "https://m.offnews.bg/news/Izvan-terena_18817/Mesi-ne-pokani-Maradona-na-svatbata-si_659184.html", "text": "Аржентинската мегазвезда на Барселона Лионел Меси не е поканил местната легенда Диего Марадона на сватбата си, която ще се състои в петък в родния му град Росарио.30-годишният Меси ще се венчае с приятелката си от детинство Антонела Рокуцо, от която има двама сина.На сватбата ще присъстват куп футболисти от настоящия състав на каталунците като Неймар и Луис Суарес, но не и представители на ръководството.Бившият треньор Луис Енрике и президентът на Барселона Хосе Мария Бартомеу също като Марадона не са сред поканените.\"Божията ръка\", както наричат Марадона, определено може да съжалява, че ще изпусне пищното угощение, което Меси е подготвил за гостите си.Със сигурност вегетарианците сред тях ще си тръгнат гладни, защото в менюто преобладават традиционните аржентински месни специалитети.Сочни говежди стекове, колбаси, пилешки дреболийки, пастети и пикантни сирена ще бъдат сервирани на гостите. Ще има и специален суши център за любителите на рибата.", "date": "2017.06.27", "title": " Меси не покани Марадона на сватбата си"}
{"url": "https://m.offnews.bg/news/Ikonomika_59/Forbs-iliustrira-statiia-za-gratckite-imoti-sas-snimka-na-g-n-i-g-zha_659183.html", "text": "Списание \"Форбс\" илюстрира своя  с кадър на българската президентска двойка на Акропола, вероятно без ни най-малко да подозира кои са хората на снимката.Материалът е писан от гръцки журналист, автор на авторитетното издание, и е озаглавен \"Разпродажба на ключови имоти заради депресията в Гърция\". В текста се разказва как стотици апартаменти в центъра на гръцки градове или по крайбрежието се продават вследствие на икономическата депресия в страната. Някои от имотите например са с директен изглед към Акропола.Авторът е подбрал кадър на световната фотографска агенция Getty Images от скорошното посещение на Румен Радев в Гърция, когато той бе придружен и от съпругата си Десислава. Към снимката липсва текст, а в статията не се споменава нито България, нито българският държавен глава.", "date": "2017.06.27", "title": " Форбс илюстрира статия за гръцките имоти със снимка на г-н и г-жа Радеви"}
{"url": "https://m.offnews.bg/news/Kultura_33/Spomen-za-straha-na-Ivan-Pavlov-stana-golemiiat-pobeditel-na-balgar_659174.html", "text": "Филмът на Иван Павлов - председателят на Съюза на българските филмови дейци, \"Спомен за страха\" стана големият победител на \"българските Оскари\" - наградите на Българската филмова академия, които бяха раздадени вчера. \"Спомен за страха\" грабна 7 статуетки - за най-добър пълнометражен филм, за режисура и сценарии, операторско майсторство, филмова сценография и монтаж, както и за най-добра филмова музика. В категорията за най-добър пълнометражен филм лентата на Павлов се пребори с два филма, грабнали множество фестивални награди, включително големия победител на София Филм Фест \"Безбог\" на Ралица Петрова и \"Слава\" на Кристина Грозева и Петър Вълчанов.Във филма участват известни любими лица от родната сцена като Ивайло Христов, Ованес Торосян и Малин Кръстев.Следващият филм, отличен с най-много награди, е \"Христо\" на Григор Лефтеров и Тодор Мацанов. Филмът получи отличие за най-добър дебют, най-добра мъжка роля - на Димитър Николов, и най-добра поддържаща мъжка роля - Димитър Крумов.Награда за цялостно творчество бе връчена на Людмил Стайков.В категорията за най-добър документален филм статуетката грабна \"\".За най-добре изиграна женска роля бе отличена Маргита Гошева за „Слава”, а за поддържаща женска роля - Пламена Гетова за „Летовници”.Като най-добър анимационен филм БФА определи „Пътуваща страна” на Весела Данчева. Най-добър късометражен филм е \"Дрехи\" на Катя Тричкова. Изненадващо, един от най-нашумелите филми напоследък - \"Безбог\" на Ралица Петрова, остана без отличие, въпреки, многото си награди в страната и чужбина. Филмът бе номиниран в категориите за най-добър игрален филм, най-добър режисьор, най-добра женска роля и най-добър дебютен филм. ", "date": "2017.06.27", "title": " \"Спомен за страха\" на Иван Павлов стана големият победител на \"българските Оскари\""}
{"url": "https://m.offnews.bg/news/Izvan-terena_18817/Sobstvenikat-na-Levski-naviri-kraka-na-Bosfora_659187.html", "text": "Мажоритарният собственик на Левски Спас Русев избяга от грижите на \"Герена\" и се отдаде на релаксираща почивка в Турция.Бизнесменът публикува снимка от ваканцията си, като на кадъра се виждат отпускарски вдигнатите му крака на парапета на яхта в Босфора.Русев определено знае как да живее и да изпуска напрежението.Самият Русев наскоро призна, че да е собственик на Левски не е най-голямото му желание, а е по-скоро стемение на обстоятелствата.В същото време на \"Герена\" са под пара предвид стартиращото в четвъртък участие в Лига Европа срещу Сутиеска от Черна гора.\"Сините\" разпродадоха звездите си Божидар Краев и Мехди Бурабия и върнаха куп свои юноши от други отбори за без пари и сега са леко притеснени преди мача на \"Герена\".Двубоят ще бъде ръководен от норвежеца Мартин Люндби, а негови помощници ще бъдат сънародниците му Рейдар Гундарсон и Геир Исаксен.", "date": "2017.06.27", "title": " Собственикът на Левски навири крака на Босфора"}
{"url": "https://m.offnews.bg/news/Sviat-_12/5-godishno-momchentce-e-sred-zhertvite-na-golemiia-pozhar-v-London_659190.html", "text": "Британската полиция идентифицира 5-годишно момченце като една от жертвите при пожара в \"Гренфел тауър\" в Лондон. По данни на представител на властите то е починало от вдишване на дим, предаде Асошиейтед прес.Скотланд ярд съобщи днес, че 5-годишният Айзак Полъс е сред загиналите и разпространи изявление на семейството му, в което се казва: \"Ще ни липсва нашето детенце, нашето енергично и благородно малко момче\".При пожара в \"Гренфел тауър\", 24-етажен жилищен блок, загинаха най-малко 79 души. Тялото на момчето било открито на 13-ия етаж и се наложило да бъде разпознато по данни от зъболекарския му картон. Засега е официално установена самоличността на 18 от жертвите.", "date": "2017.06.27", "title": " 5-годишно момченце е сред жертвите на големия пожар в Лондон"}
{"url": "https://m.offnews.bg/news/Ikonomika_59/Telus-dava-5000-leva-startov-paket-za-balgari-za-da-se-varnat-da-rabo_659186.html", "text": "Аутсорсинг компанията TELUS International Europe стартира кампания за българи, които иска да се върнат да работят у нас. Инициативата е наречена \"Мога там. Искам тук\" и предлага пакет за преместване от 5000 лева за желаещите да се включат.Идеята е кампанията да финансира завръщането на 150 българи. Освен финансовия пакет те ще получат самолетен билет, съдействие при установяване, документация и търсене на квартира, както и едномесечно настаняване в хотел при нужда. Кандидатите ще започнат работа в компанията, като могат да изберат между офисите в София и Пловдив.Условията за кандидатстване са желаещите да са живели в чужбина в последната година, да владеят свободно английски и още един западен език на отлично ниво. Документи се приемат на адрес .„Ние искаме да дадем на българите именно това, което им липсва у нас – международна кариера и възможности за развитие в България. Осъзнаваме, че това решение не е лесно и хората, които биха го взели, имат нужда от подкрепа. Поради тази причина решихме да стартираме програма, с целенасочени мерки в подкрепа на връщането на българи от чужбина.\", коментира президентът на Telus International Europe Ксавие Марсенак. „Сигурни сме, че всеки от нас има приятели и роднини в чужбина – разкажете им за нашите условия, поканете ги да се върнат вкъщи, като кандидатстват на www.iskamstelus.com и нека заедно докажем, че мечтаната кариера може да се случи в България\", добавя той. ", "date": "2017.06.27", "title": " Telus дава 5000 лева стартов пакет за българи, за да се върнат да работят у нас"}
{"url": "https://m.offnews.bg/news/Kakvi-sa-pravata-ni-kato-potrebiteli_18797/KZP-zabrani-na-dva-onlajn-magazina-da-podvezhdat-za-sadarzhanieto-i-tc_659181.html", "text": "Съвети на КЗП към потребителите:Онлайн магазин е подвеждал клиентите си за състава на маса, друг - за цената на шампоан и чак след поръчката е ставало ясно, че може да го достави, но срещу повече пари. За двете практики съобщи Комисията за защита на потребителите, която ги забрани и санкционира търговците - всеки със сума до 30 000 лева.Според описанието на масата „Маса Thyholm” 120 см. метал/дъб”, продавана от , тя е с MDF плоскости с естествен дъбов фурнир. В действителност покритието е релефно PVC фолио с цвят „дъб”, установили от КЗП при проверката си. Тогава в разширеното описание било посочено, че MDF плоскостите са с дъбов фурнир от „много дребно нарязани, залепени под натиск дървени влакна”, както и допълнението, че „дъбът е вид много устойчива твърда дървесина”.\"По такъв начин у потребителя остава погрешното впечатление, че на доста изгодна цена от 75 лв. може да закупи маса от дъб с метална конструкция с размери 80 х 120 х 76 см.\", разясняват от КЗП и допълват, че ако търговецът не промени заблуждаващата информация, ще последва втора санкция – за неизпълнение на заповедта за забрана на нелоялната практика.Вторият магазин е  който поддържал на страницата си липсващ в склада му артикул с атрактивна цена, на която не е бил в състояние да го достави. Дни след потвърдена по електронната поща заявка представител на търговеца се е обаждал на клиента и го е уведомявал, че цената на въпросния продукт („Трестан шампоан седем билки”) не е обявената на сайта и впоследствие потвърдената по имейла 3,39 лв., а 7,79 лв.\"И в двата случая чрез невярна информация при обявена промоция потребителят е привлечен да закупи стоки на около два пъти по-ниски от редовните цени. В единия става дума за нереално намаление, а в другия – за подвеждащи данни за съществени характеристики на предлаганите продукти – все едни от най-важните елементи, които имат пряко отношение при вземането на решение за покупка\", коментират от КЗП.Комисията е категорична, че това са нелоялни търговски практики, поради което е издала заповеди за забрана прилагането им в бъдеще.  Имайте предвид, че повечето електронни магазини потвърждават заявките автоматично с въведените в системата параметри, които могат да се окажат неактуални. В такива случаи сигнализирайте в КЗП. Препоръчително е в допълнителна комуникация с представител на търговеца да препотвърдите най-важните детайли – цената и съществените характеристики на продукта.  Настоявайте сделката да се осъществи при първоначално обявените параметри или се откажете от покупка. Грижете се въведената в системата Ви информация за наличностите и цените на предлаганите от Вас артикули да бъде винаги актуална. Предоставяйте на клиентите си само проверени данни за характеристиките на продуктите.  След като веднъж сте потвърдили заявката на клиент, Вие сте длъжни да я изпълните при уговорените условия.", "date": "2017.06.27", "title": " КЗП забрани на два онлайн магазина да подвеждат за съдържанието и цената"}
{"url": "https://m.offnews.bg/news/Temida_18762/VSS-pravi-opit-za-otstraniavaneto-na-Lozan-Panov-tozi-pat-sled-signa_659188.html", "text": "В четвъртък Пленумът на Висшия съдебен съвет (ВСС) ще разгледа сигнал срещу председателя на Върховния касационен съд (ВКС) Лозан Панов. Това става ясно от дневния ред на Пленума, публикуван на сайта на ВСС. Сигналът е внесен от Ивайло Крачунов от сайта \"Блиц\" и е свързан с участието на Панов в протест срещу изгонването на отец  от Белене. Според сигнала Панов се срещал с активисти на \"Дай България\" (има се предвид партията на бившия правосъден министър Христо Иванов \"Да, България\"), като се има предвид митинг в подкрепа на Кортези, в който участвали и депутати от Реформаторския блок. Вносител на искането е етичната комисия към съдийската колегия с председател Даниела Костова и членове Галя Георгиева, Димитър Узунов, Мария Кузманова и Юлия Ковачева, съобщава defakto.bg. Точката в дневния ред на Пленума на ВСС не е свързана с искането за отстраняването на Панов, но най-вероятно с това се цели откриването на такава процедура. Според Клуб Z става въпрос за статия в \"Блиц\" с автор Ивайло Крачунов, в който се посочва, че Панов е част от \"неприятен сценарий срещу главния прокурор\", в който главни действащи лица са т. нар. \"агнешки главички\". В статията те са посочени поименно - \"Лозан Панов, кръгът около \"Капитал\" и гравитиращите покрай тях протестъри\".Атаките срещу Панов започнаха непосредствено след като оповести  от януари 2016 година. От текста на съобщението до Панов стана ясно, че хора от ВСС информират директно Борисов за случващото на заседанията. Оповестяването на текста доведе до светкавична реакция на Борисов, който буквално нахлу в сградата на ВСС и държа реч пред членовете му. Тогава той упрекна Панов в амбиции, свързани с президентските избори.Лайтмотивът за политическа кариера на Панов се поддържа и до днес от някои медии и от членове на съвета, гравитиращи около главния прокурор. Особено очевидни станаха атаките срещу Панов след искането му ВСС да разгледа срещата на главния прокурор с бизнесмените Георги Гергов и Сашо Дончев. След като \"кадровиците на Темида\" отказаха проверка, индиректно Панов беше атакуван с поредица от искания за проверки - .По-късно от Съвета излязоха с позиция, че Панов е направил недопустим опит за намеса в съдебната власт, като е изискал информация от няколко съдилища в страната за това дали и как са се състояли общи събрания на съдиите за избор на нови членове на ВСС. Пред сградата на ВСС пък се разигра  с маскирани момчета, които хвърлиха агнешки главички на тротоара. Все още не е отзвучал скандалът с развитите болтове от гумата на автомобила на НСО, в който се вози Панов. От него стана ясно, че прокуратурата, НСО, включително и премиерът имат обща позиция относно сигурността на високия клас \"Мерцедес\". А именно, че са ненадеждни. В четвъртък пред сградата на ВСС ще се проведе бдение в подкрепа на Лозан Панов.", "date": "2017.06.27", "title": " ВСС прави опит за отстраняването на Лозан Панов - този път след сигнал от \"Блиц\""}
{"url": "https://m.offnews.bg/news/Zdrave_18753/Zadalzhavat-lekarite-da-izpisvat-po-evtini-lekarstva_659114.html", "text": "Нов законопроект задължава лекарите да изписват по-евтини лекарства, заплащани напълно или частично от Здравната каса. Текстовете са част от законопроект за изменение на Закона за здравното осигуряване, с който OFFNews разполага. Промените са насочени към намаляване на средствата, заплащани от НЗОК за лекарства, като една от мерките е именно изписването на по-евтини лекарства, включени в Позитивния лекарствен списък. В законопроекта се въвежда т.нар. принцип за по-голяма разходна ефективност за бюджета на НЗОК, което означава, че лекарите ще трябва да предписват медикамента с най-доброто съотношение между цена и постиган терапевтичен резултат при сравнение с други лекарства с еднакви или сходни показания.  \"Предписва се лекарственият продукт с по-голяма разходна ефективност за НЗОК, когато в конкретния случай са налице терапевтични алтернативи, лекарствените продукти са с еднакви или сходни терапевтични показания, информацията за които е съществена за правилното прилагане на продукта\", е записано в законопроекта.Така при изписването на лекарства от Позитивния лекарствен списък лекарите ще трябва да изписват най-евтиното от медикаменти с подобно действие. Правилото ще важи както за лекарите, така и за зъболекарите. Промените отварят възможност да се предписват повече генерици, чиято цена е значително по-ниска в сравнение с оригинала. Генериците са с молекули, еквивалентни на оригиналите, като производители им могат да започнат използването на молекулите след изтичането на патента на оригинала. Една от причините генериците да са с по-ниска цена е, че разходите за производството им са по-малки, тъй като не се отделят средства за създаването на нови молекули. В същото време цената е по-ниска и заради конкуренцията между фармацевтичните компании, които пускат медикамента на пазара след изтичането на патента на оригинала. Законопроектът включва и въвеждане на нови правила за договаряне на отстъпки. НЗОК ще договаря всяка година отстъпки от лекарствата в Позитивния лекарствен списък, като новите цени на лекарствата след договорените отстъпки не трябва да са по-високи в сравнение с тези от предходната година. Отстъпките ще важат за срока на сключения договор и могат да се променят само в посока по-ниска цена.  Предстои законопроектът да бъде разгледан от Надзора на Здравната каса, а след това и от Народното събрание. ", "date": "2017.06.27", "title": " Задължават лекарите да изписват по-евтини лекарства"}
{"url": "https://m.offnews.bg/news/Kultura_33/Arch-Enemy-shte-predstavi-posledniia-si-album-pred-balgarska-publika-n_659189.html", "text": "Метъл бандата Arch Enemy ще забие в София на 21 септември, а за тогава шведите са подготвили запомняща се програма. Arch Enemy ще издадат своя десети студиен албум “Will To Power” на 8 септември 2017 година, а много скоро след това започва и едноименното турне в началото, на което е и дата у нас.Те ще представят последната си песен \"Nemesis\", която само за три месеца натрупа над милион гледания в YouTube. Видеото към песента е част от DVD изданието  \"As The Stages Burn!\", включващо цялото хедлайнерско шоу по време на фестивала WACKEN OPEN AIR 2016. На 21 септември от 19:00 часа в зала \"Универсиада\" на шведите ще подгряват украинците от Jinjer.Билетите са в продажба в мрежата на Евентим, а някои от местата на които можете да ги намерите са магазините на Бензиностанции OMV , Technopolis, Български пощи, Orange, Usit Colours, магазин Яко, магазини На Тъмно, Office 1 Superstore, билетен център НДК, Дворец на културата и спорта – Варна, Пловдив – билетна каса пред общината.", "date": "2017.06.27", "title": " Arch Enemy ще представи последния си албум пред българска публика на 21 септември"}
{"url": "https://m.offnews.bg/news/Sviat-_12/EK-globi-Google-s-rekordnite-2-4-mlrd-evro_659179.html", "text": "Европейската комисия наложи на Google глоба в размер на рекордните 2,42 млрд. евро, съобщиха от ЕК. Американският технологичен концерн е глобен за злоупотреба с пазарната си мощ. Глобата е наложена във връзка с обвиненията, че Google манипулира търсенето в интернет по отделни стоки и услуги, като търговските партньори и клиенти на Google излизат на първите позиции в резултатите от търсенето.Според анимонополния регулатор Google е подпомагал и за увеличението на трафика на информационните онлайн ресурси на партньорите или клиентите на компаниите, споменавайки повече за тях в резултатите от търсенето.Google системно е поставял на по-предно място своята собствена услуга за сравнително пазаруване: когато потребител въведе заявка в машината за търсене на - Google, по отношение на която услугата за сравнително пазаруване на Google също иска да покаже резултати, последните се изобразяват най-горе или близо до най-горните резултати от търсенето. Google е изблъсквал надолу конкурентните му услуги за сравнително пазаруване в списъка на резултатите от търсенията: конкурентите услуги за сравнително пазаруване се появяват измежду резултатите от търсенията въз основа на алгоритмите на Google за общите търсения.В тези алгоритми Google е включил критерии, вследствие на които конкурентните му услуги за сравнително пазаруване са били класирани по-назад. Доказателствата сочат, че конкурентните услуги за сравнително пазаруване, класирани най- напред, средностатистически са се появявали едва на четвърта страница от резултатите от търсенето, а останалите — още по-назад. Към собствената услуга за сравнително пазаруване на Google не се прилагат алгоритмите за общото търсене, нито изблъскването в класирането, обясниха от ЕК.Заради това услугата за сравнително пазаруване на Google е много по-видима за потребителите в резултатите от търсенето, докато конкурентните му услуги за сравнително пазаруване получават много по-малка видимост.Санкцията ще бъде наложена на холдинга Alphabet, в който влиза Google.Компанията трябва да сложи край на практиката в рамките на 90 дни или ще ѝ бъде наложена допълнителна глоба. В този случай глобата може да е в размер на 5% от дневната печалба на Alphabet, която в момента печели по около 14 млн. долара на ден, става ясно от последния финансов доклад на компанията.\"Google е създателят на много иновативни продукти и услуги, променили живота ни, и това е нещо много хубаво. Стратегията, която Google избра за своята услуга за сравнително пазаруване, обаче не разчита само на това клиентите да бъдат привлечени от продукт, който е разработен по-добре от този на неговите конкуренти. Google злоупотреби със своето господстващо положение като машина за търсене, като промотира своята собствена услуга за сравнително пазаруване в резултатите от търсенията за сметка на „изблъскването“ надолу на услугите на конкурентите му. Съгласно антитръстовите правила на ЕС действията на Google са незаконни. Google е лишил другите дружества от възможността да се конкурират въз основа на качествата на своите продукти и да разработват иновативни продукти. И което е най-важното, Google е лишил европейските потребители от истински избор на услуги и от пълноценно ползване на предимствата на иновациите\", коментира еврокомисарят, отговарящ за правилата в сферата на конкуренцията, Маргрете Вестегер.Разследването срещу Google се води от седем години.От компанията обявиха, че може да обжалват решението. ", "date": "2017.06.27", "title": " ЕК глоби Google с рекордните 2,4 млрд. евро"}
{"url": "https://m.offnews.bg/news/Analizi-i-Komentari_65/Koruptciia-i-lobizam-stoiat-zad-ogranichavaneto-na-razplashtaniiata-v_659194.html", "text": "Защо е нужно да ограничаваме свободата на гражданите?Поредният законопроект за ограничаването на разплащанията в брой продължава изключително зловещата тенденция на българската държава да налага все по-сериозна финансова репресия над своите граждани. Според законопроект на Министерски съвет, който тази седмица бе приет на първо четене, до 2019 г. правителството ще забрани всички разплащания в брой със суми над 1000 лв. Този законопроект представлява поредното попълнение в дългия списък на лобистки закони, които защитават определени корпоративни интереси чрез държавна репресия и в директен ущърб на свободата на гражданите. Предтекстът, разбира се, отново е привидно благороден. Ако искаме да намалим размера на сивия сектори и да борим престъпността, то трябва да ограничим разплащанията в брой, казват ни родните политици със загрижен тон. Ако всички разплащания стават по банков път то няма как да се избегне облагането и регистрирането на тези плащания. Просто, нали?Но нека се замислим, нужно ли е наистина да ограничим финансовата свобода на всеки един съвестен гражданин, за да борим престъпността? Не е ли това крещящо противоречие? Не е ли абсурдно автоматично да третираме всеки един гражданин, който иска да плати в брой като престъпник? Вие престъпник ли сте когато си плащате наема в брой? Когато си купувате видеокамера? Подобна презумция очевидно е абсурдна и поне за мен като гражданин, който всяка година си плаща данъците – силно обидна.Проблемите с престъпността в България очевидно не се коренят в това, че като си купувате плазмен телевизор плащате на ръка. Всеки, който твърди подобно нещо е или глупак, или мошеник. Проблемите с престъпността се коренят в корумпираната съдебна и полицейска система. Нещо повече, подобни закони ограничаващи свободата на гражданите подпомагат именно тази престъпност, която уж се опитват да борят.Мракобесни закони срещу \"престъпления\" без абсолютно никаква жертва, каквито са крупните разплащания в брой напоследък станаха опасно популярни у нас. Но чрез криминализирането на напълно безобидни транзакции, държавата всъщност разширява сивия сектор като тика предоставянето на услуги като разплащането на ръка в ръцете на организираната престъпност.Вярва ли някой наистина, че този закон по някакъв начин ще помогне в борбата с престъпността и сивия сектор? Точно организираната престъпност у нас най-малко разчита на разплащания в брой. Ако си мафиот, който се радва на политически параван, муха те е ухапала, че вече не можеш да се разплащаш в брой. Всъщност, някога налагало ли ти се е наистина да го правиш?В действителност, реалната цел на подобна регулация вероятно е точно обратното – да защити интересите на организираната престъпност и банковият лобизъм у нас. Ако всички граждани бъдат принудени да се разплащат по банков път за всяка по-крупна покупка, то те на практика ще са принудени и да държат всички свои пари в банките. А за банките това означава от една страна повече приходи от такси – повече хора са принудени да използват банкови преводи, съответно банките събират повече пари от такси. Освен това, след като всички са принудени да използват банкови преводи за всяка по-крупна покупка самото ниво на тези такси е много вероятно да се увеличи. Просто защото гражданите вече нямат алтернатива – ако не ти харесва нивото на банковите такси и решиш да плащаш кеш, то това означава, че си престъпник в очите на властта. И властта съответно може да те накаже за това.Ето как трябва да гледаме на подобна мярка – като насилствена субсидия за банковия сектор. Точно това целят нашите политици – да ни принудят да даваме повече пари на банките, които те покровителстват. Не си мислете, че КТБ е единствената банка, която някога се е радвала на дълбоки политически протекции у нас. Със сигурност има и други.Когато политиците пишат подобни закони те не представляват нас – съвестните данъкоплатци. Те представляват лобистките и корупционни интереси, на които робуват. И тяхната единствена цел е да облагодетелстват тези интереси, което бива осъществено чрез ограничаване на нашата финансова свобода.--------------------------------------------------------------------------------Авторът е член на Експертен клуб за икономика и политика (ЕКИП)", "date": "2017.06.27", "title": " Корупция и лобизъм стоят зад ограничаването на разплащанията в брой"}
{"url": "https://m.offnews.bg/news/Kultura_33/Visoki-skorosti-spirashti-daha-skokove-gejming-grafiti-i-kosplej_659192.html", "text": "В изминалия уикенд, фестивалът за градска култура ON! Fest събра под един покрив най-добрите косплеъри, геймъри, влогъри, хип-хоп артисти, музиканти, брейк танцьори, графити артисти, паркур атлети и дрифтъри у нас с фенове и последователи за една наистина вълнуваща среща и ги отведе до точка отвъд забавлението.Фестивалът предложи най-актуалното от сферата на видео блогърството у нас в емоционална среща на ПАКТА (най-голямата общност от влогъри у нас) със своите многобройни фенове от цялата страна. Над 16 часа разговори, отговори на предизвикателства, снимки и автографи с ПАКТА по случай 2-рия им рожден държа публиката, наброяваща над 2000 зрители, на крака. ПАКТА споделиха опит и съвети в това как да правиш видео съдържание, което събира хиляди харесвания за часове и как да поддържаш актуална базата си от фенове.Много мръсна газ, изпилени гуми и суперсилна емоция владяха зрителите на незабравимото „Дрифт анархия“ шоу, в което 6 коли, 2 мотора и 2 колела изпълняваха в невероятна хармония своя танц на колела. Късметлии получиха невероятен подарък – возене в дрифт автомобилите на шампионите от Mirafiori Team – Алекс Язов, Стефан Зашев, Стефан Цанков, Ивайло Алексов и Ангел Харизанов.200 превъплъщения в герои от книги, филми и игри се представиха на сцената на ON! Anime зоната и в двата дълги дни на фестивала. Echow от Индонезия, Ju Tsukino от Бразилия, Pugoffka от Украйна и Massimo Barbera и Manuel Capitani от Италия отсъдиха Невена Здравкова и нейното превъплъщение в мъжкия персонаж Cesare Borgia от Assassin's Creed: Brotherhood за най-доброто солово изпълнение тази година, което я изпраща директно на най-голямото и значимо изложение по косплей в света – Japan Expo 2018 във Франция. Божидара Узунска и Даниела Бурнаска, превъплътени съответно в Morgiana и Sinbad от японското манга фентъзи Magi: The Labyrinth of Magic също отлитат за Париж, печелейки в категория „групово изпълнение“. Десет от най-добрите танцови групи по корейски поп (к-поп) държаха публиката на крака, а голямата награда отиде при танцовата формация DIY за своята невероятна хореография, изпълнение и сценично присъствие.За изключително изпълнение в категория „стил“ в паркур и фрийрън зоната беше награден Антон Донев, а за бързина първо място взе Михаил Кирилов. Два дни трикинги, волтове, флоуове, wallspin, palmspin и дашове държаха публиката в стартова готовност за включване, каквото и последва – скачане от 2, 4 и 10 метра върху въздушна възглавница предизвикваше всички посетители на фестивала. А ходене върху слаклайн и триклайн подканваше всеки, който иска да изпробва баланса си върху лента, опъната над земята.Българският отбор Outlaws спечели първенството по Counter Strike: GO на големия европейски шампионат ESL Southeast Championship и директно се изстреля нагоре. Оспорваната битка по League of Legends определи гръцкия отбор Different Dimension eSports като победител на петия сезон на първенството. Над 20 часа гейминг за всички любители на видеоигрите с отворени зони по FIFA 17, Hearthstone, Dota 2, LoL, CS:GO, както и по настолни игри като Dixit, Каркасон, Катан, Кодови Имена, Игра на Тронове, Пандемия и много други бяха на разположение в ON! Gaming зоната за всички, посетили фестивала.Разнообразни активности като работилница по брейк танци със звездите Bboy Kleju, Pluto и Intact; уроци по каране на лонгборд; управление на дрон между препятствия; рисуване на графити във VR технология; създаване на музика под собствен танцов ритъм; куиз шоу с въпроси от сферата на гейминга; филм за паркур приключенията на гостите от Великобритания Сторър; фотокът за инстантни снимки от света на филмите; огромна зона за фен продукти от Азия; представяне на игри, правени в България; музика на живо – всичко това и още много предложения допълваха наситената двудневна програма на фестивала за градска и младежка култура ON! Fest този уикенд в София.В паралелен панел се проведе и Game Dev Summit 2017, която събра водещи специалисти, представители на бизнеса и инди компании, работещи в сферата на гейминга. В двудневната конференция бяха представени успешни модели и практики, както и последните тенденции и развитието в сектора, между които виртуалната реалност, мобилния гейминг, геймификацията, като бизнес подход, маркетингови подходи и стратегии за създаване на фен бази и много други.", "date": "2017.06.27", "title": " Високи скорости, спиращи дъха скокове, гейминг, графити и косплей - това беше ON! Fest 2017"}
{"url": "https://m.offnews.bg/news/Politika_8/Ninova-pita-prezidenta-za-doklad-na-Borisov_659201.html", "text": "Лидерът на БСП Корнелия Нинова изпрати писмо до президента Румен Радев, в което пита държавния глава дали правителството е изпълнило решенията на проведения на 30 май КСНС. В текста на Нинова пише: Уважаеми господин президент, На проведения Консултативен съвет по национална сигурност при Вас, на 30 май 2017 година, беше взето решение изпълнителната власт да предложи до 20 юни 2017 година \"Интегрирано развитие на сектор \"Сигурност\" и разпределение на ресурсите по отделните държавни органи и структури за следващите пет години\". Срокът изтече.Моля да ни информирате - изпълнило ли е правителството това решение, което по време на КСНС беше подкрепено от премиера Борисовq и предоставени ли са Ви предложенията. По време на КСНС, зададох въпроси на министър- председателя и министрите от кабинета. В резултат на отговорите, изразих мнение, че поетите ангажименти няма да бъдат спазени. По искане на Парламентарната група на „БСП за България” в Народното събрание предстои обсъждане на приоритетите на българското председателство на Съвета на Европейския съюз. До този момент, правителството на Бойко Борисов не е предложило такива в Парламента. Ние смятаме, че един от тях трябва да е национална сигурност.  Във връзка с този дебат, моля, да ни информирате - постъпил ли е при Вас Доклад от правителството в изпълнение на решението на КСНС.", "date": "2017.06.27", "title": " Нинова пита президента за доклад на Борисов"}
{"url": "https://m.offnews.bg/news/Politika_8/Pargov-Nad-215-mln-otivat-godishno-v-gradskiia-transport_659199.html", "text": "Градският транспорт в София работи без утвърдена икономическа рамка. Когато няма ясни параметри, финансовите средства се изразходват на сляпо и нерационално. Над 215 милиона отиват в градския транспорт годишно, а качеството на предлаганата услуга не отговаря на очакванията на софиянци.Това коментира лидерът на столичните социалисти Калоян Паргов. Проблемите по линия №111 са емблeматични, но не са изолиран случай, твърди още той в съобщение до медиите. В текста му се казва още:  Транспортната задача на наземния транспорт е занижена. Натоварването по основните трамвайни, тролейбусни и автобусни линии е голямо, а интервалите на движение са над допустимото. Последните коли по някои линии са в 22.30 ч., което също е извън общоприетите стандарти за градски транспорт в европейски мегаполис. Няма реалистична преценка и адекватна реакция на претоварването по отделните линии и необходимостта от единични или съчленени автобуси. Да се чакат новите автобуси и след това да направят актуални разписания е просто бягство от отговорността за решаването на проблемите. В основата на транспортната политика на общината трябва да се постави на 1-во място пътника и неговите потребности. Градският транспорт изпълнява важна социална функция и не може да се гледа на него просто като на бизнес. Необходим е гъвкав и системен подход при планирането на интервалите на движение и избор на превозни средства.Това, което трябва да се случи в сферата на транспорта в Столична община, е ясна икономическа рамка, която да гарантира рационално изразходване на публичните средства, актуализиране на транспортната задача на наземния транспорт, съобразно потребностите на потребителите и цялостна преоценка на приоритетите и етапите за реализацията им. Но за това трябва политическа воля и професионална компетентост. И двете са в огромен дефицит при управлението на обществения транспорт в София, за съжаление.", "date": "2017.06.27", "title": " Паргов: Над 215 млн. отиват годишно в градския транспорт"}
{"url": "https://m.offnews.bg/news/Ikonomika_59/Vdigat-tcenata-na-prirodniia-gaz-s-oshte-2-ot-1-iuli_659191.html", "text": "Комисията за енергийно и водно регулиране обсъди днес исканото от \"Булгаргаз\" увеличение на цената на природния газ с близо 2% от 1 юли. Увеличението беше одобрено от работна група на КЕВР. Искането на \"Булгаргаз\" е цената на синьото гориво да се увеличи с 1,91% от 1 юли - до 370,21 лева за 1000 куб. м, без ДДС, акциз и цена за пренос. През април цената на природния газ вече беше увеличена с близо 30%, което на свой ред увеличи цените на парното и топлата вода. По-късно прокуратурата оспори поскъпването на газа. Тогава от прокуратурата обявиха, че са нарушени и основни принципи на Закона за енергетиката - на прозрачността за определяне на цените, за възстановяване на икономически обоснованите разходи на дейността на енергийните предприятия, защото решението не съдържа всички конкретни цифрови величини и начина, чрез които са определени ценовите компоненти и не е ясен начинът на образуването им.Председателят на КЕВР Иван Иванов обяви, че има възможност цената на природния газ да се намали през октомври, но това зависи от цената на петрола, тъй като се отчита цената за последните 9 месеца. Решението за новата цена на природния газ ще бъде взето на закрито заседание на КЕВР на 30 юни. ", "date": "2017.06.27", "title": " Вдигат цената на природния газ с още 2% от 1 юли"}
{"url": "https://m.offnews.bg/news/Futbol_18793/Katar-daril-1-6-miliona-paunda-na-10-godishnata-dashteria-na-shef-vav_659198.html", "text": "Правителството на Катар е \"дарило\" 1,6 милиона английски лири на 10-годишната дъщеря на голям шеф във ФИФА. Това се казва в документ от разследването как азиатската държава взе домакинството на Мондиал 2022.Немският вестник Билд публикува откъси от проучването на Михаел Гарсия, който напусна независимата разследваща комисия на ФИФА. Смелчагата обвини тогава колегите си, че са пуснали орязана версия.ФИФА отказа да публикува оригинала на разследването за успешните кампании на Русия и Катар съответно за Световните първенства през 2018 и 2022 година. Но документите някак си са попаднали в германския таблоид.В доклада се твърди още, че директори във ФИФА са пътували за частно парти в РИО със самолет, нает от футболната асоциация на Катар. Това е станало точно преди гласуването за домакинството на двата шампионата.Докладът на Гарсия е от 430 страници, но беше събран в 42 страници от немския съдия Ханс-Йоаким Екерт, който оневини тотално Русия и Катар в купуване на изборите. Тогава Гарсия отнесе доста критики, но той не се примири и заяви, че работата му е била омаскарена от немските власти. Явно е дочакал сладкото отмъщение! Кой ли е дал доклада на Билд?", "date": "2017.06.27", "title": " Катар дарил 1,6 милиона паунда на 10-годишната дъщеря на шеф във ФИФА"}
{"url": "https://m.offnews.bg/news/Politika_8/Kolko-struva-zhivotat-na-BG-deputat-30-000-leva_659196.html", "text": "Парламентът ще плати 60 000 лева с ДДС, за да застрахова депутатите от 44-тото Народно събрание. Народното събрание е обявило обществена поръчка за 50 000 лева без ДДС за застраховка \"Живот\" на 240-те народни представители.Всички те ще бъдат застраховани и ако се разболеят, случи им се инцидент или дори смърт, те и техните семейства ще бъдат обезщетени.От обществената поръчка става ясно, че в случай на инцидент депутатът ще получи 15 000 лева. Същото е обезщетението и в случай на болест.Животът на депутата ще струва на застрахователя 30 000 лева. Такава е сумата, която ще получи семейството му в случай на инфаркт или инсулт или пък при пътно произшествие по време на изпълнение на служебните му задължения.При време на нетрудоспособност депутатите ще получават между 4 и 12% от 15 000 лв., в зависимост от периода, в който няма да могат да изпълняват задълженията си.Застрахователят е задължен да изплати обезщетението в 15-дневен срок срещу предоставяне на всички документи, доказващи претенцията по основание и размер. При предсрочно прекратяване на мандата на народен представител застрахователното покритие също се прекратява.", "date": "2017.06.27", "title": " Колко струва животът на БГ депутат? 30 000 лева"}
{"url": "https://m.offnews.bg/news/Temida_18762/Sadat-prekrati-proizvodstvoto-sreshtu-Muzikautor_659203.html", "text": "Софийски градски съд (СГС) прекрати като неоснователно производството срещу Музикаутор, образувано по жалба на БНР. Това стана факт, след като Апелативен съд София излезе с определение от 20 юни 2017 г., с което окончателно потвърждава изводите на СГС.Като присъжда разноските по делото да бъдат платени от БНР на Музикаутор, актът на съда е окончателен и не подлежи обжалване.Вчера Комисията за защита на конкуренцията излезе и с прессъобщение, в което съобщи, че Музикаутор злоупотребяват с господстващото си положение. Изявлението на КЗК обаче дойде преди да е приключило производството срещу Музикаутор.\"По повод публикациите в медиите във връзка с определението на Комисията за защита на конкуренцията (КЗК), Музикаутор припомня, че този акт не представлява решение за извършено нарушение на Закона за защита на конкуренцията. В рамките на предвидения в закона 30-дневен срок организацията следва да представи своите възражения по твърдението и да бъде изслушана на заседание на КЗК\", пишат от Музикаутор. ", "date": "2017.06.27", "title": " Съдът прекрати производството срещу Музикаутор"}
{"url": "https://m.offnews.bg/news/112_6/Dete-e-s-puknat-cherep-sled-padane-ot-Memoriala-v-Pernik_659195.html", "text": "10-годишно момче е пострадало при падане от Мемориала на миньорския труд в центъра на Перник, съобщиха от МВР. Инцидентът е станал в понеделник около 12:20 ч.Детето е карало колело и е паднало от височина от около 4 метра. То е с пукнат череп, се казва в съобщението на полицията.Според PernikToday.net момчето е с тежка черепно-мозъчна и се бори за живота си. Било е транспортирано в спешния център „Πиpoгoв“ в София.То е ĸapaлo ĸoлeлo по покривната част на Мемориала и е паднало във вътрешността на скулптурния комплекс. На мястото често играят деца и това не е първият инциденти, пише PernikToday.", "date": "2017.06.27", "title": " Дете е с пукнат череп след падане от Мемориала в Перник"}
{"url": "https://m.offnews.bg/news/Futbol_18793/Maradona-Putin-mi-zvanna-da-pomagam-az-sam-mu-fen_659204.html", "text": "Легендата Диего Армандо Марадона разказа за любопитен разговор с руския президент Владимир Путин. Разкритието направи сайтът Ole.com.\"Говорихме си с Путин, после той ми позвъни. Помоли ме да направя нещо за Мондиала 2018. Аз съм фен на Путин, ще му помогна с удоволствие\", каза идолът на всеки, който е гледал футбол през 80-те години.\"Всичко е възможно. Домакините бяха говорили с мен още преди два месеца. Съвсем различно е обаче да ти се обади лично президентът\", добави гениалният левичар. Първенството в Русия ще се проведе от 14 юни до 15 юли следващата година. Домакини са 11 града с 12 стадиона.От 8 май Марадона е главен треньор на неизвестния никому Ел-Фуджайра от ОАЕ. Явно 56-годишният аржентинец е повече от добре платен във втора дивизия на емирствата.Иначе Диего, отраснал в бедност, е фен на куп комунистически лидери. Той гостуваше често на Фидел Кастро в Куба.  ", "date": "2017.06.27", "title": " Марадона: Путин ми звънна да помагам, аз съм му фен"}
{"url": "https://m.offnews.bg/news/Zvezdi_18810/Nikalas-Kejdzh-shte-pie-ognena-vrachanska-rakiia-podarak-ot-kmeta-na_659197.html", "text": "Кметът на Враца Калин Каменов подари бутилка специална местна ракия на холивудската легенда Никълъс Кейдж, предаде местния сайт оtvratsa.com.Известният актьор е бил поканен на събора в града, но така и не е успял да пристигне лично. Вместо него в града пристига най-големият му син - Уестън.По Уестън Каменов пратил ракията на Никълъс Кейдж.Уестън Кейдж е дошъл в България заедно с приятелката си за фестивала край пещерата \"Леденика\". Той бе специален гост на фестивала заедно с министъра на туризма Николина Ангелкова и авторът на романа “Време разделно” Антон Дончев.Преди месец Никълъс и Уестън Кейдж бяха в България, тъй като Кейдж - баща бе на снимки за филма \"Код: 211\", които обаче бяха спрени заради тежка контузия на крака на актьора.", "date": "2017.06.27", "title": " Никълъс Кейдж ще пие огнена врачанска ракия, подарък от кмета на Враца"}
{"url": "https://m.offnews.bg/news/Politika_8/Borisov-vrashta-Borshosh-i-vzima-NDK-ot-Liliana-Pavlova_659208.html", "text": "Премиерът Бойко Борисов е разпоредил Мирослав Боршош да бъде възстановен като изпълнителен директор и член на Борда на директорите на НДК. В същото време на заседание на Министерския съвет ще бъде внесено решение НДК да не бъде на подчинение на министъра, отговарящ за българското председателство Лиляна Павлова, а на министъра на културата. Това е станало на работна среща при Борисов, на която са \"изчистени противоречията за начина на управление на НДК\", става ясно от съобщение, на правителствената прессбужба. Министър-председателят Бойко Борисов проведе среща с министъра за Българското председателство на Съвета на ЕС 2018 Лиляна Павлова, министъра на културата Боил Банов и освободения изпълнителен директор на „Национален дворец на културата – Конгресен център София” ЕАД Мирослав Боршош, се казва в съобщението.Премиерът Борисов ще внесе за разглеждане на утрешното заседание на Министерския съвет проект на разпореждане за промяна на органа, който да упражнява правата на държавата в „НДК – Конгресен център София” ЕАД. Предложението е те да преминат от министъра за Българското председателство на Съвета на ЕС 2018 към министъра на културата, а Мирослав Боршош да бъде възстановен като изпълнителен директор и член на Борда на директорите на НДК, се казва още в текста.Боршош беше уволнен от Павлова заради системно неизпълнение на указания, дадени от страна на едноличния собственик на капитала, както и системно неизпълнение на решения на Съвета на директорите. Също така действията на досегашния изпълнителен директор поставят под съмнение както доброто финансово управление на дружеството, така и е застрашено изпълнението на всички дейности по привеждането на сградата на НДК за нуждите на Председателството, обявиха от министерството в понеделник.В средата на юни стана ясно, че прокуратурата е образувала досъдебно производство за нецелево разходване на средства в НДК във връзка с ремонта за Председателството.", "date": "2017.06.27", "title": " Борисов връща Боршош и взима НДК от Лиляна Павлова"}
{"url": "https://m.offnews.bg/news/112_6/Napadnaha-dashterite-na-zam-glaven-miuftiia-v-Nadezhda_659205.html", "text": "Двете дъщери на един от заместниците на главния мюфтия са били нападнати и бити в столичния квартал \"Надежда\". Инцидентът е станал пред хипермаркет днес следобед, съобщи БНР. Момичетата излизали от магазина, когато върху тях връхлетели младежи и се посипали удари.  Полицията в София разследва инцидента и издирва нападателите, иззети са записи от камерите в района.Според една от версиите агресивните младежи може да са футболни фенове или скинари. ", "date": "2017.06.27", "title": " Нападнаха дъщерите на зам.-главен мюфтия в Надежда"}
{"url": "https://m.offnews.bg/news/Politika_8/Siderov-v-Rim-%C2%A0Niama-homosapiens-a-homo-Fejsbuk_659200.html", "text": "Ето и част от доклада, който той представи пред представители на различни държави, анализирайки глобализацията, вярата, дори и половете:Лидерът на Атака Волен Сидеров изнесе доклад пред Интерпарламентарната асамблея по православие на тема „Роботизирането на човечеството, което го отдалечава от Бога и вярата”. Тя се провежда в Рим, Италия, а Сидеров е ръководител на българската парламентарна делегация.........................", "date": "2017.06.27", "title": " Сидеров в Рим: Няма хомосапиенс, а хомо Фейсбук"}
{"url": "https://m.offnews.bg/news/Politika_8/Bashtata-v-BSP-sinat-v-GERB_659209.html", "text": "Шефът на НДК за един ден Борислав Велков е син на депутата от БСП Славчо Велков. Той бе шеф на Борда на двореца, преди министър Лиляна Павлова да обяви, че отстранява изпълнителният директор Мирослав Боршош. Според неофициална информация Борислав Велков е помагал и в предизборните кампании на ГЕРБ. Борислав Велков е и бивш ръководител на \"Арена Армеец\". Баща му полк. Славчо Велков влезе в народното събрание от червената листа в Пазарджик, като експерт по национална сигурност той бе наречен от колегата си в НС журналистът Тома Томов \"българският Джеймс Бонд\". ", "date": "2017.06.27", "title": " Бащата в БСП, синът в ГЕРБ"}
{"url": "https://m.offnews.bg/news/Psihologiia_18816/Kakvo-ni-prechi-da-sme-produktivni-v-rabotata_659185.html", "text": "несигурностКогато попитаме някой как е, той често отговаря: зает. Технологиите са превърнали във фикс идея производителността и това кара хората да се претоварват както на работа, така и в свободното си време. Но дали наистина сме толкова заети?\"Част от заетостта се дължи на . Идваме на работа по-рано и оставаме до по-късно и работим дори когато сме болни, за да покажем ангажираност в несигурния трудов пазар. Рецесията също се добавя към несигурността, заради намаляването на работните места в частния и в държавния сектор, тъй като по-малко хора могат да изпълняват задачи с по-тежки натоварвания\", казва Кари Купър, преподавател по организационна психология и здраве в Alliance Manchester Business School.Купър предлага 4 важни съвета, за да не сме претоварени и под стрес.Независимо дали става дума за създаване на списък със задачи или за спокойно пространство, където можете да се съсредоточите, трябва сами да определите колко и какво искате да постигнете, тъй като производителността означава различни неща за различните хора. Огледайте се и преценете работата си, заобикалящата ви среда, какви са навиците ви и така ще можете сами да изградите трикове, които да ви помагат.Една от последиците от склонността на хората към \"фетишизиране на заетостта\" е изчезването на обедната почивка, казва Каролайн Уеб, главен изпълнителен директор на Sevenshift, консултант по поведенчески науки. По-добрата грижа за себе си означава, че вероятно ще бъдете по-продуктивни в работата си. За някои хора това може да е медитация, готвене, четене.Много хора вярват, че в часовете, които не са прекарали на работа, трябва да уплътнят максимално времето си – да учат нови езици, да ходят на различни курсове за допълнителна квалификация. Но ако имате по-дълго работно време, тези намерения се ограничават до желанието да седим на дивана пред телевизора.Много често неудовлетворителната работа пречи на дейностите в почивката. Липсата на финанси също. Вместо да се чувствате виновни, започнете да тренирате навън след работа. Започнете с 30 минути на ден. Отбележете го в календара и започнете да го изпълнявате с такава отговорност, с каквато бихте изпълнили задача в офиса.Без значение колко задачи ще отметнете от списъка си, винаги ще има още, които могат да бъдат добавени. Когато хората не дават приоритет на едни дейности пред други, те могат да попаднат в капана на вършенето на тръвде много задачи едновременно, което затруднява концентрирането и изпълнението на задачите. Приоритизирайте си графика и отделете тези, които могат да бъдат свършени утре или вдругиден.Често хората отлагат задачи, които ги карат да се чувстват несигурни или смятат, че ще им отнемат прекалено много време. Вместо да се струпват в един ден, подредете ги спрямо свободното си време и енергията ви в този ден.", "date": "2017.06.27", "title": " Какво ни пречи да сме продуктивни в работата"}
{"url": "https://m.offnews.bg/news/Futbol_18793/Emil-Gargorov-zapochva-sas-Septemvri_659193.html", "text": "Емил Гъргоров започна подготовка със Септември на лагера в Банско. Ветеранът се възстановяваше от тежка контузия и ще потренира известно време преди новакът да реши дали му предлага и договор.Иначе никой не се съмнява в качествата на Бадема. И на 36 години той продължава да бъде най-добрия халф у нас. Последно дребосъкът играе в Берое, където получи тежката контузия на коляното.\"Подаваме му ръка, ние сме благороден клуб\", сподели пред OFFNews източник от Септември, но не се ангажира с прогноза. Треньор на тима е Димитър Васев, който познава Емил от дете в \"Надежда\".Емо още не е започнал дори тренировки с топка. Засега набляга на бягането. Гъргоров пропуска днешната контрола с Черно море.Иначе с евентуалното му привличане селекцията на софиянци ще бъде приключена. Септември ще играе домакинствата си в Бистрица. На националния стадион ще се играят само мачовете с тимовете, които имат по-луди агитки.  ", "date": "2017.06.27", "title": " Емил Гъргоров започва със Септември"}
{"url": "https://m.offnews.bg/news/Obshtestvo_4/Promushen-bez-obsazhdane-zakonoproekt-nakarniava-pravata-na-grazhdanit_659210.html", "text": "Засягане защитата на всички основни праваНаскоро обществеността с изненада узна, че на 1 юни 2017 г. група депутати от управляващата партия ГЕРБ са внесли в парламента проект за изменение и допълнение на Административнопроцесуалния кодекс (АПК). Обществено обсъждане на проекта не е обявявано и провеждано, но въпреки това преди няколко дни той бе приет на първо четене от Народното събрание. Преди това текстът, предвиждащ сериозни изменения и допълнения, е бил скоростно изстрелян през пет парламентарни комисии, които са разгледали документа в обем от 97 страници в късия период от 7-ми до 21-ви юни 2017. На 22 юни законопроектът вече е приет на първо четене в пленарно заседание.Обратно на твърденията в мотивите, планираните изменения са съществени и не се „запазва философията, концепцията, основните принципи, структурата” на АПК (вж. стр.1 от мотивите). Това обяснение вероятно е предназначено да омаловажи липсата на обществено обсъждане. Законът обхваща огромна част от защитата на основните права на гражданите срещу възможен произвол от страна на изпълнителната власт и други държавни органи, които осъществяват публични функции. Тук попада защитата на всички конституционно гарантирани права, като например правото на труд (държавни служители и др.), пенсионно осигуряване, личен статут (бежанци), гаранция срещу 24-часово полицейско задържане, жилище и личен живот (настаняване, изваждане, събаряне на жилища), право на собственост (отчуждавания), защита на децата, защита на личните данни, право на достъп до информация, защита на чиста и здравословна околна среда, образование, здравеопазване, хора с увреждания, политически избори и много др.Закъде бързат народните избраници, кой е изработил проекта, защо не е проведено никакво обществено обсъждане и защо текстът е публикуван на сайта на парламента в pdf снимка формат (така че да е затруднено четенето и търсенето в него)? Тези въпроси напират и като че ли не намират достатъчно ясен отговор в публично достъпната информация. А този отговор е важен, тъй като е сериозно нарушена подобрената само преди 7 месеца процедура по обсъждане на законопроекти (предвидена в Закона за нормативните актове).От мотивите на проекта става ясно, че са взети предвид единствено становища, постъпили по предходни законопроекти. Това се потвърждава и от липсата на данни да е провеждано обществено обсъждане по настоящия проект. Този подход разбира се, е недопустим и не може да се приеме за съобразен със закона. Липсва какъвто и да е анализ как проектът ще се отрази на защитата на основните права и достъпа до правосъдие. Липсва и анализ какви проблеми са констатирани при цялостното прилагане на АПК, които да налагат предложените промени. Е, някои проблеми са изложени, като например това, че „таксите [за касационно обжалване] са символични … и не отговарят на икономическите условия в страната”, а косвената последица била „създаване на предпоставки за злоупотреба с правото на жалба” (стр.3 от Доклад за оценка на въздействието). Вероятно в една развита демокрация заявката, че ще се ограничи достъпът до правосъдие в името на борба със „злоупотребата с правото на жалба” ще е достатъчна, за да бъде незабавно отхвърлен споменатият проект. Като друга причина за промените е посочено наличието на противоречива съдебна практика, без анализ на различните решения (от които е посочено само едно – вж. стр.4, т.4 от мотивите). Коментира се и бавното правосъдие, без да се адресира въпросът, че то е най-вече във ВАС и че едни отделения разглеждат делата много по-бързо от други, който повдигнахме миналата година.При тези обстоятелства, който е успял, спешно и набързо е внесъл становище. Това са сторили организации като Стопанската камара и Националното сдружение на общините, а също така и три от министерствата, които е следвало да бъдат консултирани предварително, както повелява законът и разумът, но очевидно са били поставени в положение да изразяват позиция пост фактум наред с гражданските структури. Всички представени становища са критични. В становището на Министерството на правосъдието (което, да подсетим народните избраници, подготвя например становищата относно конституционността и законосъобразността на проектите на закони) се изтъква на първо място, че проектът предвижда „значителни промени в действащия АПК“ и „се срещат положения, които следва да бъдат подложени на допълнителен дебат“. В становището на Министерството на икономиката пък направо е заявено:“ Считаме, че предвид значимостта на предложените законодателни промени и тяхното съществено отражение върху множество нормативни актове от различен ранг, същите следва да бъдат подложени на широко обществено обсъждане и да бъдат формулирани след задълбочен експертен анализ“. След като видимо е нарушена процедурата по обществено обсъждане на значителни промени със съществено значение, и от това са удивени и представителите на изпълнителната власт, какъв друг извод да си направи обществото, освен за лобистки промени?Ясен отговор на този въпрос няма. Преди внасянето на проекта, според официалната информация, е действала група юристи, която не става ясно дали го е подготвила, обсъдила или и двете. От текста на проекта с мотивите (стр. 80 от общия файл) узнаваме, че проектът е „разгледан с положителни препоръки“ от комисия към Върховния административен съд (ВАС), председателствана от заместник председателя на ВАС, с участието на двама от осемте председатели на отделения във ВАС, съдебен помощник (забележително!?), двама професори по административно право и адвокат, представен като академичен деятел. Проектът е бил докладван пред комисията от двама от собствените й членове, което засилва съмнението за неясна разделителна линия между изработване и обсъждане на проекта. От друга страна, изрази като „производства по частни жалби, направени в касационното производство” (чл.235а от проекта) показват ясно, че едва ли върховните съдии дори са поглеждали, камо ли преглеждали текстовете, след като проблемът е с българския език, а не с правно-техническата издържаност”.Отделно от това, следва да се отбележи, че е крайно проблематично промени в законодателството да се обосновават единствено с това, какво смятат определени съдии или адвокати. Това е не само защото много други съдии, адвокати, прокурори, държавни експерти, граждански организации, фирми и граждани могат да мислят и вероятно мислят точно обратното. По начало според Конституцията съществува разделение на властите. Не е редно едновременно да пишеш законите и да правораздаваш по тях, защото това съсредоточава огромна власт в ръцете на едни и същи хора. Неразбирането на това от страна на народните представители – вносители на промените, говори за зле научен урок по демокрация.Водещи в проекта за изменение на АПК са две линии – драстичното повишаване на таксите и разходите за административно правосъдие във вреда на жалбоподателите и митичното електронно правосъдие. Относно държавните такси се предлага „съвсем умерено увеличаване на размера”. Под „съвсем умерено” вносителите имат предвид увеличаването на таксата по касационно обжалване и отмяна на влезли в сила решения за гражданите 18 пъти (т.е. от 5 лв. на 90 лв.), за неправителствените организации – 90 пъти (от 5 лв. на 450 лв.), а за търговските дружества – 9 пъти (от 50 лв. на 450 лв.). Така разбираме и кои, според вносителите, са основните „злоупотребяващи с правото” на административно правосъдие – това са неправителствените организации и гражданите.Така става ясно и къде основно „удря” законопроектът – по защитата на основни човешки права. Проблемът не спира дотук. При дела с интерес държавната такса става максимум 3400 лв. при интерес до 10 млн. лв. и максимум 9 000 лв. при интерес над 10 млн. лв. Дотук добре, можем да кажем, че е редно съдебната система да бъде финансирана от жалбоподателите с такива интереси. Пропуска се обаче дребният проблем, че според практиката на ВАС неправителствени организации (НПО), които се опитват да защитават гражданите от „тъмни” проекти като АЕЦ „Белене” и други схеми в областта на ядрената енергетика например, са осъждани да плащат разноски по делата на базата на цената на съответния обект. По дело, в което НПО-та дръзнаха да поставят въпроса , не следва ли да се направи оценка на въздействието върху околната среда при продължаване на експлоатацията на два ядрени реактора, (след като за изтеклия срок на млечни продукти се водят шумни медийни дебати), бяха осъдени да платят на инвеститора хонорари в размер на десетки хиляди левове (срв. Решение по адм. дело № 8370/2016 г. на ВАС, Седемчленен състав). Лесно можем да си представим какъв ще е ефектът, като се постави и предварителна преграда във формата на такса по касационно обжалване или отмяна.В допълнение към увеличената по този начин такса се добавя изискване касационната жалба и молбата за отмяна на влязло в сила съдебно решение да бъдат подписани от адвокат. Тоест, въпреки че гражданите не са длъжни да знаят закона по административните дела, а съдилищата следва да разгледат от всички страни законосъобразността на обжалваните административни решения, действия или бездействия, при касационното обжалване и отмяната на влезли в сила съдебни решения изведнъж ще поемат изцяло защитата на своята кауза. Следва да се отбележи, че смисълът на административното правораздаване е не само жалбоподателят, но и цялото общество да се ползва от плодовете на съдебния контрол. Затова съдилищата са длъжни да обсъдят изцяло законността на административните актове, в делата участва прокурор, а участието на жалбоподателя е евтино и без задължително участие на адвокат. Това решение е характерно и за развитите демокрации, а не само за България. И после в мотивите ще ни уверяват, че не се променяла „философията и принципите” на закона!Под благовидния предлог за въвеждане на електронно правосъдие, вносителите предлагат да се въведе уведомяване по електронна поща, където гражданите, които имат такава, да получават съобщения за решения, които засягат съдбата им. В текста на проекта изрично се подчертава, че засегнатият ще се смята за получил съобщението „независимо дали същото е било прочетено от получателя”. Следва да се обърне внимание, че и сега редица съдилища имат добрата практика да обменят документи по електронна поща, без обаче от това да следват негативни за страните по делата последици. Практиката обаче показва, че нерядко електронните съобщения не се получават поради технически или административни проблеми. В проекта не са предвидени гаранции за сигурност на електронната комуникация, което е съществен пропуск от гледна точка на защитата на основните права. Излиза, че при техническа грешка или пропуск административен акт с неблагоприятни последици ще се смята за влязъл в сила поради уж изтекъл срок за обжалване. Така без да знае, че е издаден неблагоприятен за него акт, гражданинът ще бъде лишен от възможността да го обжалва.В допълнение се предвижда възможността за устно уведомяване (за решения, които засягат основни права), а като капак на всичко се въвежда всеобщо задължение за адвокатите, които практикуват по административни дела, да си набавят електронни подписи. За сравнение трябва да осведомим вносителите, че например Европейският съд по правата на човека, който е започнал пилотно електронна комуникация с адвокатите по дела, я осъществява постепенно, след получаване на изричното съгласие на адвоката и в специално създадена за целта платформа, а не чрез несигурна ”електронна поща”.В текста има още много предложения, които времето не стига да бъдат коментирани. Когато промените са без истинска оценка на въздействието, основана на анализ на цялостното прилагане на закона и широко обсъдена с всички заинтересовани, тогава не можем да очакваме и качествени текстове, адресиращи реалните проблеми. И във всеки случай имаме пълното право да се отнасяме с максимално подозрение към промени, вдъхновени от възгледа, че гражданите и техните организации са „злоупотребители” с правата и спокойствието на съдиите, които не заслужават друго, освен скъпо правосъдие, което да намали шансовете им за справедливост.", "date": "2017.06.27", "title": " Промушен без обсъждане законопроект накърнява правата на гражданите"}
{"url": "https://m.offnews.bg/news/Sviat-_12/Desetki-zatvornitci-na-IDIL-ubiti-pri-vazdushen-udar-na-vodenata-ot-SA_659202.html", "text": "Най-малко 42 затворници на \"Ислямска държава\" са убити при въздушен удар от водената от САЩ коалиция, съобщи Сирийският център за наблюдения на човешките права, цитиран от Ройтерс и БТА.Според организацията коалицията е ударила затвор на ИДИЛ в сирийския град Маядин, в източната провинция Дейр аз Зур, в понеделник.Според медии на местни активисти убитите при удара цивилни са най-малко 60. Те допълват, че удареният затвор е била собственост на командир на \"Ал Кайда\", преди да бъде завзета от ИДИЛ през 2014 г. Организациите са категорични, че атаката е извършена от водената от САЩ коалиция. Помолен за коментар, говорител на коалицията обяви, че ще направи проверка какво се е случило. ", "date": "2017.06.27", "title": " Десетки затворници на ИДИЛ убити при въздушен удар на водената от САЩ коалиция"}
{"url": "https://m.offnews.bg/news/Futbol_18793/Sektor-G-obiavi-vojna-na-Bobi-Mihajlov-BFS-Domuschiev-Dunav-Grad_659207.html", "text": "Организацията сектор \"Г\" пусна декларация по повод забраната за участие в Европа на ЦСКА-София. В нея се иска оставката на Боби Михайлов, нищо че той направи и невъзможното да създаде новата лига заради точно този отбор.“Никога не вярвайте на това, че войната ще премине бързо и гладко.”Уинстън ЧърчилЕдва месец измина от голямата ни победа в Кърджали и бяхме решили, че войната е почти приключила. Заговорихме само за футбол, а червената общност се консолидира неимоверно. Враговете и еничарите се откроиха още по-ярко - от Разград до Обеля \"бялата линия\" на маскираните с много гел комплекси и страх, бе ясно очертана. Страх от възраждащия се и могъщ червен колос.Уви, ножът в гърба бе забит от едно по-малко очаквано, но добре познато на всички ни място. Услужливите на определени олигархични кръгове костюмирани псевдопарвенюта, начело със своя вечноопиянен от евтин малц и много поп-фолк шеф-алкохолик, решиха за пореден път да направят \"услуга\" на ЦСКА. Летата на 2008 и 2013 г. очевидно не ни бяха научили, че \"където е текло, пак ще тече.\"Мокет, ние няма да ти пускаме Преслава. Нито ще се вържем на жалките ви опити да замажете кашата, която за пореден път сътворихте, водени от вътрешния си глас, нашепващ \"Къде видя ЦСКА в Европа, бе, олигофрен?\". Но държим ти и подчинените ти клоуни да чуете много внимателно това, което имаме да ви казваме.Казваш, че сме правоприемник на Литекс, а твоите приятели от УЕФА казват съвсем друго. Циклопът Павел Колев пише доноси срещу нас, а после ни се обяснява в любов. Ще предоставите ли цялата кореспонденция, водена между БФС и УЕФА от 12.05 до днес за да видим всички колко много помагате на ЦСКА? Все пак широката общественост е длъжна да знае кои са най-големите радетели за добруването на най-великия български клуб, нали?Ако ти е много лошо от снощи и молбата ни те затруднява, можеш да ни кажеш как туморът от Разград стана пълноправен член на корумпираното и вонящо на каптагон БФС през 2010 г. и само две години по-късно участва в евротурнирите. Предполагаме е трудно да даваш логични и обосновани обяснения, след като не си изтрезнявал от години, за това и не очакваме да получим адекватни такива.Използваме случая да поздравим и отбора на \"Дунав\", завършил на 12 точки зад нас в редовния шампионат и който по съвсем честен и заслужен начин ще запише своите 60 секунди слава в Европа. Прeдлагаме на новите ратаи на Султан Делиорман да благодарят на ЦСКА, докато броят головете на \"Иртиш\". Все пак, ако не бяхме решили да дадем шанс на талантливите си юноши в последния кръг, нямаше да получат златната възможност да се докажат по такъв безапелационен начин пред новия си господар и да му се \"сложат\" така, както и жена му не се е слагала на своите клиенти.Своята роля в целия този процес изигра и един персонаж, всеизвестен с това, че \"решава правни казуси във Facebook\". Характерното за този статист от поп-фолк клипове с диплома по право на салфетка от участието на Глория в елитно столично заведение, е че съотношението на спечелените от него дела и казуси спрямо загубените, се равнява приблизително на 1 към 10. За зла беда и с любезното съдействие на множеството странични фактори, в нашия случай доносът и работата му срещу клуба ни се увенча с успех. Разбира се, коефициентът за негово случайно рандеву със Сектор Г е със съвсем различни пропорции. Меката Шпага и Маминото Синче могат да потвърдят, че \"най-добрите бонуси\" далеч не са при техните шефчета.Кириле, пак си последен, но не и в нашите сърца. Чувствата ни към теб не могат да бъдат описани дори с най-ефирната и нежна любовна лирика. За това смятаме тепърва да ти ги покажем нагледно, за да им се насладиш изцяло.Приятели, считано от днес сме във война с БФС и тежкокорумпираните структури, около които гравитират. Тези хора разрушиха националния ни отбор, докараха родния ни футбол до нечувани низини и унищожиха всякаква надежда за неговото развитие, лансирайки частния проект на оженилия се за обикновена проститутка самозабравил се дерибей от горния абзац.Искаме незабавната оставка на Борислав Михайлов и цялата заобикаляща го сган, изсмукваща и последните живителни сили на най-великата игра у нас. Защото футболът не е за вас, отрепки, а за нас - феновете. И ако не се разкарате, ще го разберете много скоро.от Фен клуб \"Сектор Г\"", "date": "2017.06.27", "title": " Сектор \"Г\" обяви война на Боби Михайлов, БФС, Домусчиев, Дунав, Градев, ЦСКА 1948  и други"}
{"url": "https://m.offnews.bg/news/Knigi_18808/Patepisi-ot-mistichna-Balgariia_659214.html", "text": "Книгата „Времето гледа с десет очи” от Николай Н. Нинов описва 300 мистични обекта и повече 700 часа бродене из пътеките и съдържа 70 цветни фотографии, дело на автора.В новата си книга Нинов ни повежда на дълга и разнообразна разходка до различни познати и непознати мистични кътчета из цяла България, които впечатляват с причудливите си форми. В допълнение авторът-пътешественик ни среща и с колоритни, гостоприемни местни хора, които разказват вековни легенди за чудатите места, описани в изданието. Сред мистичните дестинации в книгата са Беслетският рид, дяволските воденици карай село Стояново, загадките над Розовец, Стайков камък и много други.Ако трябва да обобщим в цифри „Времето гледа с десет очи”, то би изглеждало така:300 мистични обекта700+ часа отвъд пътеките50 000 км зад воланаОсвен множество цветни фотографии и подробни описания на местата, които Нинов е включил във „Времето гледа с десет очи”, за всяко от тях авторът е посочил и конкретни географски координати – в специалния GPS индекс в края на книгата.Все така хапещ, вятърът сменя посоките, за да разсъни окончателно мрачната неделя на десет километра от Старосел. В Мътеница ни очаква старият ни познайник Атанас Топчийски, с когото преди година катерихме по скалните грамади източно от селото. Сега ни обещава изненада на север, до която стигали само кози пътеки. Мътеница брои сто и петдесет човека, но е може би единственото село в България с павиран околовръстен път. Щом той се изгубва в тревите, пъргавият Атанас повежда дружината. Тревите избуяват, отстъпвайки място на песъчливи участъци, които изтъняват в пътеки сред прошарени дъбчета.– В Корлука сме – обявява Атанас след около час и ни подканва да го доближим. – По-нагоре е Топчестия камък.Площадката, на която стъпваме, предлага да приключим деня без замисляне. Не по-нагоре, нито назад. Тук.Обзорът на двете местности очертава сякаш пространства от времето, когато животът не го е имало.Тържество от скални комплекси замайва във всички посоки. Обилието от образувания учестява дъха. Десетки композиции от стъпаловидни и пирамидални конструкции. От каменни гъби и побити стълбовидни блокове. От скални игли и сечени камъни. От двойки и тройки менхири. От изправени, килнати и полегнали валчести канари.Обходът на тази непроучена мегалитна гора, в която следите от свещенодействия на пръв поглед са малко, би предизвикал всеки изследовател и любител на хилядолетните загадки. Находките в Корлука и под Топчестия камък са на всяка крачка. Оставаш с усещането, че едва ли не всеки обект е ключалка, чийто ключ е наблизо, че си в асансьор към миналото, от който няма излизане.– Това вече не е гледколечение – признава Катя, докато жена ми влиза и излиза от камерите на двата протодолмена, които откриваме встрани от храсталаците.Тези съоръжения не са така внушителни като открития наскоро трилит край Златосел, но са проектирани идентично – слънцето да ги огрява след изгрев. Не казвам „да прониква в тях“, както биха избързали някои поддръжници на култа към слънцето. Да, входни плочи липсват, но за наличието им някога подсказват отвесни жлебове в носещата дясна колона на първия (в Корлука) и челни изсичания в лявата колона и в покривната плоча на другия (под Топчестия камък). На входа и изхода на втория протодолмен личат и останки от градежи, за чието предназначение може само да предполагаме.– Кръстосвал съм сто пъти насам, а съм ги изтървал тия „маси“ – впечатлен е и Атанас. – Хайде, сега надолу, има още за гледане.Останалото за гледане не е за гледане.Останалото е за туш.Тушът на Атанас Топчийски.Номерът, с който ще ни шашне. И към който припряно ни води в дъбовия гъсталак.Хоризонталната скална плоча току изниква пред нас. Подпряна в единия си край върху канара, тя тежи според Иван поне петнадесет тона. Другият й край е изострен и виси на метър от земята.Атанас го хваща с ръце, разклаща го и го пуска. Тоновете гранит се кламбучкат десет секунди. Сами.Никой не гъква.", "date": "2017.06.27", "title": " Пътеписи от мистична България"}
{"url": "https://m.offnews.bg/news/Futbol_18793/Video-stena-i-kupon-za-fenovete-v-Ruse_659211.html", "text": "Видео стена ще бъде монтирана в пространството зад Профилираната английска гимназия в Парка на младежта в Русе. На нея всички фенове ще могат да гледат първия мач на Дунав в лига Европа срещу Иртиш в Казахстан.Екранът е осигурен от един от спонсорите и голям приятел на клуба „Нетуоркс България“. Ще бъде осигурен и кетъринг с напитки и храна.Всички любители на \"драконите\" са поканени да изгледат заедно срещата в Казахстан от първи квалификационен кръг на Лига Европа, се казва в съобщението на Дунав.Мачът срещу тима на Димитър Димитров - Херо е в четвъртък от 18,00 ч. българско време. Дунав ще разчитт на група от 18 български футболисти за първия евромач на тима от 42 години насам.Русенци са картотекирали 23-ма футболисти за този кръг на надпреварата, като само един е чужденец. Това е украинецът Олексей Ларин, но защитникът е контузен и не пътува за Казахстан.", "date": "2017.06.27", "title": " Видео стена и купон за феновете в Русе"}
{"url": "https://m.offnews.bg/news/Sviat-_12/Kompiutaren-virus-udari-Rosneft-Mars-i-Nivea_659215.html", "text": "Компютърен вирус удари днес редица петролни и други компании. С вируса \"Петя\" (Petya) са ударени петролните компании \"Роснефт\" и \"Башнефт\", срещу фирмите за шоколадови изделия \"Марс\" и \"Монделийз\" и срещу козметичната компания \"Нивеа\", съобщиха световни агенции, цитирани от БТА.Кибератака с вируса е извършена още срещу редица компании и държавни учреждения в Русия и Украйна, както и срещу най-голямата рекламна агенция в света - британската WPP. Вирусът Петя блокира компютрите и изнудва за откуп в размер на 300 долара в биткойни, за да бъде възстановена информацията в тях.Украинският вътрешен министър потвърди за атаката и обяви, че в случая е използвана модифицирана версия на вируса \"Уонакрай\".Според специалисти от \"Груп Ай Би\" вирусът неотдавна е бил използван от хакерската групировка \"Кобалт\", която е искала да прикрие следите си след целенасочени атаки срещу финансови учреждения.От \"Груп Ай Би\" уточниха, че вирусът е засегнал около 80 компании в Русия и Украйна. Кибератаката е засегнал също така компютри в Англия и Индия. През май хакери удариха с вируса \"Уонакрай\" компютри с операционни системи \"Уиндоус\" в 74 страни.", "date": "2017.06.27", "title": " Компютърен вирус удари \"Роснефт\", \"Марс\" и \"Нивеа\""}
{"url": "https://m.offnews.bg/news/Politika_8/Mareshki-Ne-iskam-da-svarsha-kato-Misho-Birata-i-gen-Tanov_659218.html", "text": "Лидерът на ВОЛЯ Веселин Марешки съзря дирижирана атака срещу бизнеса си в действията на прокуратурата, която преди дни го обвини в изнудване на собственици на аптеки заедно с още двама депутатит от партията.Той заяви и че в прав текст му е било казано \"да приключва с бизнеса с горива, за да си няма проблеми\".Марешки обяви и че всекидневно получава заплахи.", "date": "2017.06.27", "title": " Марешки: Не искам да свърша като Мишо Бирата и ген. Танов"}
{"url": "https://m.offnews.bg/news/Sviat-_12/Fejsbuk-puska-seriali-sobstveno-proizvodstvo_659217.html", "text": "В момента \"Фейсбук\" провежда преговори с холивудски студиа за създаването на сценарии за телевизионни предавания, тъй като от компанията възнамеряват да продуцират оригинални собствени тв програми, съобщават световните агенции.Гигантът на социалните мрежи посочи, че е готов да се ангажира с бюджети за продукция, които възлизат на 3 милиона долара на епизод. От компанията таргетират аудиторията на възраст между 13 и 34 години, като се фокусира най-вече върху хората на възраст между 17 и 30 години. От компанията се интересуват от формата на 8-9 минутните видео клипове, които ще излизат в лентата с новини в сайта. Очаква се до края на лятото да излязат и първите епизоди от сериалите \"собствено производство\", с които \"Фейсбук\" ще конкурира платформите \"Амазон Прайм\" и \"Нетфликс\". ", "date": "2017.06.27", "title": " Фейсбук пуска сериали \"собствено производство\""}
{"url": "https://m.offnews.bg/news/Politika_8/Ninova-za-NDK-GERB-se-skaraha-za-obshtestvenite-porachki_659220.html", "text": "Своя разшифровка на скандала около уволнението на шефа на НДК и последвалото му връщане на поста от премиера Бойко Борисов даде лидерът на БСП Корнелия Нинова  във фейсбук.Според нея ГЕРБ са се скарали за обществените поръчки, а управляващите са на път да провалят председателството на Съвета на ЕС.Ето и целият коментар на Нинова в социалната мрежа:", "date": "2017.06.27", "title": " Нинова за НДК: ГЕРБ се скараха за обществените поръчки"}
{"url": "https://m.offnews.bg/news/Izvan-terena_18817/Serina-Uiliams-bremenna-gola-i-otkrovena_659222.html", "text": "Серина Уилямс няма спирачки, американката се появи така, както никога не сте я виждали! Чисто гола и с доста наедряло коремче в очакване на първата си рожба! Така я представя американското издание \"Венити Феър\" в най-новия си брой, а заглавието е красноречиво - \"Любовна история\".Носителката на рекордните 23 титли от Големия шлем разкрива, че детето не е влизало в плановете ѝ за годината, но е категорична, че го очаква с нетърпение. Серина научила, че е бременна дни преди Откритото първенство на Австралия - последният турнир, на който участва и от който спечели трофей.\"О, Господи, не може да бъде! Трябва да играя в турнир! Как ще играя на Откритото първенство на Австралия? Планирах да спечеля \"Уимбълдън\" тази година\", казала си Уилямс.Уилямс трябва да стане майка за първи път през септември, когато е на 36 години. Тя обаче се зарича, че това няма да бъде краx на успешната ѝ кариера. Тя планира да се върне на корта и да \"възобнови приказката си\".Серина разкри и как се е почувствала, когато е получила предложение за брак от своя приятел - основателя на една от социалните мрежи Алексис Охаян. Двамата се срещнали в ресторант в Рим, а той седнал с приятели до нейната маса, въпреки че заведението било празно.\"Знаех, че предстои. Казвах си: \"Серина, готова си! Това е, което искаш!\", спомня си тенисистката.Още по-любопитна е случката, когато световната номер 1 съобщила за бременността си на своя любим, а именно - с хартиен плик с цели 6 положителни теста. Всичките направени, след като приятелката ѝ Джесика настояла. Именно тя заподозряла, че слабата ѝ форма на корта се дължи не само на умора.Серина твърди, че Алексис никога не е гледал тенис мачове преди да я срещне през май 2015 г., а първият им разговор в Рим включвал история за... плъхове.На въпроса дали именно тя е най-успешният спортист на своето време, Уилямс отговори многозначително: \"Ако бях мъж, нямаше да ме питате!\".В откровеното интервю Серина не споменава и дума за бившите си гаджета, сред които нашият Григор Димитров. Американката преживя тежко раздялата и дори нападна публично следващата изгора на българина - Маша Шарапова. ", "date": "2017.06.27", "title": " Серина Уилямс - бременна, гола и откровена"}
{"url": "https://m.offnews.bg/news/Politika_8/Radev-Dozhiviahme-Tcvetanov-da-obviniava-Shvetciia-v-koruptciia_659219.html", "text": "\"Доживяхме Цветанов да обвинява държавата Швеция в корупция, защото нали знаете, че за корупцията трябват две страни, но да оставим настрани този европейски виц\"Това заяви в Горна Оряховица президентът Румен Радев по повод отправените обвинения в корупция към него от заместник-председателя на ГЕРБ Цветан Цветанов.Надявам се министър-председателят Бойко Борисов ясно да заяви подкрепя ли декларациите на своя заместник. Политическата сцена не е място за разиграване на скечове от типа на „доброто и лошото ченге“, каза Радев.Да проверят собствените си решения, подписи, графици, които второто правителство на Бойко Борисов утвърди и разписа. Нека всичко бъде проверено, аз нямам нищо против, заяви президентът в коментар на предложението на Цветанов за създаване на парламентарна комисия, която да проучи обстоятелствата около придобиването на нов боен самолет за ВВС.Държавният глава каза още, че полицаите имат съвсем основателни искания:„От дълги години техните проблеми са пренебрегвани, а от тяхната социална сигурност, оборудване и условия за подготовка зависи сигурността на всеки един от нас“Радев заяви, че на Консултативния съвет за национална сигурност е взето решение до 20 юни т.г. да бъде извършен детайлен анализ и доклад, който да покаже възможностите за разпределение на ресурсите, така че да се гарантират средствата за всички видове Въоръжени сили и за останалите сектори.„Очаквам този доклад и имам уверението, че правителството работи усилено“, заяви президентът и добави, че на негова основа трябва да бъде приет подробен график какво ще бъде свършено и с какви средства.", "date": "2017.06.27", "title": " Радев: Доживяхме Цветанов да обвинява Швеция в корупция"}
{"url": "https://m.offnews.bg/news/Politika_8/DSB-poiska-razsledvane-za-koruptciia-na-kabineta-Borisov-3-zaradi-NDK_659224.html", "text": "ДСБ поиска анкетна комисия за разследване корупционни практики в правителството, свързани с обществените поръчки на НДК, обявиха от тъмносинята партия.Десните излязоха с декларация, в която реагират на изненадващия обрат в сагата около директора на НДК Мирослав Боршош, който вчера бе уволнен от министър Лиляна Павлова с мотив, че системно не е изпълнявл указания и решения на Съвета на директорите, а Ходът е доста шокиращ, тъй като самият Боршош обясни освобождаването си с факта, че не се е поддал на корупционен натиск.Ето и цялата позиция на ДСБ:Вчера от министерството, отговарящо за подготовката и провеждането на Българското председателство на ЕС, съобщиха, че министър Лиляна Павлова освобождава от поста изпълнителния директор и член на борда на НДК Мирослав Боршош. Като мотиви бяха посочени системно неизпълнение на указания, дадени от страна на едноличния собственик на капитала, както и системно неизпълнение на решения на Съвета на директорите. Също така действията на досегашния изпълнителен директор поставят под съмнение както доброто финансово управление на дружеството, така и е застрашено изпълнението на всички дейности по привеждането на сградата на НДК за нуждите на Председателството.Същевременно, в свое изявление г-н Боршош обясни своето уволнение, като резултат от отказа му да се подаде на корупционен натиск при определянето на изпълнителите на обществените поръчки за ремонта на НДК.Днес вече имаме пълен обрат на ситуацията. Българската общественост беше известена, че след среща с министър председателя са „изчистени противоречията относно начина на управление на държавното дружество“, че г-н Боршош се връща на поста си, а НДК се отнема от министър Павлова и се връща в Министерство на културата.От ДСБ настояваме българската общественост да разбере има ли корупция при организирането на Българското председателство.Няма как да не си зададем въпроса има ли министър Павлова доверието на премиера и ако не, защо не е поискана нейната оставка.Националното ръководство на Демократи за Силна България настояваме 44-то Народно събрание да свика анкетна комисия, която да установи:Недопустимо е у българските данъкоплатци да има дори съмнение, че техните пари отиват за нечии частни интереси.", "date": "2017.06.27", "title": " ДСБ поиска разследване за корупция на кабинета Борисов-3 заради НДК"}
{"url": "https://m.offnews.bg/news/Politika_8/Borshosh-Kulturata-pobedi_659221.html", "text": "След изключително важна среща, която проведохме днес с премиера Бойко Борисов, съм спокоен и удовлетворен, че българската култура победи и му благодаря, че доказа на всички ни, че това може да се случи. Това написа във фейсбук новият стар директор на НДК Мирослав Боршош.Преди ден той бе освободен с тежки обвинения от страна на министъра по европредседателството Лиляна Павлова, а днес премиерът Борисов се намеси и го възстанови на поста.Освен това още утре правителството ще извади НДК от ресора на Павлова и дворецът ще се върне към културното министерство. ", "date": "2017.06.27", "title": " Боршош: Културата победи"}
{"url": "https://m.offnews.bg/news/Futbol_18793/Velikite-sili-se-uplashiha-ot-Moskva-biagat-na-Cherno-more_659229.html", "text": "Няколко национални отбора, сигурни за Мондиал 2018, се отказаха Москва да бъде тяхна база по време на първенството. Сред тях са световният шампион Германия и най-популярният европейски тим Англия. Новината е на ESPN.Тимовете са недоволни от ситуацията по пътищата в руската столица. Селекционерът на англичаните Гарет Саутгейт и негов помощник бяха в страната по време на турнира за Купата на конфедерациите. Страхотните задръствания уплашиха британците.Германия е участник на турнира и ще играе полуфинал. Ръководителите на делегацията си харесаха базата на Черно море, където е отседнал Бундестима. И планират да запазят база на същото място или в близост.Купата на конфедерациите започна на 17 юни и ще приключи на 2 юли. Домакини бяха и са 4 града - Москва, Санкт Петербург, Казан и Сочи. В полуфиналите играят Португалия - Чили и Германия - Мексико.Световното първенство по футбол в Русия е следващата година. Започва на 14 юни и приключва на 15 юли. Домакини са 11 града с 12 стадиона.", "date": "2017.06.27", "title": " Великите сили се уплашиха от Москва, бягат на Черно море"}
{"url": "https://m.offnews.bg/news/Politika_8/Ne-pusnaha-Tcvetan-Tcvetanov-na-sreshta-po-narezhdane-na-ekipa-na-Rade_659233.html", "text": "Вторият човек в ГЕРБ Цветан Цветанов не е бил допуснат на срещата на президента Румен Радев с кмета на Свищов Генчо Генчев по разпореждане на екипа на държавния глава, съобщи агенция \"Фокус\" като се позова на Кристиян Кирилов, председател на Общински съвет – Свищов.На срещата не са били допуснати и областният управител на Велико Търново Любомира Попова, заместник-областният управител Детелина Борисова, председателят на Националното сдружение на Общините и кмет на Велико Търново Даниел Панов, както и народният представител от ПГ на ГЕРБ Станислава Стоянова. Днес президентът Радев е в дунавския град по повод 140 г. от освобождението му от турско робство.Недопускането на Цветанов и други активиски на ГЕРБ на срещата идва след като На въпрос дали е било обяснено недопускането му, Цветанов казва:", "date": "2017.06.27", "title": " Не пуснаха Цветан Цветанов на среща по нареждане на екипа на Радев"}
{"url": "https://m.offnews.bg/news/Izvan-terena_18817/Toples-model-podgria-Mazhete-na-chestta_659223.html", "text": "Компанията за онлайн залагания Bodog ще спонсорира шотландския Еър Юнайтед за още една година и заложи отново на агресивна кампания по реклама на новия екип. Тимът се състезава в трето ниво на местния футбол.Топлес кампанията от миналия сезон не донесе късмет на терена, но явно продажбите са добри. Еър Юнайтед избра отново гол модел, който беше нарисуван в клубните цветове.Бордът определи рекламата като отлична и изрази надежда, че този път футболистите ще се наострят за подвизи на терена. Може да добавим, че по същата логика стимул ще имат и конкурентите, но в Шотландия разбират повече от маркетинг.\"След противоречивата кампания миналата година решихме да сменим стратегията\", обясни Келвин Еъри, основател на Bodog, \"Затова тази година ще използваме модел, изрисуван в цветовете на екипа за гостуване\". \"Вярваме, че снимките ще дадат на Мъжете на честта (б.а. прозвището на тима) силата, от която те се нуждаят за промоция и успешни мачове в турнира за Купата. Давай, Еър\".Bodog рекламират за седми сезон в шотландския тим. Преди това са били спонсор на английския Уест Бромич и бетинг партньор на Арсенал. Сериозни и иновативни хора!", "date": "2017.06.27", "title": " Топлес модел подгря Мъжете на честта"}
{"url": "https://m.offnews.bg/news/Tenis_18788/Legendata-Maldini-padna-za-edno-poluvreme-v-debiuta-si-na-tenisist_659228.html", "text": "Легендата Паоло Малдини не обича да губи, но трябваше да се примири с тежко поражение при дебюта на професионален тенисист. Символът на Милан и националния отбор на Италия се пусна на двойки.Симатягата в тандем със своя добър приятел Стефано Ландонио загуби с 1:6, 1:6 от поляка Томаш Беднарек и холандеца Давид Пеле в среща от първия кръг на „Чаланджър” турнира в Милано.Двубоят продължи едва 43 минути, почти колкото едно полувреме във футбола.  За капак приключи с грешка от форхенд на Малдини.Надпреварата в Милано е с награден фонд 43 000 евро. Малдини, който в понеделник навърши 49 години, е страстен почитател на тениса и редовно практикува този спорт след края на славната си кариера.Любимецът на девойките от цял свят се отказа преди 8 години от футбола. Въпреки това е във великолепна форма. Показа я на бенефиса на Христо Стоичков миналата година, когато игра с финеса и лекотата, присъща само за най-великите на терена. ", "date": "2017.06.27", "title": " Легендата Малдини падна за едно полувреме в дебюта си на тенисист"}
{"url": "https://m.offnews.bg/news/Futbol_18793/Rekordiorat-ot-Loko-Plovdiv-podpisa-s-Shefild-Uenzdi_659226.html", "text": "Страхотен стимул да децата на Лаута! Талантът на Локомотив Пловдив Ияд Хамуд вече е собственост на славния някога английски Шефилд Уензди.Талантът от “черно-бялата” школа подписа по-рано днес договор за две години с “кукумявките” и се присъедини към подготовката на отбора до 18 години. През първата седмица талантите на тима от Чемпиъншип ще тренират на собствената си база, а след това ще заминат на лагер в Португалия.В следващите дни ще бъде издадено и разрешително за игра на Хамуд от Английската футболна асоциация, а непосредствено след като това се случи, на “Лаута” ще получат по сметката си и парите от трансфера на Ияд. Те са безкрайно нужни, тъй като на Лаута вият като гладни вълци от зимата.“Всички са много доволни от това, че пристигам в техния клуб, което е наистина голям комплимент за мен. Посрещнаха ме много добре. Доволен съм, че подписах. Всичко е на топ-ниво, много по-добре от българската действителност. Развълнуван съм, защото знам, че това е пътят ми на развитие във футбола\", сподели щастливият юноша на Локо.\"Много е важно, че в състава има още двама българи - Преслав Боруков и Стефан Гаврилов, които ще ми помогнат за по-лесната ми адаптация. Но обстановката и организацията в Уензди ме мотивират много. Искам да благодаря на Локомотив, на всички хора в клуба и на всички, които са ми помогнали да се развия.Локомотив остава завинаги в сърцето ми - моят първи и роден отбор. Там винаги съм се чувствал като част от едно голямо семейство. Сега обаче съм амбициран да успея в Англия - страната, в която футболът е издигнат до невероятни висини\", каза още щастливият Хамуд.Нисичкият талант е рожба на българка и сириец. Бащата остава в Пловдив, след като завършва медицина у нас. Семейството има собствен бизнес, но обитава панелка в ж.к. \"Тракия\".Хамуд стана най-младият дебютант в историята на \"А\" група миналия сезон, като стартира за Локо дербито с Ботев на 15 години и 4 месеца. Талантът  дори подаде за гола на Мартин Камбуров при успеха 2:1.", "date": "2017.06.27", "title": " Рекордьорът от Локо Пловдив подписа с Шефилд Уензди"}
{"url": "https://m.offnews.bg/news/Politika_8/Liliana-Pavlova-blagodari-na-Borisov-che-%D1%9D-otne-NDK_659227.html", "text": "Министърът по европредседателството Лиляна Павлова благодари във фейсбук на премиера Бойко Борисов за това, че ѝ отне НДК и го даде на Министерство на културата.В публикацията в социалната мрежа тя посочва, че е представила на Борисов \"документи и констатации от предварителния одитен доклад и други проверки\", които обясняват защо е уволнила Мирослав Боршош като изпълнителен директор на НДК. От публикацията се разбира и че тя не смята да подава оставка, въпреки че премиерът не е заел нейната страна в спора с Боршош.Ето и цялата ѝ публикация:Днес по инициатива на премиера Бойко Борисов се проведе работна среща по казуса НДК. Министър-председателят даде възможност на всеки да представи своята гледна точка. Моята с решението за освобождаването на Мирослав Боршош като изпълнителен директор на НДК, базирана на документи и констатации от предварителния одитен доклад и други проверки.По време на срещата стана ясно, че с г-н Боршош имаме огромни различия за начина, по който се управлява публичният ресурс в частта за ремонта на НДК като сграда за българското председателство. Винаги съм държала и настоявала за максимално прозрачно и в ускорени темпове продължаване на ремонта на НДК.Подчертах, че не оспорвам неговите качества да привлича и превръща НДК в културен център, каквото е предназначението му.На срещата не успяхме да сближим позициите си относно правилата и процедурите за разходването на публичните средства.Решението НДК да се върне там, където му е мястото – в Министерството на културата беше прието от всички участници в срещата.Благодаря на премиера Борисов, че с това решение даде възможност на екипа, с който работя да се фокусираме върху същинската работа по политическите приоритети и по подготовката и провеждането на председателството на България на Съвета на ЕС.", "date": "2017.06.27", "title": " Лиляна Павлова благодари на Борисов, че ѝ отне НДК"}
{"url": "https://m.offnews.bg/news/Kultura_33/Protest-v-zashtita-na-pametnika-1300-godini-Balgariia-desetki-izlia_659225.html", "text": "Десетки излязоха на протест в защита на паметника \"1300 години България\" пред НДК, който предстои да бъде премахнат, а на негово място да се издигне друг, посветен на войниците от Първи и Шести софийски полк от Балканските и Първата световна войни.Недоволните от бъдещото събаряне на паметника застанаха по продължението на телената ограда около вече рушащия се паметник, държейки табели с надписи \"Изкуство, история, истина\", \"ДА запазим паметника за бъдните поколения\" и др. Протестиращите определят паметника като \"произведение на изкуството\", въпреки сегашния му вид. Те за кратко спряха движението на кръстовището на бул. \"Патриарх Евтимий\" и бул. \"Витоша\".Преди седмица отново имаше протести в защита на монумента. Недоволстващите дори подадоха жалба срещу демонтирането на паметника, която бе отхвърлена от Столична община.В защита на паметника се обяви и акад. Светлин Русев, Съюзът на българските архитекти е Съюзът на българските художници, които заявиха позицията си в  преди време. Решението на общината обаче е окончателно и не подлежи на обжалване и така съвсем скоро ще се разделим с един от най-обсъжданите и най-противоречиви паметници у нас, станал част от града през 1981 г.", "date": "2017.06.27", "title": " Протест в защита на паметника \"1300 години България\", десетки излязоха пред НДК"}
