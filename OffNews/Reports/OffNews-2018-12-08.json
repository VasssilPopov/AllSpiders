{"url": "https://offnews.bg/112/politciata-napraska-fenove-na-levski-s-liutiv-sprej-za-da-osueti-sbiv-693504.html", "text": "Столични полицаи са предотвратили сбиване между две враждуващи фракции, привърженици на \"Левски\", съобщи МВР.Днес, малко преди официалното начало на футболната среща между отборите на „Левски“ и „Етър“, на стадиона на домакините е възникнало напрежение между две фракции, привърженици на столичния тим.Пред сектор А, при параклиса, между намиращите се вече там фенове и друга група, съпровождана към спортното съоръжение от полицейски екипи, възникнал остър словесен конфликт. Между двете агитки започнала размяна на реплики, заплахи и закани за физическа саморазправа.Полицаите опитали да разтърват феновете, но безуспешно и се наложило да използват лютив спрей.Няма пострадали.Прекратено е разрастването на конфликта и е възстановен общественият ред.Непосредствено преди началото на футболната среща на изграден контролно пропускателен пункт пред стадиона е задържан посетител със забранен предмет – метална палка. Срещу него ще бъдат предприети мерки по Закона за опазване на обществения ред при провеждане на спортни мероприятия.", "date": "2018.12.08", "title": "Полицията напръска фенове на Левски с лютив спрей, за да осуети сбиване"}
{"url": "https://offnews.bg/futbol/cherno-more-kaprarira-miasto-v-top-6-sled-pobeda-nad-loko-plovdiv-693492.html", "text": "Черно море надви Локомотив Пловдив с 2:0 в двубой от 19-ия кръг на Първа лига, игран на стадион \"Тича\" във Варна.Домакините поведоха още в шестата минута, когато Ожболт спъна Алвес в наказателното поле и главният съдия отсъди най-тежкото наказание. Зад топката застана Георги Илиев, който не сбърка за 1:0.В края на първото полувреме Дани Кики преодоля прекия си пазач в наказателното поле и с прецизен изстрел по земя с левия крак не остави шанс на вратаря Мартин Луков, оформяйки крайния резултат.Така \"моряците\" си осигуриха пета поредна победа в морската столица, а техният наставник Илиан Илиев записа трети успех срещу свой бивш отбор в рамките на месец, след като преди това бяха надиграни Левски и Берое с по 1:0.Варненци продължават доброто си представяне в последно време, а на другия полюс са \"смърфовете\", които в последните си 6 мача забравиха как се печели и значително изостават вече от Топ 6.Черно море е с 30 точки, колкото има и Берое, който обаче по-късно се изправя срещу Ботев Враца, а на четвъртата позиция е Ботев Пловдив с 32 точки. Отборът на Локо е 9-и с 22 пункта.", "date": "2018.12.08", "title": "Черно море капрарира място в Топ 6 след победа над Локо Пловдив"}
{"url": "https://offnews.bg/obshtestvo/studenti-vav-veliko-tarnovo-otbeliazaha-praznika-si-s-kravodaritelska-693485.html", "text": "Студентите от филиала на Варненския медицински университет във Велико Търново отбелязаха празника си с кръводарителска кампания.Идеята им е провокирана от това, че заради липсата на кръводарители за болниците в страната става все по-трудно да поддържат необходимите резерви, съобщи БНТ.В кампанията се включиха вече много студенти, а и техни преподаватели. Кампанията на бъдещите медици продължава до 14 декември, като те вярват, че и други студенти ще отделят време, за да дарят кръв в кръвният център на областната болница.", "date": "2018.12.08", "title": "Студенти във Велико Търново отбелязаха празника си с кръводарителска кампания"}
{"url": "https://offnews.bg/izvan-terena/agasi-chisti-kortove-grigor-go-hvali-693486.html", "text": "Сътрудничеството между легендата в мъжкия тенис Андре Агаси и българската суперзвезда Григор Димитров доведе до нови задължения на американеца.Той чисти кортовете с цел да подготви настилката за поредната тренировка на хасковлията в Лас Вегас. Ситуацията пък се оказа крайно забавна за Григор, който позира за снимка, показвайки усърдието на треньора си.Фотото разкри и друга евентуална новина около Димитров, а именно, че на тренировките му присъства друг звезден наставник - Дарън Кейхил. \"Това се казва отдаден треньор\", пише Кейхил под снимката с българина. За сега не е ясно дали Дарън помага в подготовката на хасковлията или просто е отишъл да се види с бившия си възпитаник Андре.Преди месец австралиецът прекрати работните си отношения със лидерката в класирането при жените Симона Халеп, след като бе неин треньор в продължение на четири години. Двамата стигнаха до трофей от Големия шлем, както и до върха на женския тенис.Кейхил е извеждал трима тенисисти до номер 1 в света. Под негово ръководство Лейтън Хюит се превърна в най-младия №1 в ранглистата, а Агаси - в най-възрастния такъв.Димитров пък пристигна в Лас Вегас преди няколко дни, след като първият етап от подготовката му премина в Монако, където световният №19 бе с кондиционния си треньор Себастиен Дюрант, а заниманията бяха предимно във фитнеса и на стадион \"Луи II\".Григор ще стартира сезон 2019 в Бризбън в компанията на състезатели като Рафаел Надал, Анди Мъри, Кей Нишикори и Ник Кирьос.", "date": "2018.12.08", "title": "Агаси чисти кортове, Григор го хвали"}
{"url": "https://offnews.bg/sviat/protest-na-zhaltite-zhiletki-i-v-briuksel-70-dushi-sa-zadarzhani-693493.html", "text": "Протест на \"жълтите жилетки\" се провежда и в Брюксел. Тази сутрин са задържани около 70 души. Според властите това е било предохранителна мярка. Полицията е спряла първите задържани в Европейския квартал и край основните железопътни гари в града.Според местни медии \"жълти жилетки\" са блокирали движението по магистрала на границата с Франция. Демонстрантите пропускат много бавно леки автомобили и не позволяват преминаването на камиони.За момента ситуацията е спокойна.Миналата седмица при протест на около 500 \"жълти жилетки\" в Брюксел станаха сблъсъци със силите на реда, бяха опожарени два полицейски автомобила. Мащабни протести има и във Франция, където \"жълти жилетки\" се обявиха против политиката на правителството на Едуар Филип и президента Еманюел Макрон.Близо 550 демонстранти са задържани във Франция. ", "date": "2018.12.08", "title": "Протест на 'жълтите жилетки' и в Брюксел, 70 души са задържани"}
{"url": "https://offnews.bg/politika/stanishev-kam-zoran-zaev-gospod-obicha-smelite-693490.html", "text": "Силно политическо рамо даде Сергей Станишев на премиера на Македония Зоран Заев. Двамата водиха разговор от трибуната пред очите на всички делегати на конгреса на Партията на европейските социалисти в Лисабон, а модератор беше външният министър на Швеция Ан Линде.Това беше първата публична изява на Станишев след преизбирането му за трети път начело на ПЕС и може да се тълкува като огромна и лична подкрепа на председателя за вкарването на темата за Македония като основен приоритет на европейските социалисти.Радвам се да видя Зоран тук. Господ обича смелите, започна изказването си Станишев и разказа за трудния диалог, който така и не е успял да постигне с предшественика му Никола Груевски.Когато Груевски беше избран за премиер, аз бях министър-председател на България. Искахме да му помогнем Македония да застане на европейския път. За 10 години не намерихме начин да му обясним какво е възможно и какво не е. Дойде Зоран и за няколко месеца създаде съвършено друга атмосфера, направи много смели стъпки, подписа Преспанското споразумение.Ние сме семейство. Македония трябва да се присъедини към нашето семейство. Ще продължим да ви помагаме за присъединяването към Европейския съюз, завърши изказването си Станишев.Благодаря за вашата подкрепа срещу авторитарния режим. Бихме се честно с достойнство, накрая освободихме нашата страна, отговори Заев. Той посочи, че за пръв път Македония е в добри отношения с всичките си 5 съседи. Наложи се дори да променим конституцията, за да решим проблема с името. Беше болезнено, но нужно, защото ние на Балканите вярваме в нашите ценности, каза Заев.", "date": "2018.12.08", "title": "Станишев към Зоран Заев: Господ обича смелите"}
{"url": "https://offnews.bg/futbol/legenda-na-iunajted-se-samniava-v-kachestvata-na-zidan-693488.html", "text": "Живата легенда на Манчестър Юнайтед Пол Скоулс не е убеден, че Зинедин Зидан е точният човек, който да замени Жозе Моуриньо начело на \"червените дяволи\".\"Дали Зидан би бил правилният човек за Юнайтед? Когато застана начело на Реал, там имаше подготвена група от футболисти, родени победители. Тук е тотално различно.Нужно е изцяло подновяване на състава, а това не е лесно. Когато беше в Реал намери чудесни играчи, така е. Това също е трудно, но не е като да трябва да съставяш изцяло нов отбор\", каза Скоулс.Междувременно стана ясно, че нападателят на Юнайтед Ромелу Лукаку се присъединил към съотборниците си Пол Погба и Алексис Санчес в недоволството им спрямо Моуриньо, пишат английските медии.Белгийският национал е недоволен от последните мачове, в които загуби твърдото си титулярно място и все по-често остава на резервната скамейка.25-годишният играч, който пристигна на \"Олд Трафорд\" за сумата от 75 млн. паунда през миналото лято, трудно ще бъде продаден през януари заради дългосрочния си договор, който изтича през 2022 година.Негов агент обаче е Мино Райола, представляващ също и Погба, който непрекъснато беше спряган за изходящ трансфер през това лято.", "date": "2018.12.08", "title": "Легенда на Юнайтед се съмнява в качествата на Зидан"}
{"url": "https://offnews.bg/tehnologii/1-4-ot-horata-v-balgaria-nikoga-ne-sa-vlizali-v-internet-693494.html", "text": "Повече от 1/4 от хората в България никога не са влизали в интернет. Делът им е 26.7%, показва изследване на НСИ за 2018 г. Делът на домакинствата с достъп до световната мрежа у нас обаче продължава да расте и пред изтичащата година той вече е 72.1%, с 4.8% повече от м. г. Най-много домакинства с достъп има в Югозападният район (75.3%), най-малко са те в Северозападния район - 65.2%.Типичният редовен интернет потребител у нас е млад човек с висше образование. Мъжете по-често сърфират от жените, но разликата между половете не е драстична.92.2% от младите между 16 и 24 г. използват интернет всеки ден или поне веднъж седмично. С увеличаването на възрастта намаляват желанието и необходимостта от присъствие в глобалната мрежа. 17.8% от хората между 65 и 74 г. сърфират редовно.Мъжете са по-активни при редовното използване на интернет в сравнение с жените - съответно 64.9 и 62.4%.89.6% от редовно използващите интернет са с висше образование, 37.7% - с основно или по-ниско.98.6% от учащите сърфират редовно, а при работещите делът е 80.8%. 45.1% от безработните също често са в интернет.Най-често хората влизат в нета през мобилния си телефон (56.6% от хората на 16 - 74 г. Употребата на настолен компютър бележи спад и през 2018 г. 27.5% от лицата са го използвали за сърфиране в интернет.89.5% от домакинствата с деца имат достъп до интернет при 66.4% за тези без деца.Най-често хората влизат в глобалната мрежа за общуване и забавление. 53.9% говорят по телефона или провеждат видеоразговори (чрез Viber, WhatsApp, Skype, Facetime), 51.4% участват в социални мрежи (Facebook, Twitter, Instagram, Snapchat и др.). 43% търсят информация за стоки или услуги, 40% ползват е-поща. Всеки трети от 16 до 74 г. (31.2%) слуша музика онлайн, а 24.7% търсят информация за здравето. Едва 3.5% са си записали час при лекар чрез сайт или приложение.22.2% използват глобалната мрежа за взаимодействие с органите на държавната и местната власт. Най-значителен е делът на тези, които са получавали информация от уебсайт на публичната администрация (17.1%), следвани от подалите попълнени формуляри, декларации и други официални документи онлайн (9.5%) през последните 12 месеца. При използването на онлайн услуги от публичната администрация жените са по-активни от мъжете - съответно 22.7 и 21.8%.През 2018 г. пазаруващите онлайн за лични цели достигат 20.8%. Най-активни са хората от 16 до 24 г. и 25-34 г. с относителни дялове съответно 34.9 и 37.4%. Едва 1.8% от хората между 65 и 74 г. поръчва по интернет. Жените пазаруват онлайн повече от мъжете - съответно 21.9 и 19.6%.Най-много от пазарувалите по интернет (75.8%) са купували дрехи и спортни стоки, 32.7% са поръчвали стоки за дома, а 19.1% са правили разходи, свързани с пътувания или хотелски резервации. Почти еднакъв е броят на купувалите онлайн билети за различни събития (кино, театър, концерти, спортни събития) и електронно оборудване (вкл. фотоапарати, мобилни телефони, черна техника и т.н.), съответно 15.7 и 15.3% от пазарувалите по интернет. Най-малко хора са купили по интернет компютърни и видеоигри, компютърен софтуер и ъпгрейди (3.3%), както и филми и музика (вкл. видео по заявка) - 3.2%.Повечето от онлайн потребителите купуват стоки или услуги от търговци от България (87.5%), но немалко пазаруват и от търговци от други европейски страни (35.3%) или от други страни извън ЕС - 17.2%.През 2018 г. в изследването е включен модул, чиято цел е да събере данни за способността и уменията ни да защитаваме личната си информация онлайн. Резултатите показват, че от хората между 16 и 74 г., които са използвали интернет през последните 12 месеца: 57.6% се идентифицират чрез потребителско име и парола при използване на услуги в интернет за лични цели (напр. онлайн банкиране, публични услуги, онлайн пазаруване); 35.9% използват профила си в социална медия за вход при използване на друга онлайн услуга; 10.9% прилагат по-сложни и сигурни методи за идентификация като процедури, свързани с използването на мобилен телефон, цифров сертификат, електронен подпис, токен устройство и др.; 38.4% посочват, че не използват методи или процедури за електронна идентификация, докато сърфират.Смартфонът е предпочитано устройство за достъп до интернет и през 2018 г. 54.6% използват такъв. От тях: 55.6% го защитават чрез софтуер като антивирусно или антиспам приложение, или защитна стена, които са инсталирани автоматично или са вградени в операционната система, а 12.8% са инсталирали или са се абонирали за такова приложение; 33.7% не използват или не знаят дали използват приложение за сигурност и защита на смартфона си; 76.5%, посочват, че не са претърпели загуба на информация, документи, снимки и други данни в резултат на вирус или други зловредни програми; 35.5% поне веднъж са ограничавали или отказвали достъп на различни приложения до лична информация, съхранявана на смартфона им (напр. местоположение, списък с контакти, снимки).На работа: 38.5% от наетите и самонаетите използват компютър, лаптоп, смартфон, таблет или друго преносимо устройство поне веднъж седмично; 8% използват друго компютризирано оборудване или машини; 29.6% считат, че уменията им, свързани с използването на компютри, софтуер или приложения, отговарят на техните задължения, 8.3% посочват, че имат умения, за да се справят с по-трудни задачи, а 2.0% преценяват, че се нуждаят от допълнително обучение, за да извършват служебните си задължения.Най-често по време на работа лицата разменят имейли или въвеждат информация в бази данни (27.3%), създават или редактират електронни документи (22.9%), както и използват специфичен работен софтуер (напр. за проектиране, анализ на данни, обработване и др.) - 15.2%. Най-малко наети или самостоятелно заети разработват или поддържат информационни системи или софтуер (2.0%).Резултатите показват, че повече от половината на възраст между 16 и 74 г. (54.9%) не са посещавали курсове или други форми на обучение с цел да подобрят компютърните си умения през последните 12 месеца. Безплатно онлайн обучение или самообучение са провели 8.4%. По време на работа са се учили от колега, ръководител или ментор 4.5%, а 1.9% са участвали в обучение, заплатено или осигурено от техния работодател.", "date": "2018.12.08", "title": "1/4 от хората в България никога не са влизали в интернет"}
{"url": "https://offnews.bg/sviat/desetki-hiliadi-protestirat-vav-frantcia-1000-sa-arestuvani-55-sa-ra-693498.html", "text": "Над 30 хил. души протестират срещу правителството във Франция днес, съобщи вътрешното министерство в страната. Близо 1000 души са арестувани в страната след сблъсъци с полицията, най-малко 55 са ранени при продължаващите демонстрации на движението на \"жълтите жилетки\", предаде БНР. Блокирани са пътища.Следобед протестът в Париж навлезе в по-ожесточена фаза: екстремистки групи се изплъзнаха от полицията и оставиха след себе си изпепелени автомобили, обрани магазини и изкъртени павета. На прицела им е най-вече луксозният 16-и район. Сблъсъци има и около Операта.На булевард \"Шанз Елизе\" полицията беше принудена да използва сълзотворен газ, звукови гранати и гумени куршуми. Много улици и булеварди във френската столица са покрити от облаци сълзотворен газ.Сред ранените са трима служители на реда. 640 от арестуваните са задържани в Париж, където са събрани 8000 от протестиращите срещу социалната политика на правителството.Претърсванията в Париж са систематични, а полицията конфискува всякакви вещи, които могат да служат за употреба на насилие. Повечето \"жълти жилетки\" се държат настрана от по-агресивно настроените групи.Блокади и демонстрации има и на много места в страната.Националната жандармерия съобщи, че е провела над 5000 проверки.Като цяло, засега обстановката изглежда по-добре контролирана от миналата седмица, когато протестите завършиха с вълна от вандализъм в Париж. Ако според някои анализи това е знак за затишие, лидерът на крайната левица Меланшон заяви, че протестиращите са надделели над сплашванията на властите и ще продължат протеста, съобщи още БНР.Близо 90 000 полицаи охраняват страната, а 8000 са разположени в столицата. Протестиращите се стичат към бул. \"Шан-з Елизе\", но групи групи се оформят и на други места - на площад \"Бастилия\" например се събират медицински работници. Претърсването е систематично, служителите на реда конфискуват без компромиси всякакви предмети, които могат да станат оръдие на насилие.Няма и следа от обичайното съботно оживление в центъра на столицата, предава кореспондентът на БНР. Всички символични за Париж туристически обекти и големи магазини са затворени. Много витрини на затворените магазини са обковани с дъсчени прегради, върху тях вече личат надписи срещу президента Макрон. Айфеловата кула и всички символични туристически обекти са затворени, отменени са културни, спортни събития и детски занимания.\"Това е безпрецедентна ситуация\" - призна вчера пред Ер Те Ел новият прокурор на Париж Реми Хейц. Многократно френските власти отправиха призиви за ненасилие и дори пуснаха предупредителен клип в социалните мрежи, но сигналите, че предстоят действия на радикални групировки са много сериозни.Напрегната е ситуацията и в провинцията, вчера в Монтобан са били открити взривни вещества в лагера на протестиращите „жълти жилетки. Опасни мащаби приема и протестът на учениците.Президентът на САЩ Доналд Тръмп пък отново разкритикува Парижкото споразумение за климата в Туитър, с думите, ч ето „не работи добре за Париж\". \"Протести и безредици в цяла Франция. Хората не искат да плащат големи суми пари, предимно на развиващи се страни (които са управлявани по спорен начин), уж за опазване на околната среда. Те скандират „Искаме Тръмп!“ Обичам Франция“, написа Тръмп.Протестите във Франция показват провал на демокрацията и проблем със свободата и спазването на човешките права в Европа, заяви турският президент Реджеп Тайип Ердоган. Той посочи, цитиран от Анадолската агенция, че Турция е както против \"хаоса, който сеят демонстрантите\", така и срещу \"използването на прекомерна сила спрямо протестиращите\".", "date": "2018.12.08", "title": "Десетки хиляди протестират във Франция: 1000 са арестувани, 55 са ранени (обновена)"}
{"url": "https://offnews.bg/politika/razreshili-sme-na-hora-koito-ne-pochitat-knigite-da-vzemat-reshenia-693497.html", "text": "В годините на прехода българите приеха, че несправедливостта е наша орис. Вашата мисия е да докажете, че справедливостта може да възтържествува. Това не е обикновена битка за вашето бъдеще. Това е вашата битка за България. Тя е и моя.С тези думи президентът Румен Радев се обърна към студентите, на които посвети речта си по време на честването на 130-ата годишнина на Софийския университет в Народния театър тази вечер.\"Днес няма да отправям дежурните пожелания към българското образование, но не мога да не спомена, че младите българи са много малко. Върху тях пада огромната отговорност да променят радикално моралният климат, да отхвърлят безизходицата, която прокужда техните връстници от България\", заяви Радев подчерта, че студентите са призовани да бъдат \"съвестта\" на нацията.Не познавам млад човек, който седнал веднъж на студентската банка, да не мечтае за бляскаво бъдеще. Не забравяйте обаче, че конформизмът може да е път в кариерата, но не е път към щастието. Преследвайте мечтите си, но бъдете непримирими към подмяната, към липсата на прозрачност, борете се срещу лицемерието и покварата. Не оставяйте да ви заблуждават, не подминавайте агресията на невежеството - посъветва президентът.\"Днес не малко хора от високи трибуни осакатяват езика ни. Но вие най-добре знаете, че с всяка наранена или пренебрегната дума, погива част от смисъла. Днес някои се опитват да ни кажат, че грамотността е досадна подробност, но вие най-добре знаете, че онзи, който не почита правилата на граматиката, ще пренебрегне и закона, а сме разрешили на хора, които не почитат книгите, да взимат решения\", възмути се президентът и посочи, че \"културата е мантинелата, която ни пази да не паднем в бездната\".На фона на така описаната от него българска реалност той призова младите хора да водят битка за установяването на справедливост в България.Президентът Радев бе гост на тържеството заедно със съпругата си Десислава Радева. В началото му прозвуча химнът на Република България, след което бяха посрещнати членовете на Академичния съвет и гостите на празника от различни висши училища от света.След речта на ректора проф. Анастас Герджиков и тази на президента Радев поздравителен адрес от името на министъра на образованието Красимир Вълчев прочете заместничката му Деница Сачева.", "date": "2018.12.08", "title": "Разрешили сме на хора, които не почитат книгите да вземат решения, но културата е мантинелата, която ни пази от пропастта"}
{"url": "https://offnews.bg/temida/bivsh-rejndzhar-e-obvinen-za-ubijstvoto-na-voennosluzheshtata-v-sopot-693491.html", "text": "Прокуратурата повдига обвинение за умишлено убийство на бившия рейнджър Светослав Каменов за убийството на военнослужещата Десислава Стоянова, съобщи окръжният прокурор на Пловдив Румен Попов.Според прокуратурата Каменов и Стоянова са били приятели и няма данни да са имали любовна връзка. Каменов беше задържан и е дал частични самопризнания. Убитата е оставила лекия си автомобил на Светослав, който обещал да го ремонтира. След като минали повече от 2 седмици, жената отишла да разбере какво се случва с автомобила ѝ, но разбрала, че колата е подготвена за продажба в автоморга и е смачкана, съобщи bTV.Между двамата започнала кавга и Светослав Каменов нанесъл удари върху главата на 40-годишната жена.След убийството Светослав избягал и се укрил в района на мездренското село Зверино. Той обаче беше арестуван. Тялото на убитата жена е открито в шкаф в дома на Светослав. Самият той завел там полицията след задържането си.Неуредени финансови отношения е една от основните версии за мотив за убийството. Не се изключват обаче и други версии, сред които сексуално посегателство или опит за такова.Каменов е криминално проявен, осъждан е за шофиране след употреба на алкохол и за неплащане на издръжка на децата си. Не е в системата на отбраната от 2009 г. Бил е на три мисии зад граница в Ирак и Афганистан. По първоначални данни той е един от рейнджърите, пострадали при атаката над базата ни в Кербала. ", "date": "2018.12.08", "title": "Бивш рейнджър е обвинен за убийството на военнослужещата в Сопот"}
{"url": "https://offnews.bg/futbol/levski-se-razmina-s-dezhaviu-i-stigna-do-iubilejna-pobeda-693500.html", "text": "Левски се измъчи, но победи Етър Велико Търново с 2:1 в двубой от 19-ия кръг на Първа лига, игран на стадион \"Георги Аспарухов\"Футболистите на треньора Славиша Стоянович стигнаха до обрат в мача, след като \"виолетовите\" поведоха още в 7-ата минута, благодарение на Велко Батрович.Голове на Станислав Костов и Сержиу Буш обаче донесоха успеха за 26-кратните шампиони на България. Така \"сините\" записаха и юбилейна победа на \"Герена\" - номер 500 от общо 600 мача в историята на родното първенство.В края на срещата Левски бе на косъм да получи дежавю от двубоя през седмицата срещу Септември, когато Мирослав Будинов донесе равенството за столичани в добавеното време. Попадението на Иван Петков обаче не беше зачетено, заради нарушение в атака. Решението на съдията Никола Попов бе доста спорно.\"Сините\" се изкачиха до второто място в класирането с актив от 41 точки, с 2 повече от третия ЦСКА, който утре гостува на Верея. Отборът на Етър пък е 7-и с 28 пункта.В друг мач, игран по-рано днес Берое отново намери мястото си в Топ 4 в Първа лига, след като днес записа минимална победа над Ботев във Враца с 1:0.Единственото попадение дойде след много спорна дузпа, която бе успешно реализирана от Мартин Камбуров, който пък отбеляза своя гол №215 в елита до този момент.", "date": "2018.12.08", "title": "Левски се размина с дежавю и стигна до юбилейна победа"}
{"url": "https://offnews.bg/ikonomika/kevr-predlaga-poskapvane-na-vodata-v-sofia-s-23-st-ot-1-ianuari-693499.html", "text": "Промени в цените на водата в повече от 20 български града предлага Комисията за енергийно и водно регулиране (КЕВР). Докладът ѝ, публикуван на сайта на комисията, ще бъде обсъден на открито заседание на 17 декември.Предвижда се в София кубикът да поскъпне с 23 стотинки, като цената става 2,585 лв. за куб. м от сегашните 2,354 лв. за кубик с ДДС.В Бургас цената става 2,997 лева при 2,729 лв. с ДДС досега.За Варна регулаторът предвижда кубикът да стане 3,097 лева при – 2,974 лева досега.В Пловдив се предлага цената да стане 2,216 лева за кубик при 2,20 лв. за сега.Увеличение ще има и в Монтана и Враца. Там новата цена надхвърля социално поносимата и затова в двата града се предвижда тя да стигне до прага, който съответно е 2,967 лв. за куб. в Монтана и 3,171 лв. за кубик във Враца.Изменения в цените са заложени още за: Смолян; Силистра; Кърджали (там се предвижда намаление); Русе; Перник; Шумен; Сливен; Ямбол; Добрич; Брацигово; Златни пясъци; Радомир; Видин; Йовковци; Велико Търново; Габрово; Плевен; Кресна; Благоевград.Определянето на цените от 1 януари 2019 г. е заложено в бизнес плановете на ВиК дружествата. При изчисляването им се има предвид процентът на инфлацията за годината, както и коефициентът на изпълнение на предвидените за периода разходи.Предложените сега нови цени обаче подлежат на промяна и причината е описана в доклада по следния начин:\"Към момента на изготвянето на доклада и проекта на решение е налична информация от НСИ за месечна инфлация до м. октомври 2018 г. След като бъдат публикувани данни от НСИ за месечна инфлация за м. ноември 2018 г., те ще бъдат използвани при изчисленията в окончателното решение, с което ще бъдат изменени одобрените цени на ВиК услуги за 2019 г.\".", "date": "2018.12.08", "title": "КЕВР предлага поскъпване на водата в София с 23 ст. от 1 януари"}
{"url": "https://offnews.bg/zimni/hirsher-specheli-s-lekota-gigantskia-slalom-popov-izvan-parvite-50-693496.html", "text": "Австриецът Марсел Хиршер спечели гигантския слалом при Световната купа по ски-алпийски дисциплини във френския град Вал д'Изер.Олимпийският и световен шампион спечели с лекота, след като взе солидна преднина в първия манш, която без проблем защити след второто спускане и финишира първи с общо време 1:42.99 минути.Хиршер се реваншира за загубата си в гигантския слалом преди седмица в Бийвър Крийк, когато остана втори след германеца Щефан Луитц.Победата е под номер 60 в кариерата на австриеца за Световната купа, но може да му бъде присъдена още една, ако Луитц бъде дисквалифициран за непозволено използване на кислородна маска между двата манша в Бийвър Крийк.Втори във Вал д'Изер остана норвежецът Хенрик Кристоферсен с изоставане от 1,18 секунда. Трети е шведът Матс Олсон на 1,44.30 секунда след победителя. Българинът Алберт Попов завърши 56-и в първия манш и не стартира във втория.С победата във Вал д'Изер Марсел Хиршер излезе начело в генералното класиране за Световната купа с 280 точки. Втори е Макс Франц (Австрия) с 238 точки, а трети е Мауро Кавизел (Швейцария) с 227 точки.", "date": "2018.12.08", "title": "Хиршер спечели с лекота гигантския слалом, Попов извън първите 50"}
{"url": "https://offnews.bg/ikonomika/petrolat-poskapna-s-5-sled-sporazumenie-mezhdu-opek-i-rusia-za-namali-693501.html", "text": "Петролът поскъпна с близо 5%, след като страните от ОПЕК и съюзниците, сред които Русия, се споразумяха за намаляване на добивите с 1,2 млн. барела на ден, предаде БНР.Преговорите продължиха близо 5 часа, а споровете бяха съсредоточени около въпроса дали Иран да бъде изключен от споразумението заради наложените от САЩ санкции върху петролния износ на Техеран. Саудитска Арабия беше против, но в крайна сметка Иран няма да бъде принуден да ограничи производството си. Същото е в сила и за други две членки на ОПЕК - Венецуела и Либия.Според споразумение във формàта ОПЕК+ страни от организацията се ангажират да съкратят добивите на петрол с около 800 хил. барела дневно от 1 януари 2019 г. В същото време Русия и останалите участници в този формат, които не са членове на ОПЕК, се съгласиха на съвместно съкращаване на петролното производство с 400 хил. барела. Русия се съгласи да ограничи добивите от началото на 2019 г. с 200 хил. барела, а останалите страни извън ОПЕК – също с около 200 хил. барела.Новината за сумарното намаляване на производството с около 1,2 млн. барела на ден допринесе за рязко поскъпване на петролните фючърси с 5%.След решението на ОПЕК+ фючърсите на петрола сорт Брент с доставка през февруари 2019 г. поскъпнаха с 5% към 63,32 долара за барел, а фючърсите на американския лек суров петрол скочиха с 4,8% към 54,11 долара за барел.", "date": "2018.12.08", "title": "Петролът поскъпна с 5% след споразумение между ОПЕК и Русия за намаляване на добивите"}
{"url": "https://offnews.bg/zvezdi/sadiat-shakira-za-danachni-izmami-pevitcata-ukrila-14-5-miliona-evro-693495.html", "text": "След едногодишно разследване срещу певицата Шакира ще бъдат повдигнати обвинения за данъчни измами. Тя укрила данъци в размер на 14,5 милиона евро в Испания от 2012 до 2014 г., e установил фискът на пиренейската държава, пише El Pais.Прокуратурата ще предяви иск срещу колумбийската певица съвсем скоро. Тя не е платила подоходен данък и данък върху имуществото.От 2011 г. Шакира живее в Барселона със защитника в испанския футболен отбор \"Барселона\" Жерар Пике.Според испанските закони всеки, който живее в страната над 6 месеца става данъчно задължен и трябва два плаща данъци върху всичките си доходи, в това число получаваните в чужбина.Следствието не изключва Шакира да е давала вид, че живее на Бахамските острови, за да избегне плащането на данъци в Испания.", "date": "2018.12.08", "title": "Съдят Шакира за данъчни измами: певицата укрила 14.5 милиона евро данъци"}
{"url": "https://offnews.bg/sviat/shestima-zaginali-i-nad-120-raneni-pri-panicheska-blaskanitca-v-klub-v-693471.html", "text": "Шестима са загинали, а над 120 са ранени при при паническа блъсканица в нощен клуб в Италия, съобщиха световните агенции. Инцидентът е станал в клуба \"Лантерна Адзура\" в градчето Мадона дел Пиано, близо до Анкона. По време на инцидента в клуба имало над 1000 души. Те са присъствали на концерт на известния италиански рапър Сфера Ебаста. Поне 10 от ранените са в тежко състояние.„Причината за случилото се може да е била разпръсването на лютива субстанция, младите хора избягали и са се премазали един друг\", обявиха от пожарната служба в Туитър.Присъствали в клуба разказват, че са усетили остра миризма и са се затичали към изходите, но някои от тях били блокирани, а от охраната им казали да се връщат. ", "date": "2018.12.08", "title": "Шестима загинали и над 120 ранени при паническа блъсканица в клуб в Италия"}
{"url": "https://offnews.bg/obshtestvo/preimenuvat-plovdivskata-muzikalna-akademia-693425.html", "text": "Академията за музикално, танцово и изобразително изкуство (АМТИИ) - Пловдив да бъде преименувана, като към името ѝ се добави \"Проф. Асен Диамандиев\", реши висшето училище. Волята му може да изпълни само Народното събрание по предложение на Министерския съвет, затова министърът на образованието Красимир Вълчев е внесъл проектопредложение до премиера и колегите си в правителството.Тече задължителният едномесечен срок за обществено обсъждане, който изтича на 3 януари.Ако и МС, и НС кажат ДА, висшето училище ще се казва Академия за музикално, танцово и изобразително изкуство „Проф. Асен Диамандиев“ – Пловдив. Решението му за това е от 26 октомври, а мотивът - признателност към делото на проф. Диамандиев и неговия принос за висшето училище.Проф. Асен Диамандиев (1915 - 2009 г.) посвещава цялата си творческа кариера на музикалното и личностното възпитание на поколения млади таланти - посочва в доклада си до правителството министър Вълчев. През 1964 г. той осъществява замисъла си в Пловдив да се открие структура на висше музикално училище със свой облик - първото в страната извънстолично звено за обучение по музика.АМТИИ започва съществуването си като Музикално-педагогически факултет към тогавашната Българска държавна консерватория – гр. София, съгласно решение на Академичния ѝ съвет от 5 октомври 1964 г.През 1972 г. с Указ № 25 на Държавния съвет на НРБ филиалът на Българската държавна консерватория се преобразува в самостоятелен Висш музикално-педагогически институт – Пловдив, считано от 01.01.1972 г. Задачата му е подготовка на учители по пеене и музика и профил народно пеене и изучаване на народни инструменти.През 1995 г. с Решение на Народното събрание институтът се преобразува в Академия за музикално и танцово изкуство – Пловдив. През 2004 г. НС я преименува на Академия за музикално, танцово и изобразително изкуство – Пловдив.", "date": "2018.12.08", "title": "Преименуват пловдивската музикална академия"}
{"url": "https://offnews.bg/112/otkriha-tialoto-na-obiavena-za-izdirvane-voennosluzheshta-zadarzha-bi-693472.html", "text": "Откриха тялото на военнослужещата, която беше обявена за общодържавно издирване. Тялото на 40-годишната Десислава Стоянова е открито снощи в Сопот - в пристройка към дома на бивш военен, с когото се смята, че е имала връзка.По първоначална информация жената е била убита. Мъжът направил опит да се укрие, но бил задържан в Мездра. Военнослужещата е в неизвестност от две седмици, когато е изчезнала безследно от дома си в Карлово и не е посещавала работното си място.Вчера разследващи направиха оглед на жилището на Стоянова в Карлово. До един от автомобилите на паркинга са открити следи от кръв.Личната кола на жената пък е намерена в карловската автоморга.Работата по случая продължава.", "date": "2018.12.08", "title": "Откриха тялото на обявена за издирване военнослужеща, задържа бивш рейнджър"}
{"url": "https://offnews.bg/sviat/sblasatci-mezhdu-protestirashti-i-politcia-v-parizh-blizo-550-dushi-s-693487.html", "text": "До сблъсъци с полицията се стигна на протеста на \"жълтите жилетки\" в центъра на Париж. Силите на реда използваха сълзотворен газ. Говорителка на полицията каза пред репортери, че на Шанз-Елизе са се събрали около 1500 протестиращи.Властите съобщиха, че 548 души са били задържани.Протестиращите се събраха до Триумфалната арка още преди разсъмване. Групи от протестиращи, разгневени от президента Еманюел Макрон и високите данъци, се опитаха да стигнат днес до президентския дворец. Протести се проведоха още в Гренобъл и Марсилия. В социалните мрежи се появиха призиви за сваляне на президента Еманюел Макрон, станал изключително непопулярен и редовно обвиняван от недоволните, че е \"президент на богатите\".Сред протестиращите също се чуха призиви за оставка на френския президент. Първоначално целта на протестите беше да не се допуска увеличение на данъка върху горивата. Преди дни френското правителство обяви, че се отказва от увеличението на данъка. Недоволството обаче се насочи срещу цялостната политика на кабинета на премиера Едуар Филип и президента Еманюел Макрон.Близо 90 000 полицаи ще се грижат за сигурността в цяла Франция. В столицата пък ще има 8000 служители и бронирана техника.Редица туристически обекти в Париж, сред които Лувърът, Айфеловата кула, \"Орсе\", \"Гран\" и \"Пти пале\", операта на Бастилията, кралският дворец, са затворени днес заради опасения от улично насилие по време на демонстрациите.", "date": "2018.12.08", "title": "Сблъсъци между протестиращи и полиция в Париж, близо 550 души са задържани (обновена)"}
{"url": "https://offnews.bg/obshtestvo/sofijskiat-universitet-praznuva-130-godishninata-si-693473.html", "text": "Софийският университет \"Св. Климент Охридски\" отбелязва своята 130-та годишнина. В 17.00 часа в Народния театър „Иван Вазов“ ще започне тържествено събрание, последвано от концерт, посветени на 130-годишнината от основаването на Софийския университет и от началото на висшето образование в България.Гост на тържественото събрание ще бъде президентът Румен Радев. По време на тържественото събрание предишните ректори акад. Благовест Сендов, проф. Иван Лалов, проф. Боян Биолчев и проф. Иван Илчев ще бъдат удостоени с почетното звание „Академикус емеритус“ на Софийския университет.Ще бъде връчена и Голямата награда за литература на Софийския университет за 2018 г. Лауреатът на наградата, която най-старият университет връчва веднъж на две години от 1999 година насам, е проф. Кирил Топалов.В тържествения концерт ще участват хоровите състави на Националната гимназия за древни езици и култури, симфоничен квартет „Филхармоника“, биг бендът на Националната музикална академия „Проф. Панчо Владигеров“, танцов състав „Аура“ при Народно читалище „Аура 1929“ и квартет към фолклорна формация „Мелодия“ при Народно читалище „Св. св. Кирил и Методий 1924“.По-рано през деня, в 11.45 часа, в Централното фоайе на Ректората ще бъде валидирана пощенска марка, посветена на годишнината от създаването на Софийския университет.", "date": "2018.12.08", "title": "Софийският университет празнува 130-годишнината си"}
{"url": "https://offnews.bg/obshtestvo/zasileni-merki-za-sigurnost-zaradi-studentskia-praznik-693474.html", "text": "Засилени мерки за сигурност ще има днес заради студентския празник. Полиция ще бъде разположена около местата, където се очаква да има струпване на празнуващи днес. Засилено ще е полицейското присъствие и по пътищата. Екипи ще бъдат разположени по пътя за Банско и Сандански, където традиционно се събират празнуващи студенти. Полицаите ще следят за неправоспособни водачи и такива, употребили алкохол и наркотични вещества, съобщи БНТ.Засилено ще е и присъствието в курортите.От пожарната са проверили заведенията, където се очаква да има празнуващи.", "date": "2018.12.08", "title": "Засилени мерки за сигурност заради студентския празник"}
{"url": "https://offnews.bg/sviat/frantcia-se-gotvi-za-nov-goliam-protest-na-zhaltite-zhiletki-693477.html", "text": "Франция се готви за нов голям антиправителствен протест на \"жълтите жилетки\". Редица туристически обекти в Париж, сред които Лувърът, Айфеловата кула, \"Орсе\", \"Гран\" и \"Пти пале\", операта на Бастилията, кралският дворец, ще бъдат затворени днес заради опасения от улично насилие по време на демонстрациите.Полицията призова магазините и ресторантите по \"Шанз-Елизе\" да бъдат затворени.Близо 90 000 полицаи ще се грижат за сигурността в цяла Франция. В столицата пък ще има 8000 служители и бронирана техника. Определени са и 14 рискови зони, които ще бъдат прочистени от строителни материали и строителна техника, които протестиращите биха могли да използват като импровизирани оръжия срещу полицията.Отменени са няколко мача от националния шампионат по футбол, както и фестивал на електронната музика. Затворени ще останат редица театри.При големия протест миналата седмица бяха ранени над 130 души, а над 400 бяха арестувани. Преди дни френското правителство обяви, че се отказва от увеличението на данъка върху горивата, което бе първоначалната причина за протестите. След това недоволството обаче се насочи срещу цялостната политика на кабинета на премиера Едуар Филип и президента Еманюел Макрон.Късно снощи представители на протестиращите разговаряха с премиера Едуар Филип. \"Премиерът съзнава сериозността на ситуацията. Той ни изслуша и обеща да предаде нашите искания на президента на Републиката. Надявам се, че той ще говори на народа на Франция като баща, с обич и уважение, и че ще вземе силни решения\", заяви на излизане Кристоф Шалансон, говорител на движението, цитиран от АП и БТА.По думите на Шалансон пред репортерите делегацията на протестиращите е поискала мерки за подобряване на заплащането на работещите и на покупателната способност на французите.\"Премиерът ни чу, сега чакаме президента да говори\", каза Жаклин Моро, друга участничка в срещата.Макрон, който запази мълчание пред цялата седмица, даде да се разбере, че няма да говори за кризата преди началото на следващата седмица. Изненадващо снощи президентът посети парижко предградие, за да се срещне с мобилизирани жандармеристи, които ще пазят реда на \"Шанз-елизе\" днес.", "date": "2018.12.08", "title": "Франция се готви за нов голям протест на \"жълтите жилетки\""}
{"url": "https://offnews.bg/futbol/rediat-transfer-na-bozhinov-v-rusia-ot-varshetc-693476.html", "text": "Валери Божинов отново е апетитна хапка за чуждестранни клубове. Вчера стана ясно, че той е получил обаждане от гръцкия Лариса, но е отклонил офертата. Далеч по-вероятно е обаче звездата на Ботев Враца да отиде в руския Криля Советов, информира \"Труд\".Тимът от местната Висша лига го иска от зимата. Съдействие за трансфера оказва мениджърът Мирчо Димитров, който е със силни позиции на пазара в бившите съветски републики. Божинов и Димитров били забелязани да разговарят във Вършец, като са разисквали условията по евентуалното преминаване на нападателя в тима от Самара.Криля Советов е застрашен от изпадане и се опитва да събере боеспособен състав за пролетта. Треньор на тима е Миодраг Божович, който е работил в Цървена звезда по времето, когато Божинов играеше в Партизан.Солидното представяне на Божинов в Първа лига възроди не само кариерата му, а и интереса от чужбина към него. Божинов има изключително богат визитка и опит от най-силните първенства в Европа.", "date": "2018.12.08", "title": "Редят трансфер на Божинов в Русия от Вършец"}
{"url": "https://offnews.bg/horoskop/horoskop-za-8-14-dekemvri-ot-antonia-mechkova-692335.html", "text": "Динамично 7-дневие, време е за служебните и личните промени, които отдавна искате, а и обмисляте. В понеделник и вторник обаче някои Овни са готови да направят стъпка назад и да се подсигурят с познати неща и хора. По-разумно е от сряда до петък да разпределите точно силите и средствата, за да упорствате до изпълнение на свои нови идеи. Мнозина ще получат подкрепа от шефове, други стабилизират позиции и партньорства на принципна основа. За любов и дела напълно разчитайте на близки, мило ви е тяхното желание да ви помагат.Дано през уикенда се изясните с близки и колеги, на чието по-равностойно участие в дела разчитате през седмицата. Група Телци се впускат в купони, наистина поводите до петък не са малко. Но и развоят в деловата сфера може да ви поднесе нежелани изненади, така че до вторник гледайте да осмисляте времето си по-добре, да усвоите още умения, да надмогнете слабости. Ще ви се открият неочаквани шансове, следва да сте готови за пътища от понеделник, да привличате помощници. От четвъртък забравете лични и служебни дрязги.За вас периодът е динамичен, сега следва да изясните и надмогнете старите разочарования. Близнаците да се пазят от хора, които пърхат в обкръжението им с користна цел, никак не им подхождат за компания. Огледайте внимателно финансовите въпроси, петък ще ви зарадва с добри доходи, а и  уредени важни роднински неща. В деловата сфера са възможни и несполучливи проекти, но вие можете да намерите сили за изход от всяко положение, вторник-четвъртък ви дават козове за успехи и стабилизиране на отношения с важните партньори.Това 7-дневие не е леко и за вас, но вие ще намирате начин да откъснете време за най-близки, няма да си късате нерви със спорове на колеги и познати, които не ви засягат. Е, Раците да бъдат по-грижовни и към здравето си, иначе в петък ще се чувстват твърде уморени, но не особено доволни от дела. А имате шанс да се справите и с финансови грижи, характерни в понеделник, и да насочите сили за служебно израстване, във вторник уточнявате стратегия. В сряда и четвъртък привличате екип, шефове ви закрилят, вписали сте се в плана им.Проблемите през следващите дни ще се решат положително, но изискват да не се изтъквате напред в екипи и сред близки, а и да сдържате нетърпението си. До вторник се очертават неприятни изненади. Лъвовете могат да направят стъпка назад даже от отдавна желани неща, скоро ще дойде време и на тези техни идеи. В понеделник следвайте чуждите, това не омаловажава приноса ви. В петък ще ви радват професионални постижения. Част от знака искат да уредят лични въпроси, но сега не е време за нови връзки и сватби, почакайте.През следващите няколко дни се справяте с професионалните проблеми, а и с неща, които ви притесняват в отношения с околните. Девите са много съвестни при изпълнение на служебни и обществени ангажименти, няма защо да търпят капризи, неуважение. В понеделник сте доволни от финансовия развой на делата, във вторник постепенно привличате и по-влиятелно покровителство. Сряда е за разчистване на трудности, но на тяхно място ще възникнат нови, не се отпускайте. Вкъщи или в любовта от вас зависи да цари радостно настроение.Това 7-дневие не е леко, краят носи нови и нови трудности пред деловите ви инициативи. Е, Везните няма да си пилеят времето да се жалят за едно-друго на колеги и познати, обмислили са си плана и с високия си дух мобилизират своите партньори, утвърждават се като лидери в екипи от понеделник. Не прибързвайте, идеите ви са амбициозни, а с партньорите не всичко е ОК от сряда до петък. С такт и упоритост ще надмогнете противоречията, в любовта не ви трябва сила, а нежност и разум, неотразими сте в разговорите с близки...Дните от понеделник до петък изискват повече гъвкавост и отстъпчивост, не сте в силна позиция. Скорпионите по усет ще станат по-сговорчиви още през уикенда, но да бъдат взискателни към обкръжението си, някои хора съвсем не им подхождат. Действайте предпазливо и в деловата сфера, и за лични неща. Вторник ви кара да анализирате ситуацията пак и пак, може да се отдръпнете и от близки. Не търсете печалби на чужд гръб, ако губите някъде, в любовта например – потърпете, скоро щастието ще ви се усмихне и заслужава чакането.За вас 7-дневието не е леко, дано още от уикенда се заредите с подобаващата предпазливост. Стрелците обикновено са нетърпеливи, но сега нито за работа, нито за лични отношения припряността е уместна. Търсете съдействие на второ и трето място, ако някъде ви откажат, понеделник-вторник подлагат куп връзки на проверка. Разбира се, без хитруване. В сряда си налагате строги ограничения, стремите се да изпипвате безукорно задачите. В службата има интриги, но вашите усилията, планове, идеи са неуязвими. Както и чувствата.Време за промени във взаимодействието с околните, но дали сте достатъчно решителни вие? Част от Козирозите от понеделник се мъчат да стабилизират бизнес партньорства, да уредят лични неща във вторник. Само че някои са пропуснали шансове, моменти, да останат в сянка. От сряда се откриват нови възможности, може да ви покажат, че по-раншните не са били най-подходящи за вас. От четвъртък бъдете най-дипломатични, за да прокарвате идеи. Става бавно, търсете покровители, в петък възникват още пречки пред плановете ви.За вас периодът не е лек, не са изключени по-мрачни настроения, които трябва да овладеете без бавене. Водолеите да заложат на самостоятелни начинания, по възможност творчество и винаги да си отделят малко време за тонизиране, а и за радостно общуване с близки, с природа. От понеделник ви се стоварва планина от задачи, не бързайте и ще се справите, а може да откриете и хора за добри партньорства, вторник носи ненадейни шансове, сряда подтиква за нови планове. Решението на всички ваши любовни грижи и тревоги е в самите вас...Вашата седмица не е безоблачна, но късметът ви е завиден и в работата, и в любовта. Рибите ще срещнат хора, подходящи за ефективно сътрудничество в професионалната сфера, може да ги открият даже на маса, по купони. Други отдавна оглеждат обкръжението си, в дребни услуги са открили сродна душа и ще разчитат на подкрепата. От вторник ограничете малко инициативите, за да ускорите осъществяване на плановете, трудът ви ще бъде възнаграден високо даже да следвате чужди замисли. Щастието ви в любовта привлича много очи.", "date": "2018.12.08", "title": "Хороскоп за 8 – 14 декември от Антония Мечкова"}
{"url": "https://offnews.bg/politika/borisov-pozdravi-stanishev-za-preizbiraneto-mu-kato-lider-na-pes-693481.html", "text": "Премиерът Бойко Борисов поздрави Сергей Станишев за преизбирането му за лидер на ПЕС.На конгреса на Партията на европейските социалисти в Лисабон вчера Станишев  с 83% от гласовете на делегатите.Избирайки ви за трети пореден път за свой лидер, социалистите в Европа ясно показаха каква е оценката им за свършената от Вас работа, пише в поздравителния адрес на премиера.Твърдо вярвам, че демокрацията е най-голямото благо на съвременното ни общество, а неделима част от демократичния процес е опозицията. Вашата роля на коректив към властимащите носи големи отговорности и аз съм уверен, че вашият безценен опит ще бъде истински компас за всички европейски социалисти.Радостен съм, че българин е председател на второто най-голяма политическо семейство в Европа. Пожелавам ви здраве и успех в третия ви последователен мандат като председател на ПЕС.Продължавайте да давате поводи за гордост на България, завършва поздравлението си Борисов.", "date": "2018.12.08", "title": "Борисов поздрави Станишев за преизбирането му като лидер на ПЕС"}
{"url": "https://offnews.bg/obshtestvo/izpisvat-momcheto-postradalo-naj-tezhko-pri-katastrofata-s-bus-v-doln-693489.html", "text": "16-годишното момче, което пострада най-тежко при катастрофата с бус в село Долно Камарци, ще бъде изписано днес, съобщи Нова телевизия. Момчето е в стабилно състояние. То беше прието в болница \"Пирогов\" с травма на ребро.Момчето и петимата му съотборници се връщали от футболен мач, когато лек автомобил навлязъл в насрещното движение и ударил микробуса.Според свидетели шофьорът на колата вероятно е заспал на волана. При инцидента пострадаха три деца. Две от тях бяха прегледани на място и освободени. ", "date": "2018.12.08", "title": "Изписват момчето, пострадало най-тежко при катастрофата с бус в Долно Камарци"}
{"url": "https://offnews.bg/sviat/tramp-naredil-da-platiat-na-dve-zheni-za-da-malchat-za-izvanbrachni-v-693480.html", "text": "Американският президент Доналд Тръмп е разпоредил изплащане на незаконни възнаграждения, за да купи мълчанието на две жени, чиито твърдения за извънбрачни връзки са заплашили неговата предизборна кампания, съобщиха от министерството на правосъдието, цитирани от АП и БТА. Според внесен в съда документ бившият адвокат на Тръмп Майкъл Коен е уредил тайните плащания в разгара на предизборната кампания през 2016 г. \"в съответствие с и под ръководството\" на Тръмп. За първи път прокурори свързват Тръмп с федерално престъпление. Внасянето на този документ в съда е на крачка от обвинение срещу президента, че е извършил престъпление, но е въпрос на правен спор дали президентът може да бъде съден. Федералният закон гласи, че всяко плащане, направено \"с цел оказване на влияние\" върху избори, трябва да бъде отразено във финансовите документи за кампанията. Документът, внесен в петък, показва, че тези плащания са били направени, за да се помогне политически на Тръмп.През август Коен се призна за виновен по осем обвинения, сред които за нарушаване на финансовите правила в предизборна кампания. Той даде информация за незаконна операция за потулване на истории за секс и даване на пари срещу мълчание на порно звездата Сторми Даниълс и на бившия модел на \"Плейбой\" Карън Макдугъл. Двете жени твърдяха, че са били в интимни отношения с Тръмп.Президентът отрече да е имал връзки с тях и да е знаел нещо за плащанията. След внасянето на документа в съда Тръмп написа в Туитър: \"Това напълно оневинява президента. Благодаря!\".През 2011 г. бившият сенатор Джон Едуардс, който се бореше за номинацията на Демократическата партия на президентските избори през 2008 г., беше обвинен във връзка с плащания, направени от негово име от богат дарител на кампанията, за да бъде затворена устата на любовницата на Едуардс.Прокуратурата заяви тогава, че това е било незаконно съдействие за кампанията. Едуардс твърдеше, че плащанията били направени, за да не научи жена му за извънбрачната му връзка, а не в интерес на кампанията му, затова не били политически мотивирани.Съдебно жури оправда през 2012 г. демократа от Северна Каролина по едно от обвиненията, а по останалите не може да стигне до решение. Министерството на правосъдието не върна делото за ново разглеждане.", "date": "2018.12.08", "title": "Тръмп наредил да платят на две жени, за да мълчат за извънбрачни връзки, заявиха американски прокурори"}
{"url": "https://offnews.bg/obshtestvo/oblatci-i-do-10-gradusa-dnes-693446.html", "text": "Облачно време с максимални температури от 5 до 10 градуса ни очакват днес, сочи прогнозата на Националния институт по метеорология и хидрология.Сутринта ще има разкъсана облачност, над много райони намаляваща до ясно и слънчево. Преди обяд от запад облачността ще започне да се увеличава и вплътнява, но чак вечерта, първо в крайните западни райони, ще превали слаб дъжд. Ще се появи слаб югозападен вятър.Минималните температури ще са предимно между минус 5° и 0°, максималните слабо ще се повишат и ще са от 5° до 10°.В сутрешните часове налягането ще е малко по-високо от обичайното, но през деня ще се понижава и ще стане по-ниско от нормалното за декември.Преди обяд над планините ще преобладава слънчево време. Около обяд от запад облачността ще започне да се увеличава, но през деня ще е почти без валежи. Ще духа умерен до силен вятър от запад-югозапад и с него температурите ще се повишат. Максималната на височина 1200 метра ще е около 7°, на 2000 метра – около 0°.По Черноморието ще преобладава слънчево време. Ще духа слаб до умерен югозападен вятър. Максималните температури ще са 8°-9°. Температурата на морската вода е 8-11°. Вълнението на морето ще бъде 2-3 бала.", "date": "2018.12.08", "title": "Облаци и до 10 градуса днес"}
{"url": "https://offnews.bg/politika/ministar-zaharieva-ne-vizhdam-smisal-agentciata-za-balgarite-v-chuzhb-693502.html", "text": "Не виждам смисъл Държавната агенция за българите в чужбина да съществува в този ѝ вид, каза министърът на външните работи Екатерина Захариева в интервю за предаването „Брюксел 1“ по BG on Air.На въпрос дали ДАБЧ трябва да се закрие тя отговори, че политиката за българите зад граница не може да се затвори само в издаването на удостоверения за български произход.\"Агенцията в този ѝ вид наистина не виждам смисъл да съществува. Цялостната политика се развива всъщност в Министерството на правосъдието и приключва в президентството, така че няма нужда от друг действащ орган за това\", посочи Захариева.Във връзка с пакта за миграцията на ООН Захариева посочи, че незаконната миграция е глобален проблем и няма държава, която сама да може да се справи с това предизвикателство.\"Всяка държава може бъде източник, транзитна страна и дестинация на мигранти, каквато е и България например. И за първи път пактът за миграцията на ООН прави разграничение между законен и незаконен емигрант, но този документ е необвързващ. Това е все едно да направим една декларация. Но така или иначе България счита, че има неща в този пакт, които са добри в огромната си част, но и такива, които ни притесняват. Затова България взе решение, когато се гласува този пакт в ООН, да се въздържим, като изложим нещата, които ни притесняват, но да продължим да изпълняваме ангажиментите по другите договори, които имаме“, посочи Захариева.", "date": "2018.12.08", "title": "Министър Захариева: Не виждам смисъл Агенцията за българите в чужбина да съществува в този ѝ вид"}
{"url": "https://offnews.bg/tenis/otkritoto-parvenstvo-na-avstralia-vavezhda-tajbrek-v-petia-set-693479.html", "text": "Организаторите на турнира от Големия шлем Australian Open са одобрили въвеждането на тайбрек при 6:6 в решителния пети сет при мъжете.Единствената разлика е, че този тайбрек ще се провежда до 10 точки, а не до седем, каквато е обичайната практика. Засега не е ясно дали това решение ще влезе в сила още от 2019 година.Съществува вариант новият формат първо да бъде тестван в мачовете при юношите и в квалификациите, а да бъде въведен за основните състезания от 2020-а. В Мелбърн са решили да използват по-различен формат спрямо Уимбълдън, където използват стандартен тайбрек при 12:12 гейма в петия сет.През 2018 година общо 12 мача са продължили след 6:6 в решителния сет. Това се е случило в пет срещи при мъжете и седем при мъжете.Първият турнир, който е въвел тайбрек в решителния сет е US Open още през 1970-а година. На \"Ролан Гарос\" все още няма яснота организаторите да имат желание да приемат подобен ход. Australian Open през 2019 година ще започне на 14 януари.", "date": "2018.12.08", "title": "Откритото първенство на Австралия въвежда тайбрек в петия сет"}
{"url": "https://offnews.bg/obshtestvo/ubeden-sam-che-fakultetat-po-meditcina-niama-da-bade-zakrit-no-neias-693478.html", "text": "Ректорът на Софийския университет \"Св. Климент Охридски\" проф. Анастас Герджиков смята, че Факултетът по медицина в университета няма да бъде закрит, но според него неяснотите около преобразуването на болница \"Лозенец\" в педиатрична пораждат напрежение. В края на ноември Министерският съвет одобри предложение за промяна на Закона за лечебните заведения като стъпка към преобразуването на болница \"Лозенец\". Това, признава проф. Герджиков, е изненадало СУ, ръководството не е било информирано за стъпката.OFFNews, който на съвещание със студенти и преподаватели - около 300 души - обявява, че заради това има опасност от закриване на факултета и призовава студентите \"да се защитят\", като поискат в подписка преминаването на болницата към структурата на Софийския университет.Спасов заяви, че \"цялата акредитация и всички права и задължения на факултета се носят от болница \"Лозенец\", въпреки че акредитацията е получена от Софийския университет. Той обяви и за невярна информацията, че клиничната база може да бъде преместена във ВМА или друга болница, защото по думите му \"акредитацията и факултетът е единствено на болница \"Лозенец\", макар че факултетите са звена на университета, а не на болници. Спасов твърди още, че преобразуването на болницата ще засегне и Факултета по химия и фармация. Студентския съвет на факултета обаче се разграничиха от думите му. \"Авторите на подобна фалшива информация (закриването на Медицинския факултет, бел.ред.) имат цели, от които студентската общност на ФХФ категорично се разграничава. Апелираме към Вас да не се поддавате на несъдържателни провокации, целящи защита на определени частни интереси\", обявиха студентите.Според ректора на СУ напрежението идва от неяснотата около преобразуването на болница \"Лозенец\". „Тази неяснота поражда напрежение, защото болница „Лозенец” е нашата учебно-клинична база. Нашият факултет и неговата акредитация са пряко свързани и с учебната база, в която от университета сме инвестирали милиони, и с преподавателския състав, който е изцяло на щат в болница „Лозенец”. Това не са механични процеси, при които ако болницата бъде закрита, може да се пратят преподавателите в други болници и да си останат наши преподаватели”, коментира проф. Герджиков пред bTV.Все пак той е убеден, че няма да се стигне до закриване на факултета.  „Аз съм сигурен, че и ние, и правителството ще направим така, че изобщо да не се стига до такава опасност. Въпросът е в детайлите. Ако университетска болница „Лозенец” стане педиатрия, възниква въпросът какво значи това. Дали прибавяме и педиатрично отделение към съществуващите множество отделения, или закриваме, унищожаваме тези отделения, за да направим педиатрично. Има голяма разлика и трябва да изясним този въпрос”, посочи Герджиков. ", "date": "2018.12.08", "title": "Убеден съм, че Факултетът по медицина няма да бъде закрит, но неяснотата поражда напрежение, обяви ректорът на СУ"}
{"url": "https://offnews.bg/obshtestvo/otnovo-opasen-vazduh-nad-pochti-tciala-sofia-693503.html", "text": "Опасни за здравето нива на фини прахови частици във въздуха над почти цяла София отчита и днес гражданската платформа , в която потребители с лични уреди мерят фините прахови частици.Средното замърсяване на въздуха в града днес е 146 микрограма ФПЧ на кубичен метър, докато нормата е до 50 микрограма/куб.м. Тоест имаме завишаване близо три пъти над допустимото.Системата \"\" също показва замърсяване в почти цялата столица. До 10 пъти е превишена нормата в столичните квартали Овча Купел, Красна поляна, Западен парк, Орландовци и Сухата река.Датчиците на Европейският индекс за чистота на въздуха показват, че освен в София, лошо качество на въздуха има още в Пловдив, Перник, Русе и Горна Оряховица. ", "date": "2018.12.08", "title": "Отново опасен въздух над почти цяла София"}
{"url": "https://offnews.bg/na-tozi-den/studentite-chestvat-svoia-praznik-693465.html", "text": "Студентите честват днес своя празник. Историята на студентския празник в България започва преди 115 години. На 8 декември през 1903 г. за първи път е отбелязан празникът на единствения тогава университет в страната - Софийския университет \"Св. Климент Охридски\". Честването е по повод на 15-годишния му юбилей, а датата е определена от Академическия съвет с решение от 30 ноември 1902 г.Софийският университет е създаден като Висш педагогически курс към Първа мъжка гимназия в София. На 8 декември 1888 г. тогавашното Народно събрание отчита добрите първоначални резултати на педагогическия курс и приема закон за преобразуването му във висше училище.През 1920 г. у нас се появяват още два университета - сегашните УНСС и Икономическият университет във Варна, а по-късно броят им се увеличава все повече и повече, но студентите запазват датата 8 декември за своя празник.След 1944 г. е направен опит за промяна на датата със 17 ноември, когато е Международният ден на студентската солидарност, но тази идея не среща успех, защото студентите вече са възприели 8 декември като свой празник. Така през 1962 г. той е официално възстановен.На 28 октомври 1994 г. Съветът на ректорите взема официално решение, че 8 декември ще е неучебен ден и празник на българските студенти.Така с годините най-старият университет на България и неговите студенти утвърждават датата 8 декември за празник на всички студенти в у нас.", "date": "2018.12.08", "title": "Студентите честват своя празник"}
{"url": "https://offnews.bg/obshtestvo/granichari-zadarzhaha-grak-s-blizo-98-000-kasa-kontrabandni-tcigari-693483.html", "text": "Гранични полицаи задържаха на ГКПП \"Капитан Петко войвода\" гръцки гражданин с близо 98 000 къса контрабандни цигари. За проверка вчера е спрян лек автомобил \"Фолксваген\" с прикачено ремарке. Водач на автомобила е бил 47 годишен гръцки гражданин.Граничните полицаи открили в специално изграден тайник на ремаркето голямо количество цигари от 3 марки без акцизен бандерол. Общото количество на укритите цигари е 4 899 кутии с 97 980 къса.Гръцкият гражданин е задържан. Уведомена е районната прокуратура. По случая в ГПУ-Ново село е образувано бързо производство.Днес районният съд в Свиленград осъди гръцкия гражданин на 2 години и половина лишаване от свобода условно с 5 години изпитателен срок.", "date": "2018.12.08", "title": "Граничари задържаха грък с близо 98 000 къса контрабандни цигари"}
{"url": "https://offnews.bg/futbol/levski-goni-iubilejna-pobeda-na-gerena-693482.html", "text": "Има сериозна вероятност Левски да отбележи два големи юбилея, пише вестник \"Меридиан мач\". Единият от тях ще се случи на 100% в двубоя срещу Етър.Той ще бъде под номер 600 за 26-кратните шампиони за първенство на стадион \"Георги Аспарухов\". Домът на \"сините\" съществува вече повече от 55 години. С едно значително прекъсване между 1992-а и 1996-а, Левски играе на него от 9 март 1963 година.На тази дата е проведена първата среща на \"Герена\". В нея Левски разгромява плевенския Спартак с 4:0, а авторът на историческото първо попадение е Христо Илиев - Патрата в 15-ата минута. За тези 55 години на стадиона са изиграни 599 мача, а днес цифрата ще се закръгли на 600.Ако Левски успее да се наложи над Етър - ще запише и юбилейна победа на \"Герена\" - номер 500. Досегашният актив на \"сините\" е 499 победи, 66 равенства, 34 загуби, а головата разлика е 1562-392.Павел Панов е лидер по голове на \"Герена\" -59. Втори е Наско Сираков с 56, а най-голямата клубна легенда – Георги Аспарухов има 53 попадения на съоръжението, което от 1990 година носи неговото име. След като в предишния мач Левски се издъни жестоко срещу предпоследния в класирането Септември (2:2), треньорът Славиша Стоянович ще направи някои рокади. Аут срещу Етър заради наказание е Давид Яблонски. Така се очаква Аймен Белаид да застане до Нуно Рейш.", "date": "2018.12.08", "title": "Левски гони юбилейна победа на Герена"}
