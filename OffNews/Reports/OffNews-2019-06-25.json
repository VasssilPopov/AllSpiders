{"url": "https://offnews.bg/obshtestvo/pochina-zhurnalistkata-mira-bozeva-706129.html", "text": "Внезапно почина журналистката Мира Бозева, съобщи БНТ.Тя беше водещ в БНТ, сценарист и редактор на телевизионни програми и документални филми в областта на националната и световна култура и науката.Мира Бозева е един от създателите и дългогодишен редактор на единствения телевизионен форум за литература и книжна култура „Библиотеката\". Автор на множество документални филми.Заедно с режисьора Камен Костов създава телевизионния портрет на Живка Клинкова - едно от непознатите имена в европейската музикална история, изминала пътя от фолклора до операта и носител на папска грамота.Поклонението ще бъде в неделя, 30 юни, от 13:30 в столичния храм „Преображение Господне\".", "date": "2019.06.25", "title": "Почина журналистката Мира Бозева"}
{"url": "https://offnews.bg/volejbol/zvezdata-na-balgaria-podsili-evropejski-kolos-706122.html", "text": "Диагоналът на България Цветан Соколов премина официално в руския гранд Зенит Казан, оповестиха от клуба.С 29-годишния национал Зенит ще се опита отново да стъпи на върха във волейбола, след като през настоящия сезон именно Лубе Чивитанова със Соколов в състава си лиши гранда от Казан от пореден триумф в Шампионската лига след победа с 3:1 във финала.Соколов ще играе на своя пост диагонал, а друга от звездите на Зенит – Максим Михайлов, ще бъде посрещач, роля, която не му е чужда.Соколов публикува съобщение в социалните мрежи, в което казва, че за него ще е чест и няма търпение да започне работа с новия си клуб през следващия сезон.В момента родният диагонал е с националния отбор, който ще изиграе последните си три срещи в Лигата на нациите.", "date": "2019.06.25", "title": "Звездата на България подсили европейски колос"}
{"url": "https://offnews.bg/politika/ninova-upravliavashtite-ni-gubiat-vremeto-vmesto-da-vodiat%c2%a0razumen-d-706114.html", "text": "От днешната среща на управляващата коалиция ме впечатли желанието им тепърва да започнат диалог с парламентарните партии за намиране на съвместно и разумно решение за размера на субсидиите. Случилото се дотук е загуба на време и отклоняване на общественото внимание от съществените въпроси.Това каза председателят на БСП Корнелия Нинова пред журналисти след среща с кметове, народни представители и председатели на общински съвети на БСП от област Ямбол.Нинова акцентира, че преди седмица БСП е предложила провеждането на точно такива разговори с партиите в парламента, но ГЕРБ и ОП са отказали:\"Позицията ни продължава да е за намаляване на субсидията, но не на 1 лв. Против сме частното финансиране на партиите, за да не могат частните интереси да си купуват партии\".БСП има различни разчети за размера на партийните субсидии. Левицата ще покаже аргументирано на другите партии какво е необходимо, за да могат партиите да работят независимо от частни интереси, отбеляза председателят на БСП.Столетницата се готви за местните избориДо края на август ще се срещнем с хората от всяка община и ще създаваме партньорства по места. Започваме срещите на Изпълнителното бюро от Ямбол, защото искаме да поздравим всички, които работиха усърдно в кампанията за европейските избори, за да имаме този прекрасен резултат в областта и да сме първа политическа сила. В над 60 общини в страната БСП е първа политическа сила, а това е добър старт за изборите за местна власт, които ни очакват през есента, каза Нинова.Тя добави, че на тези срещи ще се представят проблемите на всяка община и ще се търсят техните решения.Днес обсъдихме с всички колеги в областта проблемите на общините. Поставихме си приоритети, които са и национални, но и местни - да сложим в центъра на нашата политика икономическото развитие на общините и социалната политика, в частност задържането на младите хора по места, обяви лидерът на БСП.Нинова посочи, че в Ямболско БСП има много добри практики като безплатни детски градини, безплатен транспорт за учениците и по-евтини дърва за огрев за хората:\"Ще стъпим на добрите практики, които имаме, за да развиваме политиката си за местна власт и да се подготвим за изборите. \"Визия за България\" ще прерасне във визия за всяка община\".Тя отбеляза, че представителите на структурите на БСП в област Ямбол са поставили остро въпроса за обезлюдяването в част от общините:\"Тези райони, които са и гранични, се нуждаят от специфични грижи и затова ние имаме конкретен план за развитието на Странджа – Сакар\".Нинова добави, че са обсъдени и проблемите на Ямбол, включително и тези, свързани с депото за отпадъци, болницата и заемът, който е взел кметът на общината:\"Явно е, че моделът на управление на държавата се пренася и в общините, в които има кметове на ГЕРБ.\"Нинова обяви още, че БСП има своя програма за развитието на всяка община в област Ямбол.", "date": "2019.06.25", "title": "Нинова: Управляващите ни губят времето вместо да водят разумен диалог за партийните субсидии"}
{"url": "https://offnews.bg/drugi/razminahme-se-s-finali-v-kanu-kaiaka-badmintonistat-nikolov-otpadna-r-706124.html", "text": "Мирослав Кирчев и Ангел Кодинов не успяха да се класират за финалите в кану-каяка на европейските игри в Минск.На 1000 метра едноместен каяк Кирчев даде 4-то време (3:27,245), а първите трима продължават в решителната гонка за медалите. Най-бърз в полуфинала на българина бе руснакът Максим Спесивцев (3:48,374).На същата дистанция в едноместния каяк Кодинов завърши 7-и (3:51,552). Първо време в серията даде Кирил Шамшурин (Русия) - 3:48,374.В бадминтона Даниел Николов загуби първия си мач срещу иранеца Хат Нгует с 11:21, 13:21.В ъгъла на нашия национал бе най-добрата ни състезателка Петя Неделчева, която бе в майчинство, а сега дебютира като треньор.А в стрелбата на 25 метра пистолет Антоанета Бонева, бронзова медалистка на 10 м пистолет, е осма в първата квалификация, а Мария Гроздева е 20-та. Утре е бързата стрелба. С първи резултат е испанката Соня Франкет.", "date": "2019.06.25", "title": "Разминахме се с финали в кану-каяка, бадминтонистът Николов отпадна рано"}
{"url": "https://offnews.bg/kultura/ot-1-iuli-varna-stava-stolitca-na-svetovnoto-akvarelno-izkustvo-snimk-706121.html", "text": "От 1 юли 2019 Варна става столица на световното акварелно изкуство. В продължение на 1 месец в Градската художествена галерия „Борис Георгиев” ще бъдат представени творби на автори от повече от 70 държави от 5 континента.Триеналето на Акварела тази година се провежда за втори път с финансовото съдействие на Фонд Култура - Община Варна. Организатор е Фондация „Международно акварелно общество – България”.Тази година България има невероятния шанс да празнува акварела не с едно, а с две международни събития, които ще се проведат през юли в морската столица Варна и в европейската столица на културата - Пловдив. В изложбите ще участват художници от около 70 страни от 5 континента. И двете събития са на Фондация „Международно акварелно общество – България”.Форматът на Международно триенале „Духът на Акварела” включва Фестивал на акварела, Изложба в ГХГ Варна и Пътуваща изложба в избрани галерии в някои от най-големите градове на България. Първото издание през 2016 г., не само бе отличено с наградата на AwARTs, но и получи най-висока оценка по света. В резултат на това през 2019 г. има почти 200% увеличение на кандидатурите за участие. Международно жури от световноизвестни имена като Станислав Золадз (Швеция), Али Абас (Пакистан), Кирил Божков (България), Лю Уи (Китай), Стела Кенфийлд (България/САЩ), Пламена Рачева (Директор на ГХГ – Варна) и Селма Тодорова (куратор на проекта, президент на IWS Bulgaria), се справи с нелеката задача от 846 творби да избере 360 от 63 страни, които българската публика ще има възможността да види в Художествена галерия „Борис Георгиев” – Варна, организатор и домакин на изложбата, от 01 до 31 юли 2019 г. Гостуват картини на легенди в акварела, между които Дейвид Тейлър (Австралия), Ангъс Макюън (Шотландия), Линда Дол (САЩ) и нашите класици Александър Поплилов и Ненко Токмакчиев. По време на Фестивала на Триеналето от 01 до 05 юли 2019 г., освен демонстрации на живо и дискусии с художници акварелисти от цял свят в Художествена галерия „Борис Георгиев” – Варна, жителите и гостите на град Варна ще могат да видят пленерни рисувания на открито. Нещо повече, фестивалният град Варна ще приюти в три от своите галерии и три съпътстващи изложби на Триеналето, а именно: изложба 10 автори „Съвременен български акварел” (Галерия „Графит”), изложба акварел на Андриан Бекяров (Галерия „Папийон”), изложба акварел на Иван Додов ( Галерия „Ларго”) и изложба на Алесандър Кирпичев в Галерия „Тереза Зиковска”.Традиционно, след представянето на акварелите във Варна, по-голямата част от тях ще бъдат включени и в Пътуваща изложба – този път в 8 български града.Съорганизатори на Триеналето са: Арт галерия „Папийон”, ХГ „Никола Маринов” – Търговище, ГХГ „Асен и Илия Пейкови” – Севлиево, ХГ „Жорж Папазов” – Ямбол.За първи път се отделя специално внимание и на младите таланти в областта на акварела. Форматът на Международния Младежки Фестивал на акварела включва Изложба на акварела от 6 до 31 юли, както и Дни на акварела от 6 до 8 юли. Фестивалът се организира от „Фондация „Международно акварелно общество – България” и е част от програмата на „Пловдив 2019 – Европейска столица на културата“. Интересът към участие бе толкова голям, че международно жури, сред които са имена като Атанур Доган, основател и президент на IWS Globe (Турция/Канада), Ана Масиниса, организатор на Фестивала на акварела във Фабриано (Италия), Красимир Тодоров, независим директор и глава за България на GAWA, Тере Лохеро (Мексико), Амит Капур (Индия), Хелидон Халити (Албания), бе принудено да раздели участниците на две групи, всяка от които ще бъде показана в отделна галерия. Изложбата на творци „До 21 години“ ще бъде представена в галерия Арсенал на изкуството, а изложбата на автори „До 35 години“ – в Постоянна експозиция „Мексиканско изкуство” към Градската художествена галерия. Програмата за Дните на акварела предвижда демонстрации на художници акварелисти на живо в Регионалния археологически музей – Пловдив, групов пърформанс от 20 художника (дълъг акварел) в двора на Националната художествена гимназия „Цанко Лавренов”, пленерно рисуване и изложба на Селма Тодорова в галерия „Сигна”.", "date": "2019.06.25", "title": "От 1 юли Варна става столица на световното акварелно изкуство (снимки)"}
{"url": "https://offnews.bg/politika/tol-sistemata-tragva-probno-ot-16-avgust-706118.html", "text": "Тол системата тръгва пробно от 16 август. Тогава ще започнат тестове на системата на терен с реални данни от бордови устройства и маршрутни карти, за да се добие представа за разходите на превозвачите, съобщиха заместник-министърът на регионалното развитие и благоустройството Николай Нанков и директорът на Националното тол управление проф. Олег Асенов.Най-рано през ноември се очаква системата да може да бъде въведена в търговска експлоатация, след като в диалог с транспортния бранш се постигне консенсус за тарифите и за обхвата на пътищата с тол и бъде доказана нейната ефективност при таксуването на база изминато разстояние. Дотогава тежкотоварните автомобили ще плащат електронна винетка. За целта се подготвят законодателни промени, които се очаква да бъдат приети до края на лятната сесия на Народното събрание.На 3 юли предстои пореден кръг от преговори с превозвачите, а на 5 юли ще бъде и първото заседание на Обществения консултативен съвет по въвеждането на тол системата към министъра на регионалното развитие и благоустройството.Тол системата ще започне с около 6000 км от републиканската мрежа. Това ще са основно автомагистрали, първи и част от пътищата втори клас, обясни Нанков. Очакваните приходи от тол такси са около 700 млн. лв. на година и общо около 1 млрд. лв. приходи заедно с продажбите на винетки.От 17 декември 2018 г. до 24 юни 2019 г., включително, са продадени над 4 150 000 е-винетки на стойност около 244 млн. лв. От тях е-винетките за тежкотоварни автомобили са 1 072 212 на стойност 55 765 507 лв., уточни зам.-министърът.Предвидени са три начина за тол таксуване - маршрутна ке арта, GPS тракери и бордови устройства. Маршрутната карта е подходяща за шофьорите, които по-рядко пътуват. Тя ще важи за 24 часа от момента на активирането ѝ.Може да се купи един или 7 дни предварително в зависимост от това дали ползвателят на пътя е регистриран в системата. Той ще трябва да подаде и 4 междинни точки, освен началната и крайната точка на маршрута. Бордовите устройства и GPS тракерите са за редовните ползватели на републиканските пътища. Все още водим дискусия дали държавата и НТУ като оператор на тол системата ще предлага бордови устройства - чрез продажба или под наем, или ще продава само маршрутни карти, посочи Нанков. Маршрутните карти ще се продават чрез познатите канали - сайта www.bgtoll.bg, мобилното приложение, офисите на ОПУ и терминалите за самотаксуване.Вече са проведени успешни тестове за генерирането на виртуални маршрутни карти и изчисляване на тол такса на база данни от виртуално бордово устройство, тестова тарифа и тестов обхват на пътища с тол такса. Разработен е и калкулатор, който ще бъде публикуван на www.bgtoll.bg след окончателно приемане на тарифите и обхвата на пътищата с тол. Целта е всеки превозвач бързо и точно сам да може да изчисли таксата си съобразно характеристиките на превозното средство и маршрута, по който ще премине.Досега са изградени 65 от 100 контролни точки с камери, които ще следят за редовността на ползвателите на пътя заедно с мобилните екипи на НТУ. Всичките 100 рамки трябва да са готови до началото на системата на 16 август.От 1 юли започва преоборудването на съществуващите 195 рамки за следене на трафика. Също от началото на следващия месец започва обучението на тол инспекторите за работа в режим тол, за да има техническа готовност за контрол на пътя, обясни проф. Олег Асенов.", "date": "2019.06.25", "title": "Тол системата тръгва пробно от 16 август"}
{"url": "https://offnews.bg/obshtestvo/politciata-izdirva-16-godishno-momiche-ot-kameno-706117.html", "text": "ОДМВР-Бургас издирва 16-годишната Михаела Миткова Михалева от Камено.Михаела е напуснала дома си на 22 юни и до момента е в неизвестност.Момичето е високо около 160 см, с права дълга черна коса, пъстри очи. На лявото бедро има татуировка във вид на монахиня. Няма информация относно облеклото ѝ по време на изчезването.ОДМВР-Бургас призовава всички граждани, разполагащи с някаква информация относно местонахождението на Михаела Миткова Михалева, да съобщят незабавно на тел. 112 или в най-близкото поделение на МВР.", "date": "2019.06.25", "title": "Полицията издирва 16-годишно момиче от Камено"}
{"url": "https://offnews.bg/112/balgari-katastrofiraha-v-rumania-edin-e-zaginal-chetirima-sa-raneni-706119.html", "text": "Българин е загинал, а четирима са ранени при катастрофа на микробус на пътя Гюргево-Букурещ, съобщи Министерството на външните работи, позовавайки се на информация на посолството ни в Румъния.Инцидентът е станал днес по обяд.От Полицейски инспекторат-Гюргево са потвърдили за случая.Ранените са настанени в болница.Мисията ни в Букурещ е в контакт с местните власти по повод инцидента.При необходимост от съдействие българските граждани могат да се свържат с посолството на България в Румъния на тел.: +40 21 230 21 50; +40 21 230 21 59 или дежурни телефони в извънработно време: +40 21 230 21 50; +40 21 230 21 59", "date": "2019.06.25", "title": "Българи катастрофираха в Румъния - един е загинал, четирима са ранени"}
{"url": "https://offnews.bg/politika/balgaria-kani-ruski-spetcialisti-da-remontirat-samoletite-su-25-u-nas-706125.html", "text": "Самолетите Су-25 ще бъдат ремонтирани в България в завода „Авионамс“ и страната ни е отправила покана към Русия в ускорени срокове руски инженери и специалисти да се включат в дейностите по ремонта. Това заяви председателят на Народното събрание Цвета Караянчева по време на срещата си с руския външен министър Сергей Лавров.Българска парламентарна делегация, водена от Караянчева, е на двудневно официално посещение в Москва.Ремонтът на българските щурмови самолети Су-25, който трябва да струва до 100 млн. лв., не можа да започне заради оръжейни санкции срещу Беларус, наложени през 2004 г.Сделката за ремонт е с беларуския \"558 Авиационен ремонтен завод\" в Барановичи, като става въпрос за ремонт на 14 самолета.Министерството на отбраната плати 82 млн. лв по договора през декември миналата година, но те бяха върнати заради политиката на кореспондентската банка, която трябвало да направи трансфера. Заради неуспешното плащане то беше прехвърлено за тази година. От съобщението на парламента за разговора на Караянчева с Лавров не става ясно колко ще струва руското участие в ремонта и как ще бъде заплатено то.  Миналата седмица премиерът Бойко Борисов обяви, че за ремонта на Су-25 са предвидени 40 млн. лева. Цвета Караянчева отбеляза активизирането на двустранните отношения между България и Русия. Тя допълни, че страната ни се стреми да работи в условия на взаимeн интерес.Смятаме, че Русия има своето важно място в международния диалог и България като член на Европейския съюз и НАТО може да бъде мост за добри и конструктивни отношения между Русия и тези две организации, коментира тя.Цвета Караянчева посочи, че няма пречка да развиваме активно сътрудничество в областите на туризма, селското стопанство, науката и образованието. Сергей Лавров потвърди, че от септември българските студенти ще могат да работят почасово в Русия, както и че от догодина руската страна ще увеличи броя на стипендиите за български студенти от 225 на 300. Министърът на външните работи на Руската федерация Сергей Лавров акцентира върху интензивните отношенията между България и Русия. Очакваме и министър Захариева да посети страната ни, посочи той. Не трябва да има пречки в отношенията ни, ние сме традиционно близки народи, подчерта Сергей Лавров.Отбелязано беше, че отношенията между България и Руската федерация се основават на дългогодишни исторически традиции, културна близост и приятелски връзки между двата народа.Двамата посочиха важността на възможностите за развитие на двустранните отношения в енергетиката и подчертаха, че двете страни полагат усилия за подкрепа на тези отношения.От руска страна беше приветствана готовността на България да осигури транзита на газ от „Турски поток“ към Европа, което ще помогне на България да укрепи ролята си на европейската газова карта.", "date": "2019.06.25", "title": "България кани руски специалисти да ремонтират самолетите Су-25 у нас"}
{"url": "https://offnews.bg/drugi/stolichna-obshtina-shte-nasarchava-s-nova-naredba-razvitieto-na-sporta-706126.html", "text": "Общински спортни и туристически обекти на територията на София ще могат да се отдават под наем при облекчени условия до 30 години. Това предвижда нова Наредба за управление и разпореждане с общински спортни и туристически обекти, която Столична община пуска днес за обществено обсъждане.Възможност за по-дългосрочно стопанисване на спортните обекти дава Законът за физическото възпитание и спорта, изтъкна при представянето на наредбата Николай Стойнев, зам.-председател на Столичния общински съвет, председател на икономическата комисия в СОС и общински съветник от ГЕРБ.По думите му с Наредбата ще се реши големият проблем при стопанисването на спортната база, защото клубове не успявали да направят нужните инвестиции заради ограниченията по Закона за общинската собственост с максимален срок от 10 години.\"С новия закон този срок се увеличава до 30 години, което ни дава възможност да регламентираме в Наредбата начина по който ще могат да се отдават за по-дълъг срок такива терени\", изтъкна той. Възможността за предоставяне на спортната база на спортните клубове за по-дълъг период ще им даде сигурността да могат да правят съответните инвестиции, добави той.Като примери за рушащи се спортни обекти, поради липса на инвеститори, той посочи стадионите в Горубляне и в Мировяне, спортна зала в Люлин и изрази надежда с новата наредба такива обекти бързо да намерят наематели, които да ги развият.Наредбата предвижда облекчения за клубове и федерации, съобщи Анатоли Илиев, общински съветник. Безвъзмездно предоставяне на спортни обекти без търг за 10 години е записано в наредбата, посочи той и уточни, че такива директни договори ще се сключват когато кандидатът е само един.Това ще даде възможност на районните кметове, особено в яката под Околовръстното шосе, да отдават такива обекти и да може да се инвестира в тях\", отбеляза той.\"За кварталните обекти за една година районните кметове ще могат да ги отдават без да се гласува от СОС\", посочи още той като пример за новите облекчения. Общинските представители, сред които бе и Татяна Георгиева – председател на Комисията за децата, младежта и спорта към СО, съобщиха, че вече има много постъпили искания за наемане на спортни зали и обекти. Задължително условие за по-дългосрочното отдаване ще е провеждане на конкурс чрез обяви на Столична община и съответния район.Друго задължително изискване ще е да се осигурява ползване на базата от живеещите в района и да има възможност за ползване от хора с увреждания. Заложен е текст в Наредбата, предвиждащ облекчено отдаване на плувни басейни на спортни клубове при задължително условие да се ползва минимум 4 часа дневно от училището, в което се намира басейна и да се осигури възможност за тренировки на учениците. Във времето, в което не тренират, може да се организират платени тренировки или достъп за хора от района. Идеята е басейните да се използват през целия ден, поясни Илиев.Сред условията за кандидатите за наемане на обекти за 30 години е задължително лицензиране и да са спортни клубове, федерации или обединени спортни клубове. За наемане на обекти до 10 години ще бъде давана възможност и на училищни настоятелства, юридически лица на бюджетна издръжка, също на неправителствени организации с идеална цел,“ каза още Илиев.Когато става въпрос за изграждане на спортно съоръжение върху общински терен ще се предоставят обекти за 30-годишно стопанисване, например за стадиони и спортни зали. По-малките обекти ще се отдават за по-кратък срок. Предвижда се изготвяне на списък на обектите и имотите, в които влизат както големи обекти, така и малки квартални площадки.Сред тях няма да бъдат такива, които не са изцяло общинска собственост. \"Мария Луиза\" е 58% частна собственост и 42% общинска собственост чрез \"Софийски имоти\", така че новата наредба ще е неприложима за този обект, същото се отнася и за колодрума, и \"Юнак\", които са държавна собственост, уточниха от общината. Идеята на работната група, разработила Наредбата, е да се насърчава и улеснява управлението и развитието на спорта на територията на София и да се улесни достъпът до спортните съоръжения за хората в неравностойно положение.\"Дават се повече пълномощия и възможности на районните кметове за развитие на спортната база по места; подпомага се участието на общината в търговски дружества, чийто основен предмет на дейност е свързан с насърчаване развитието на физическата култура и спорта в София; регулира се и начинът на ползване на училищната спортна база\", изтъкнаха от общината.", "date": "2019.06.25", "title": "Столична община ще насърчава с нова Наредба развитието на спорта"}
{"url": "https://offnews.bg/futbol/v-tcska-pompat-muskuli-sled-boj-nad-chehi-706128.html", "text": "Футболистите на ЦСКА тренираха усилено във фитнеса тази сутрин, информира официалният сайт на 31-кратните шампиони.\"Армейците\" нямат никакво намерение да се отпускат, въпреки че вчера победиха елитния чешки Прибрам с 3:0 в първата си контрола в Австрия.Щабът даде почивен следобед на футболистите, а утре тимът ще тренира двуразово.Следващата контрола на ЦСКА е на 27 юни, четвъъртък от 19,00 часа, а съперник е унгарския Ференцварош.На мача в Хохфилцен се очакват и представители на Лудогорец, тъй като именно Ференцварош е съперник на \"орлите\" в първия кръг на пресявките за Шампионската лига.", "date": "2019.06.25", "title": "В ЦСКА помпат мускули след бой над чехи"}
{"url": "https://offnews.bg/obshtestvo/dazd-se-samosezira-za-video-s-12-godishno-momche-predlagashto-svoia-p-706130.html", "text": "Държавната агенция за закрила на детето се самосезира своевременно от качена публикация в социална мрежа и от вчера работи по случая.В разпространения клип се вижда момче на видима възраст около 12-13 години, което предлага на група мъже в лек автомобил, на паркинг пред популярна верига, своя приятелка – момиче на 16 години, по думите му. Във видеото момчето твърди, че същият е настанен в социална услуга (бившите Домове за деца, понастоящем Центрове за настаняване от семеен тип).По този случай Държавната агенция за закрила на детето (ДАЗД) предприе следните действия: своевременно информира Агенцията за социално подпомагане и нейната дирекция „Социално подпомагане“ за района на случилото се (техните социални работници ще извършат социално проучване, за да установят какви са нуждите на децата, за да им бъде оказана най-добрата помощ в тази ситуация, защото очевидно въпросните подрастващи не се контролират адекватно); вчера експерти от ДАЗД се свързаха с директора на Главни дирекция „Борба с организираната престъпност“ (ГДБОП) при МВР, за да бъде свален клипа незабавно от интернет, като ГДБОП впоследствие трябва да предоставят на ДАЗД информация за лицата, които са разпространили клипа в мрежата (целта е да се предприемат адекватни действия спрямо тях, защото хората, които са качили в интернет изображението на детето, разкриват неговата самоличност и публикуват кадри с подрастващия без разрешението на родителите, настойниците или органа по закрила); за случая от страна на ДАЗД са информирани и Областната дирекция на МВР, както и директора на Центъра за настаняване от семеен тип (ЦНСТ), в който център момчето от клипа твърди, че пребивава понастоящем (целта тук е да се предприемат незабавни действия за установяване на самоличността на децата от клипа и дали те наистина са от този център).В случаи като този, когато граждани стават свидетели на нередности с деца или спрямо деца, е редно незабавно да подадат сигнал в Дирекция „Социално подпомагане“ (служба към всяка местна община), в Държавната агенция за закрила на детето или в съответното Районно управление на МВР.Недопустимо е обаче подобна информация да се разпространява чрез медии и социални мрежи и платформи, защото сме длъжни да пазим децата, които поради своята незрялост често пъти грешат. Затова, най-малкото което им е нужно в подобни моменти е публичност. Напротив – нужна им е нашата подкрепа, на всички нас – гражданите и работещите институции. Не бива като зрели хора да търсим сензация и публичност на всяка цена, защото и по този начин със сигурност изобщо няма да помогнем на дете в беда.Всички ние – възрастните, сме деца и на свой ред допускаме грешки, затова нека разбираме и прощаваме грешките и на малките. Това, което всеки от нас следва да запомни е много просто: в разпоредбите информация и лични данни за деца се разпространяват само с разрешението на родителите и попечителите на децата.", "date": "2019.06.25", "title": "ДАЗД се самосезира за видео с 12-годишно момче, предлагащо своя приятелка за секс услуги"}
{"url": "https://offnews.bg/futbol/levski-igra-dostojno-sreshtu-shampiona-na-rusia-no-zagubi-706131.html", "text": "Левски допусна загуба с минималното 0:1 от руския шампион Зенит Санкт Петербург във втората си контролна среща от лятната подготовка на тима в Австрия.\"Сините\" се представихa достойно, като единственото попадение в контролата падна в 48-ата минута от дузпа. На трибуните беше и селекционерът на \"сборная\" Станислав Черчесов. Двубоят се игра под палещите лъчи на слънцето и температура от 33 градуса, което не позволи на двата отбора да разкрият изцяло потенциала си.Така левски вече има две загуби от два мача в лятната подготовка, след като преди преди това 26-кратните шампиони допуснаха поражение от Ред Бул Бразил с 0:1. До края на лагера в Австрия за българския тим остават още два двубоя - с Тюркгюджю Атаспор на 1 юли, а след това и срещу швейцарците от Йънг Бойс.Още в 4-ата минута \"синята\" защита се огъна и Нуно Рейш изпусна съперниковия нападател Сердар Азмун. Иранския Меси остана сам срещу дебютанта Милан Миятович, който обаче демонстрира класа и спаси своите от сигурно попадение.Левски създаде първото си голово положение в този двубой в 37-ата минута. Иван Горанов реши да разнообрази поредното си включване по фланга, като този път заложи на мощен шут от границата на наказателното поле, който максимално затрудни Андрей Лунев.26-кратните шампиони стартираха второто полувреме доста разконцентрирано и това бе наказано от руснаците. Зенит организира атака през центъра, при която Рейш за пореден път не се намеси добре. Португалецът загуби въздушен двубой, който спомогна на Смолников да влезе в наказателното поле на българския гранд. Там новото попълнение Янис Каргас не прецени добре своите действия и изрита руския национал. Без да се колебае, съдията да отсъди дузпа, която беше реализирана от Сердар Азмун.\"Сините\" бяха близо до изравняване на резултата, след като Давиде Мариани стреля от средна дистанция в 53-ата минута. Появилият се като резерва Егор Бабурин обаче беше покрил своя ъгъл и изби.", "date": "2019.06.25", "title": "Левски игра достойно срещу шампиона на Русия, но загуби"}
{"url": "https://offnews.bg/sviat/ukrajna-napusna-zasedanie-na-saveta-na-evropa-zaradi-rusia-706120.html", "text": "Русия и Украйна отново се скараха, но този път в Парламентарната асамблея на Съвета на Европа (ПАСЕ). Делегацията на Киев напусна Парламентарната асамблея, след като беше позволено на Русия да се върне обратно в организацията, предава \"Гардиън\".Решението е взето след гласуване, на което 118 на 62 гласа са подкрепили връщането на Москва. Това сложи край на 5-годишния период, в който страната беше изключена, след като отказа  да плаща 28 милиона лири годишна вноска след анексията на Крим.Основният мотив на много от държавите в ПАСЕ да подкрепят участието на Русия е, че руските граждани ще могат да съдят страната си в Европейския съд във връзка с репресии и корупция. Именно по този начин Москва е осъждана да плаща милиони евро на свои граждани като компенсации.", "date": "2019.06.25", "title": "Украйна напусна заседание на Съвета на Европа заради Русия"}
{"url": "https://offnews.bg/112/stado-ovtce-padna-ot-skali-na-tcarevetc-706123.html", "text": "Стадо овце падна от историческата крепост \"Царевец\" във Велико Търново, съобщи БГНЕС. Овцете са били подплашени от туристи, при което са побягнали към скалите и са паднали от няколко метра височина. Част от животните не са оцелели. Не е ясно как овцете са се оказали на крепостта. Според директора на регионалния исторически музей Иван Църов вероятно някой собственик от кв. „Асенов” е изтървал стадото си и така то се е оказало на Царевец.„Макар да изглежда, че резерватът е в града, той реално е извън града и отвсякъде може да влезе животно”, обясни той.", "date": "2019.06.25", "title": "Стадо овце падна от скали на Царевец"}
{"url": "https://offnews.bg/politika/vdigat-zaplatite-v-oblastnite-bolnitci-s-mezhdu-150-i-250-leva-706127.html", "text": "Заплатите на работещите в областните болници ще бъдат увеличени от 1 юли с между 150 и 250 лева по новата методика на здравното министерство.Това съобщи здравният министър Кирил Ананиев във Варна. Той подчерта, че разходите за персонал трябва да бъдат не по-малко от 50 процента от общите приходи на лечебните заведения, а ръководствата на болниците и синдикатите ще решават дали да се заплащат и бонуси за постигнати резултати.Ананиев отново каза, че методиката не е задължителна. \"Има различни механизми на приложение на методиката. Едни държат да бъдат увеличени с допълнителните бюджети основните възнаграждения и по този начин да се доближат до началните основни заплати по КТД. Други предпочитат да вдигнат с определен размер началните заплати, но не много голям, а по-голямата част от ресурса да се използва за допълнително материално стимулиране за постигнати резултати\", допълни той, цитиран от БНР.Според предложената методика заплатите на санитарите, медицинските сестри и лекарите ще са в съотношение 1:1,7:2,2.Болнични управители във Велико Търново обаче обявиха, че такова разпределени не е приложимо за общинските болници, защото те нямат достатъчно приходи от клинични пътеки.Такъв е случаят с общинската болница в Павликени. Брутната заплата на лекарите е около 1000 лева, а на сестрите е малко над 850 лева. Не можем да вдигнем заплатите, посочи д-р Ренета Кръстева, управител на Павликенската болница, която настоя за промяна на цените на клиничните пътеки.", "date": "2019.06.25", "title": "Вдигат заплатите в областните болници с между 150 и 250 лева"}
{"url": "https://offnews.bg/dw/kato-v-hipnoza-spete-spokojno-apartamentgejt-niama-706113.html", "text": "КПКОНПИ не показа червен картон на лицата, замесени в „Апартаментгейт”. Скандалът, който избухна два месеца преди европейските избори, освети имотни сделки на управляващите, изповядани под пазарните цени. Въпреки че впоследствие бяха замесени и други имена, епицентърът на „Апартаментгейт” бяха именно сделките на политици от ГЕРБ. Стигна се до серия оставки на високопоставени фигури. Според КПКОНПИ обаче няма никакъв конфликт на интереси в имотните сделки на Цветан Цветанов, на министъра на туризма Николина Ангелкова, на бившия зам.-министър на младежта и спорта Ваня Колева, на бившия зам.-министър на енергетиката Красимир Първанов, на бившия министър на правосъдието Цецка Цачева и на председателя на комисията по култура и медии в Народното събрание Вежди Рашидов.Ролята на КПКОНПИРешенията на КПКОНПИ по случая „Апартаментгейт” бяха предизвестени. Защото отдавна има съмнения, че този орган е заченат от управляващите с две основни цели: да (им) издава при нужда извинителни бележки и, второ, да служи като Дамоклев меч, който виси над главите на по-дръзките инакомислещи. Самият шеф на КПКОНПИ Пламен Георгиев, който бе замесен в скандалите и поради това бе принуден да излезе в принудителен отпуск, не е участвал в изработването на решенията по „Апартаментгейт”. Но какво може да се очаква от останалите членове на КПКОНПИ? Нима някой е вярвал, че орган, роден с описаната по-горе мисия, може да произведе нещо различно по случай като „Апартаментгейт”?Разбира се, паралелно тече и проверка на прокуратурата, която разглежда и сигнала срещу шефа на КПКОНПИ. Но според зам.-главния прокурор Иван Гешев, който, впрочем, също е причисляван към звездния архитектурен ансамбъл на „Апартаментгейт”, работата на прокуратурата още не е приключила. Какво ли ще ни каже накрая? Проверката най-вероятно ще поднесе още една извинителна бележа. Този път навярно в навечерието на местния вот. А междувременно се разбра, че барбекюто, сауната и навесът на Пламен Георгиев, за които Строителният контрол на столичния район „Слатина” установи, че са незаконни, няма да бъдат премахнати. Дирекция „Общински строителен контрол” в Столична община е обезсилила акта за събарянето.Като говорим за КПКОНПИ, може би е добре да припомним случая с бившия зам.-председател на ДПС и на парламента Христо Бисеров. След като бе оправдан в процес за пране на пари, съдът прекрати делото за конфискация на имуществото му и нареди КПКОНПИ да плати съдебните му разноски в размер на близо 52 хиляди лева. Разбира се, не КПКОНПИ, а данъкоплатците ще се охарчат. Също както в случая с другата верига от скандали преди евроизборите - с къщите за гости.Няколко реторични въпросаСлед като последните скандали не предизвикаха събуждане и съпротива, не знам каква политическа гръмотевица би стреснала българина, за да го извади от перманентната му политическа инертност. Затова (в контекста на предстоящите местни избори) не вярвам, че България ще дочака своя Имамоглу. За римейк на протестите в Европа няма и да споменавам.Така не ни остава друго, освен да задаваме реторични въпроси. Ако всичко със сделките на управляващите е наред, защо Цветанов, Цачева, Колева и Първанов трябваше да извървят този бутафорен път към Голгота? Защо бяха депозирани или изкомандвани техните оставки? Какво беше това - поредната пиеска за спечелване на публиката? И дали на лицата, лишени от постове, не им „стига тая награда” - да запазят имотите си чрез индулгенцията, издадена от КПКОНПИ? Пък и сега, след като са оневинени, нищо не пречи да се върнат на старите си позиции - или да заемат други, по-малко публични, за да не дразнят. Това вече сме го виждали.При общо 11-те производства по имотните сделки КПКОНПИ не е открила конфликт на интереси в седем случая, а четири производства са прекратени (става дума за проверките срещу Валери Симеонов, Елена Йончева, Валери Жаблянов и Крум Зарков). С други думи: за антикорупционната комисия „Апартаментгейт” не съществува. Единствено сигналът срещу председателя на ВКС Лозан Панов, който си спечели славата на трън в петата на корумпираната съдебна система, бе „третиран специално”. Въпреки че според антикорупционната комисия съдия Панов не е в конфликт на интереси, за него индулгенция не бе издадена - казусът бе препратен към ВСС, за да бъде проверено дали Панов отговаря на изискването към магистратите за висок морал.Като в хипнозаАко ситуацията не беше толкова сериозна, тези игрички можеха да бъдат сравнени със сцена от популярния комедиен сериал „Алф”. В нея едноименният герой се опитва да хипнотизира котарака Лъки, внушавайки му, че е геврек. За да го изяде, разбира се.Някакви медии посочват доказателства, които, по израза на опитни юристи, говорят за „класическа, нарисувана търговия с влияние”. Но от органа, призван да се бори срещу корупцията, поглеждат публиката право в очите и повтарят бавно, ритмично и сугестивно: „Отпуснете рамене. Главата ви натежава. Когато щракнем с пръсти, ще спрете да се тревожите. И няма да вярвате на журналистите, които ви залъгват. Няма конфликт на интереси. Няма корупция. Има само стабилност. Спинкайте. Папкайте. И слушкайте”. Щрак.Пациентът е укротен. Хипнотизаторът намига съучастнически на своите. И тихичко им пожелава: \"Bon appétit!”.", "date": "2019.06.25", "title": "Като в хипноза: Спете спокойно, 'Апартаментгейт' няма"}
{"url": "https://offnews.bg/medii/zapochva-bitkata-za-bnr-v-kakvo-sastoianie-e-radioto-dnes-706072.html", "text": "В петък СЕМ ще избере новия генерален директор на БНР. Изслушванията на  започват утре. Това са настоящият радиошеф Александър Велев, бившият генерален директор Валерий Тодоров, директорът на Радио София Светослав Костов, журналистът от Радио София Митко Димитров и Даниела Манолова - драматург в програма \"Христо Ботев\".В каква кондиция е БНР в навечерието на конкурса и пред какви предизвикателства ще се изправи бъдещото ръководство - с тези въпроси OFFNews се обърна към няколко души от различни звена в Радиото. Ето кои акценти очертаха те:БНР е безспорен лидер по доверие сред аудиториятаЕдно не може да се отрече на националното радио и то е, че през годините то успя да си извоюва позицията на институцията - не просто медията! - ползваща се с най-висока степен на доверие сред населението. Доказват го периодични социологически проучвания още от времето на вече несъществащия НЦИОМ. Тенденцията се запази и в периода на острата криза в медиите, спадащата позиция на България в класациите на свобода на словото и глобалната епидемия от фалшиви новини. Само преди дни Инситутът \"Ройтерс\" , според което именно БНР е медията с най-високо доверие у нас.Въпреки че е на държавна издръжка, радиото успя през годините да запази силна редакционна независимост и не се притеснява да притиска властта с неудобни въпроси - нещо, което невинаги е валидно за националната телевизия. \"Ние сме като Шопската дивизия - не даваме някой да ни се налага, шегува се водещият на \"Неделя 150\" Явор Стаматов. - Извоювали сме си правото да избираме как да подхождаме към различните теми.\"Според Ива Дойчинова, която е зам. главен редактор на сутрешните предавания на Програма \"Христо Ботев\", успешната формула на радиото се дължи на свободата на изразяване, съчетана с високи журналистически стандарти. \"Идвайки тук преди година, търсех дълбочина на темите, исках да отразявам култура, обществени процеси. Оказа се, че за тях има достатъчно аудитория - пийпълметрията показва удвояване на слушателите за второто шестмесечие на 2018 г. и особено повишен рейтинг сред градската аудитория, което много ме радва\", споделя радио журналистката.Ирина Недева от Програма \"Хоризонт\" коментира, че БНР е знак за висок професонален стандарт:\"БНР успява да защити високия си авторитет и изследването на Института \"Ройтерс\" бе голям комплимент за нашата работа. В Радиото определено има свобода на изразяване и на действие\", добавя новинарят Николай Петров. Като стъпка напред той посочва новинарският час по \"Хоризонт\" всеки ден между 18 и 19 ч. В него слушателите могат да чуят обзор на събитията от деня в България и по света, докато са на път към дома си (в т.нар. трафик час), а така радиото изпреварва и емисиите на големите телевизии.Финансова стабилност, но бюджет на критичния минимумБНР няма натрупани дългове към служители и доставчици, нито затруднения с изплащането на заплати, увериха от икономическата директция в отговор на въпроси на OFFNews. Попитахме и дали има истина в информацията, че предстоят принудителни отпуски заради икономии. \"Категорично не. Пари за заплати има, не планираме и нямаме право да пускаме служители в принудителен отпуск\", отговориха от Радиото. Отчетите сочат, че от 2015 г. досега заплатите са се повишили с малко над 10 процента и средната брутна работна заплата за софийската структура е 1225 лева. По-голямо е увеличението, ако се отчитат и ДМС-тата - така общият доход (от работна заплата плюс ДМС) от 2015-а до 2019-а с скочил с 27%. За първото шестмесечие на 2019 се отчита и 15% скок в рекламните приходи спрямо същия период за миналата година.И все пак, бюджетът остава на критичния минимум. За тази година той е 44,2 млн. лева и не е повишаван чувствително от години.\"Бюджетът ни е на критично ниско ниво и е нужно да се поеме конкретен ангажимент за индексирането му. Само за сравнение - в Словения бюджетът на обществените радио и телевизия е двойно по-висок, а страната е с три пъти по-малко население от България, коментира Явор Стаматов. - Прилича на умишлена политика срещу радиото, натикани сме в ъгъла.\" По думите на водещия това рефлектира върху мотивацията на служителите, върху способността на медията да привлече и задържи качествени кадри.\"Важно е БНР да инвестира в професионалното развитие на журналистите си и радиото да е добро и по-добре платено работно място, когато говорим за съпоставка с другите големи медии\", смята и Ирина Недева.\"Не беше лесен мандат\"\"Преди няколко дни имахме събиране на Обществения съвет, за да направим оценка на този мандат и на нашата работа. Оценката беше положителна, това не беше лесен мандат, имаше трудности, особено в началото. Това, което обсъждахме, беше проблемът със закона, който трябва да се промени, защото този закон вече е безнадеждно остарял, а и при него нещата са много неблагоприятни за обществените медии. Имаше проблем и с оркестрите в БНР миналото лято, взе се решението 10% от бюджета да бъде даван за оркестрите, фактически се легализира тяхното съществуване. БНР е единствената медия, която поддържа тези състави и това е принос и към националната култура. Нещата се успокоиха - мисля, че се стигна до едно засега приемливо решение. И, разбира се, бюджетът - радиото е недофинансирано от много години, особено технологично. Все пак в рамките на възможностите се направиха много неща, модернизираха се студиа, дигитализацията върви. Говорихме много и по социални проблеми - за броя на хората, заплатите, ДМС, застраховки и т.н.\", обобщава Райна Константинова от Обществения съвет на БНР.Тя повдига и друг актуален въпрос:Кратък ли е мандатът на генералния директор?\"Тригодишен мандат на генерален директор - докато дойде и се огледа, половината време е минало. Смятам, че е наложително увеличаването на мандата. Това трябва да мине през новия закон. Смятам, че 5 или 6 години е адекватно. Има обществени радиоогранизации в Европа, където мандатът е 6-годишен. С право на още 6, ако човекът се е доказал, ако има визия, ако разработи и следва стратегия, ако програмите се ползват с доверие, а знаем, че БНР е първо по доверие от много години, тогава за какво са тези смени на 3 години?\", коментира Райна Константинова.Ива Дойчинова също смята, че мандатът е къс, за да бъдат проведени реформи. \"Когато идвах на работа тук, ми казаха, че хората в радиото не обичат промените. Оказа се, че не е точно така. Когато един екип се справя, промените се възприемат добре\", казва журналистката. Според нея в радиото е нужно да се работи още за повече обединение между екипите, да има повече надпрограмни усилия, както се случва с две социални кампании - срещу дрогата и коледната \"Доброто там, където сте Вие.\"\"Сложна машина е радиото, заради което и решението на СЕМ носи много голяма отговорност. Нека най-добрият да спечели и дано има милост към радиото, с оглед на неговото бъдеще. Защото някой път политиците са склонни да наказват медиите, ако не са доволни от тях. Това просто не бива да се случва. Историята трябва да се помни, за да не се вкарва Радиото в криза като тази от 2001 година\", допълва Райна Константинова.Името на новия генерален директор ще стане ясно на 28 юни.", "date": "2019.06.25", "title": "Започва битката за БНР - в какво състояние е радиото днес"}
{"url": "https://offnews.bg/kultura/dzhon-skofijld-legendarniat-kitarist-i-nekolkokraten-nositel-na-gr-706099.html", "text": "Тазгодишното издание на едно от най-значимите и очаквани музикални събития в страната –  ще се проведе от 31 октомври до 02 ноември. Програмата му вече е готова и първите хедлайнери са известни.Акцент в петия Пловдив Джаз Фест ще бъде концертът на легендарния китарист и трикратен носител на Грами – . Той пристига в България в компанията на един от най-интересните певци и пианисти в историята на съвременния блус . Задълбочен познавач на нюорлеанската музикална култура, той също е отличен с Грами през 2016 г.Дългогодишните приятели за пръв път свирят заедно едва през 2008 г., а чак през 2015 г. са първите им концерти като дует. Тази година двамата правят лимитирано турне в Европа и САЩ, чийто маршрут минава през Пловдив Джаз Фест. Необичайни музикални партньори – единият виртуоз в съвременния джаз, а другият ненадминат владетел на нюорлеанската музика, Джон Скофийл и Джон Клиъри създават впечатляваща и плътна концертна програма, която съдържа в себе си по малко от двата свята: от нюорлеанска музика, през атрактивен ритъм енд блус до наелектризиращ джаз.Освен майсторски джаз импровизатор, американския китарист Джон Скофийлд покрива целия стилов спектър на китарата в джаза. Той е сред най-значимите китаристи от 80-те години насам. Роден в Охайо, Скофийлд започва да свири на 11-годишна възраст, а по-късно завършва Музикалния колеж Бъркли. Още в началото на кариерата си той участва в историческите записи на албумите на Майлс Дейвис: Star People, Decoy, You're Under Arrest, а също така свири с Чет Бейкър и Джери Мълиган.Става част от групата на Били Кобъм/Джордж Дюк, а през 1976 г. влиза на мястото на Пат Матини в квартета на Гари Бъртън, редом с Чарли Мингъс. От тогава до сега той записва над 30 албума, много от които вече са се превърнали в съвременни класики. Скофийлд преподава музика в нюйоркския университет и близо 200 дни в годината пътува по турнета, заедно със своите групи. През 2016 г. печели Грами за най-добър инструментален джаз албум за Past Present, както и две награди Грами през 2017 г. за албума си Country For Old Man.Заедно с прочутия китарист на сцената на Пловдив Джаз Фест ще излезе забележителният пианист и певец Джон Клиъри, за когото Скофийлд казва, че свири на пиано така, сякаш свири цяла група. Клиъри е роден в Англия, но от дете е повлиян от нюорлеанския фънк и R&B. Веднага щом завършва училище, заминава за Ню Орлеанс, където започва да свири на пиано. Увлечен от тази музикална култура, днес той е едно от водещите ѝ имена. Списание Jazziz пишат за него: „Никога не съм чувал никой, който е попил толкова много фънк и тънкости на различни гениални пианисти, китаристи и ритми на Ню Орлеанс.“ (2002)Гостуването на дуета ще бъде на 01 ноември 2019 от 20:00 ч. в Градски дом на културата „Борис Христов“, ПловдивВ продажба са ограничен брой билети на преференциални цени в мрежата на ", "date": "2019.06.25", "title": "Джон Скофийлд – легендарният китарист и неколкократен носител на Грами гостува на Пловдив Джаз Фест 2019"}
{"url": "https://offnews.bg/offtopic/tova-ne-se-vizhda-vseki-den-tih-bial-dunav-na-albanski-video-706095.html", "text": "Нашият читател адвокат Цветан Цветанов ни изпрати любопитно видео, на което се вижда как албански девойки във военни униформи маршируват на песента \"Тих бял Дунав\".Текстът на произведението също е променен на албански. От качеството на кадрите и стилистиката може да бъде направено обоснованото предположение, че видеото датира от времето на албанския диктатор Енвер Ходжа.В оригинал \"Тих бял Дунав\" е композирана още през 1909 г. от Иван Караджов, учител в българската мъжка гимназия в Солун по текст на народния поет Иван Вазов от 1876 г.", "date": "2019.06.25", "title": "Това не се вижда всеки ден: 'Тих бял Дунав' на албански (видео)"}
{"url": "https://offnews.bg/zvezdi/dzhordzh-kluni-s-glavna-rolia-v-ekranizatciata-na-good-morning-midni-706116.html", "text": "Джордж Клуни ще екранизира бестселъра на Лили Брукс-Далтън „Good Morning, Midnight“ по Нетфликс. Освен, че ще се въплъти в ролята на учения Августин, Клуни ще бъде режисьор и продуцент на лентата. Героят на Клуни в научнофантастичния проект - Агустин е гениален астроном, отдал живота си на изследването на звездите. Това ще бъде първата главна роля на ходивудския актьор от 2016-а насам.", "date": "2019.06.25", "title": "Джордж Клуни с главна роля в екранизацията на 'Good Morning, Midnight'"}
{"url": "https://offnews.bg/politika/borisov-sravni-tcvetanov-s-zhan-videnov-i-liutvi-mestan-706096.html", "text": "Цветанов е извън ГЕРБ. Колкото БСП могат да ги питат за Жан Виденов какво прави или ДПС - за Лютви Местан, толкова можете да ми зададете въпроса дали Цветанов е там или не.Така премиерът Бойко Борисов отговори на въпроса кой стои зад „Еврохолд България“ АД.Сделката е извършена в Чехия от частна компания. Така че ако визирате написаното, че Цветанов стои зад сделката -  Цветанов е извън ГЕРБ, категоричен е Борисов.Като премиер нямам право да коментирам такава сделка, защото подобно изказване може да нанесе тежки последици. Да бъдем осъдени като държава и да платим огромни пари, твърди министър- председателят.Не се меся в работата на независимите регулатори. Както не се намесихме, когато имаше предишен купувач, така и днес. И предишния път се направи политическа атака, впоследствие се оказа, че не е основателна, твърди премиерът.", "date": "2019.06.25", "title": "Борисов сравни Цветанов с Жан Виденов и Лютви Местан"}
{"url": "https://offnews.bg/obshtestvo/poveche-balgarski-studenti-doktoranti-i-prepodavateli-s-shans-za-stip-706089.html", "text": "Увеличаване на бюджета на Българо-американската комисия за образователен обмен \"Фулбрайт\" договориха днес България и САЩ на среща между министъра на образованието Красимир Вълчев и американския посланик у нас Н. пр. Ерик Рубин.Годишното финансиране ще се увеличи от българска страна в размер на $182 000 годишно, което ще позволи да се подкрепят повече студенти, докторанти и преподаватели. От своя страна, Държавният департамент на САЩ ще предостави допълнителни $280 000 на Комисията „Фулбрайт“ през следващите 3 г. Това временно увеличаване на финансирането ще спомогне за по-високи стипендии за български и американски студенти, както и програми за учители. Държавният департамент ежегодно финансира с общо 765 000 долара програма „Фулбрайт“ в България, от които с 165 000 долара се покриват административни разходи по Програмата.Стипендиите за български граждани по програмата са: за преподавателска и изследователска дейност; за магистърски и докторски програми; за изследователска дейност на докторанти; за развитие на гражданското общество; стипендия \"Хюбърт Х. Хъмфри\" и стипендии \"Фулбрайт-Шуман\". Подробна информация за всяка от тях вижте .От всички стипендианти се изисква да се завърнат в родината си поне за 2 г. след края на обучението с натрупания опит, знания и умения. Така българските Фулбрайтови стипендианти допринасят за: качеството на образованието чрез използването на натрупан опит и нови практики; за привличане на инвестиции в България; и за засилване на контактите със САЩ, изтъкна министър Вълчев.\"Фулбрайт\" е най-широко признатата и престижна международна награда за обмен - подчерта посланик Рубин и допълни, че програми като нея изграждат дългосрочни взаимоотношения между американските и българските граждани и институции.Допълнително финансиране за дейността на Българската комисия „Фулбрайт“ постъпва от американски и български университети, училища, фирми и неправителствени организации, включително фондация „Америка за България“, която покрива стипендиите за 30 помощник-учители по английски език по програма „Фулбрайт“.\"Фулбрайт\" финансира повече от 60 стипендианти годишно. Това включва около 40 американци, които идват в България: петима учени, петима студенти, трима експерти и общо 33 помощник-учители по английски език. В това число се включват и между 15 и 20 българи, пътуващи в САЩ: петима учени, между 5 и 9 студенти и стипендианти по програми за изследване на гражданското общество и стипендианти по програмата „Хюбърт Хъмфри“.Образователният обмен между САЩ и Република България по програма „Фулбрайт“ започва през 1967 г. През 1993 г. Българо-американската комисия за образователен обмен бе създадена в рамките на двустранното споразумение между правителствата на Съединените щати и Република България за научно и технологично сътрудничество. В периода 1967-2018 г. повече от 1300 американски и български граждани са получили стипендии от Българо-американската комисия за образователен обмен „Фулбрайт“.Много български учени и студенти, стипендианти по програма „Фулбрайт“ са постигнали значими професионален успех след завръщането си в България от САЩ. Сред тях са:Проф. Иван Младенов и проф. Петя Осенова, са стипендианти по програма „Фулбрайт“ и са носители на престижни награди в сферата на хуманитарните и социалните науки за 2018 г. Най-високата академична награда в България „Питагор“ беше връчена на проф. Младенов за „разпространението на знанията на американския философ Чарлз Сандърс Пиърс в България и Европа”. Проф. Осенова получи наградата на Clarivate Analytics за изключителни постижения в областта на социалните науки.Доц. Петя Димитрова от Института по микробиология към БАН. Като стипендиант на „Фулбрайт“, доц. Димитрова прави изследвания в областта на епигенетиката и остеохондрита в Mayo Clinic, гр. Рочестър, щата Минесота, в периода 2017-2018 г. Тя работи успешно в клиничната лаборатория – опит, който допринасят за успеха на настоящите й научни проекти. Заедно с д-р Милена Лесева, която среща на една от откритите лекции на „Фулбрайт“, тя създава успешен научен екип към Българската академия на науките.Д-р Милена Лесева е първият и единствен участник в конкурса за престижната награда Science and Technology Ph.D. Award (2008 - 2012 г.), която представлява петгодишна пълна стипендия за докторска степен в STEM области. Освен че завършва микробиология в Университета на щата Флорида в гр. Гейнсвил, след завръщането си д-р Лесева става активен участник в общността на „Фулбрайт“ и заедно с доц. Димитрова формира успешен изследователски екип в Института по микробиология на БАН. Екипът работи по международни проекти в областта на имунобиологията и планира разширяване с международни стажанти.Вера Тончева е завършила успешно предприемачество в Университета на щата Флорида в гр. Гейнсвил по програма „Фулбрайт“ през 2014 - 2015 година. По време на обучението си тя се занимава с интердисциплинарни дейности и изучава предприемачество. След завръщането си в България започва собствен бизнес и заедно със свой колега от Холандия разширява своята софтуерна компания в международен план. Вера Тончева споделя своя опит и съвети с млади предприемачи и ги насърчава да прилагат придобитите опит и умения в България.Иван Генчев е завършил обучение в сферата на правото в Юридическия факултет „Джон Маршал“ в Чикаго, Илинойс в периода 2013 - 2014 година Генчев работи като юрист в стартираща българска софтуерна фирма, която се разширява в международен план, и участва в обучението на млади софтуерни инженери.Петър Пенев, също стипендиант по програмата „Фулбрайт“, завършва курс по биология в Технологичния колеж на щата Джорджия и публикува редица статии в престижни рецензирани списания, включително „Молекулярна биология и еволюция“ и „Списание за молекулярна еволюция“. Той представи своите изследвания по време на 20-ия празник на Института по астробиология на НАСА в Техническия университет в Джорджия и на симпозиума по астробиология в Токио, Япония.", "date": "2019.06.25", "title": "Повече български студенти, докторанти и преподаватели с шанс за стипендия за САЩ по програмата 'Фулбрайт'"}
{"url": "https://offnews.bg/tenis/grigor-shte-zagree-za-uimbaldan-s-demonstrativen-turnir-706100.html", "text": "Най-добрият ни тенисист Григор Димитров потвърди участие за демонстративния турнир \"The Boodles\". Надпреварата ще се проведе между 25 и 29 юни в Стоук Парк, Бъкингамшър.Другите участници са Новак Джокович, Стефанос Циципас, Карен Хачанов, Фабио Фонини, Роберто Баутиста Агут, Диего Шварцман, Денис Шаповалов, Кристиан Гарин, Филип Краинович, Мартин Клижан, Томаш Бердих.Все още не е ясно срещу кого ще се изправи първата ни ракета, но е сигурно, че няма да играе днес.Григор за пети път ще участва в The Boodles, като през 2009 година губи двубой срещу Жо-Вилфред Цонга с 1:6, 4:6, а през 2013 записва първия си успех - над Йежи Янович, като губи от Янко Типсаревич и Новак Джокович.През 2016 печели единствения си двубой срещу Давид Гофен, а миналата година надви Стефанос Циципас със 7:6(4), 6:1.", "date": "2019.06.25", "title": "Григор ще загрее за Уимбълдън с демонстративен турнир"}
{"url": "https://offnews.bg/ikonomika/zatvariat-chast-ot-patia-za-kalotina-trafikat-pokraj-aldomirovskoto-b-706107.html", "text": "От утре се спира движението по близо 5 км участък от пътя Калотина - Сливница. Ограничението е за строителството на бъдещата АМ „Европа“, съобщи АПИ. Трафикът се насочва по стария път Калотина - София, така ще е до 20 ноември. Пътуващите от София към българо-сръбскта граница по път I-8 ще преминават по новоизградена пътна връзка, в близост до отбивката за Алдомировското блато, и ще продължават по старото трасе в посока Драгоман. На 300 м преди газстанцията /“Сара“/, при входа на Драгоман, ще се връщат по новоизградена пътна връзка на първокласния път за Калотина.Идващите от ГКПП „Калотина“ към столицата ще се пренасочват на 300 м след газстанцията /“Сара“/, която е при изхода на Драгоман в посока София, по новоизградена отбивка, водеща към старото трасе на път I-8 и ще се връщат обратно на първокласния път по новоизградена отбивка в района на надлеза, по който преминава общинския път за Алдомировското блато.Модернизацията на 17 км от първокласния път I-8 между км 15+500 и км 32+447 започна в средата на май. В участъка ще бъде изградено второ платно, а старото ще бъде реконструирано. Инвестицията е за 117,3 млн. лв. и е от републиканския бюджет. Срокът за завършване на строителните работи е 2021 г.Трасето на АМ „Европа“ между ГКПП „Калотина“ и Софийския околовръстен път е с дължина 48 км и е разделено на три части. Строителството на първите два участъка включва модернизация на съществуващия първокласен път I-8 между Калотина и Сливница. Първият участък от ГКПП „Калотина“ до Драгоман /от км 1 до км 15+500/, с дължина 14,5 км, ще бъде финансиран от Механизъма за свързана Европа и националния бюджет. Предстои стартиране на строителните работи. Изграждането на средния участък между Драгоман и Сливница, на който предстои спиране на движението, започна през май. Трасето ще бъде с две платна за движение във всяка посока, като във всяко платно ще има по две активни и една аварийна лента. На 16-километровия участък ще бъдат изградени 11 големи съоръжения - 3 бр. селскостопански подлези, 2 бр. подлези, 5 бр. надлези и мост над р. Сливнишка с дължина 50 м. Ще бъдат построени два пътни възела – „Сливница 1“ - при 25-ти км, и „Сливница 2“ при 29-ти км, както и 8 бр. площадки за отдих.Пътните възли ще бъдат и с енергоефективно осветление. Ще бъде направена реконструкция на водопроводи, електропроводи, телеграфно-телефонни и оптични кабели. За опазване на биоразнообразието в района на Алдомировското блато ще се направят пътеки за влечуги, които ще преминават през водостоците на магистралата. Ще бъдат поставени и шумозагалушителни стени и мрежи за птици, а каломаслоуловители ще пречистват повърхностните води от трасето в района Алдомировското блато.Третият участък от Сливница до връзката със Северната скоростна тангента /от км 32+447 до км 48+61/, с дължина 16 км, ще преминава по ново трасе. В момента се изготвя техническият проект за отсечката.", "date": "2019.06.25", "title": "Затварят част от пътя за Калотина, трафикът покрай Алдомировското блато"}
{"url": "https://offnews.bg/izvan-terena/vladimir-klichko-se-razmina-s-tragedia-na-goriashta-iahta-video-706105.html", "text": "Бившият световен шампион в тежка категория в професионалния бокс Владимир Кличко трябваше да бъде спасяван от испанската брегова охрана.Това се наложи, след като луксозната яхта, на която украинецът се е намирал, се е подпалила край курортния остров Ибиса.Кличко сподели информацията в официалните си профили в социалните мрежи, като добави, че бреговата охрана се е отзовала изключително бързо и е предотвратила по-голям инцидент, като е евакуирала него и останалите пътници.Припомняме, че по-рано тази година се появи информация, че бившият шампион може да се завърне на ринга. Той така и не коментира темата официално. ", "date": "2019.06.25", "title": "Владимир Кличко се размина с трагедия на горяща яхта (видео)"}
{"url": "https://offnews.bg/politika/gerb-varna-nadvzeta-subsidia-ot-5-613-724-lv-mf-pusna-spisak-kolko-d-706098.html", "text": "ГЕРБ първа възстанови надвзетите средства от партийната си субсидия, след като днес бяха обнародвани в Държавен вестник промените в Закона за политическите партии. Министерството на финансите публикува информацията за сумите, които подлежат на доброволно възстановяване по централния бюджет от страна на политическите партии и коалиции.По разпореждане на председателя на ПП ГЕРБ Бойко Борисов партията преведе по сметката на финансовото ведомство в БНБ цялата дължима сума. Министърът на финансите изпрати писма до политическите партии, получили държавни субсидии, в които са посочени конкретните суми, подлежащи на връщане - разликата между предоставената държавна субсидия и преизчисления размер. В писмата е описан и механизмът за възстановяването на сумите, съобразно изискванията на Закона за изменение на Закона за политическите партии. В случай, че партия, включително от състава на коалиция, която получава държавна субсидия, не върне доброволно разликата до предоставянето на втората част от субсидията за 2019 г., разликата ще бъде възстановена в бюджета, като на партията ще бъде предоставена седемдесет на сто от сумата, която трябва да й бъде отпусната като втора част на субсидията за 2019 г., съответно петдесет на сто от сумата, която трябва да й бъде предоставена от всяка следваща част на субсидията в рамките до една година от влизането в сила на закона, уточняват от МФ. Сметките показват: ПП \"ГЕРБ\" 5 613 724,00ПП \"БЪЛГАРСКА СОЦИАЛИСТИЧЕСКА ПАРТИЯ” 4 299 690,00ПП \"ДВИЖЕНИЕ ЗА ПРАВА И СВОБОДИ” 1 625 892,00ПП \"ВОЛЯ“ 655 938,00ПП \"НАЦИОНАЛЕН ФРОНТ ЗА СПАСЕНИЕ НА БЪЛГАРИЯ” 542 137,00ПП \"АТАКА\" 539 894,00ПП \"ВМРО – БЪЛГАРСКО НАЦИОНАЛНО ДВИЖЕНИЕ\" 508 966,00ПП \"ВЪЗРАЖДАНЕ\" 170 681,00ПП \"АБВ (АЛТЕРНАТИВА ЗА БЪЛГАРСКО ВЪЗРАЖДАНЕ)\" 56 700,00ПП \"ДЕМОКРАТИ ЗА СИЛНА БЪЛГАРИЯ\" 47 078,00ПП \"КОМУНИСТИЧЕСКА ПАРТИЯ НА БЪЛГАРИЯ\" 42 189,00ПП \"НОВА ЗОРА\" 42 189,00ПП “ПОЛИТИЧЕСКИ КЛУБ \"ЕКОГЛАСНОСТ\" 42 189,00ПП “ПОЛИТИЧЕСКИ КЛУБ “ТРАКИЯ“ 39 173,00ПП \"БЪЛГАРИЯ БЕЗ ЦЕНЗУРА\"/ ПП “ДВИЖЕНИЕ ПРЕЗАРЕДИ БЪЛГАРИЯ\" 38 904,00ПП \"ДВИЖЕНИЕ БЪЛГАРИЯ НА ГРАЖДАНИТЕ\" 38 223,00ПП \"ЗЕМЕДЕЛСКИ СЪЮЗ \"АЛЕКСАНДЪР СТАМБОЛИЙСКИ” 22 784,00ПП \"СЪЮЗ НА ДЕМОКРАТИЧНИТЕ СИЛИ\" 21 841,00ПП \"ЛИДЕР\"/ПП \"БЪЛГАРСКИ ДЕМОКРАТИЧЕН ЦЕНТЪР\" /БДЦ/ 19 451,00ПП \"ДВИЖЕНИЕ 21\" 16 324,00ПП \"ГЛАС НАРОДЕН\" 15 539,00ПП \"ЗЕМЕДЕЛСКИ НАРОДЕН СЪЮЗ\" 7 779,00ПП \"ДВИЖЕНИЕ ГЕРГЬОВДЕН\" 7 779,00ПП \"НАРОДНА ПАРТИЯ СВОБОДА И ДОСТОЙНСТВО\" 5 460,00ПП \"БЪЛГАРСКА НОВА ДЕМОКРАЦИЯ\" 5 460,00ПП \"ПАРТИЯ БЪЛГАРСКИ СОЦИАЛДЕМОКРАТИ\" 4 544,00ПП \"БЪЛГАРСКИ ЗЕМЕДЕЛСКИ НАРОДЕН СЪЮЗ\" 3 393,00ПП \"ДВИЖЕНИЕ ЗА СОЦИАЛЕН ХУМАНИЗЪМ\" 3 016,00ПП \"ЕВРОПЕЙСКА СИГУРНОСТ И ИНТЕГРАЦИЯ\" /ЕСИ/ 3 016,00ПП \"ЕВРОРОМА\" 3 016,00ПП \"ПАРТИЯ НА БЪЛГАРСКИТЕ КОМУНИСТИ\" 3 016,00ПП ПОЛИТИЧЕСКО ДВИЖЕНИЕ \"СОЦИАЛДЕМОКРАТИ\" 3 016,00ПП \"СЪЮЗ НА КОМУНИСТИТЕ В БЪЛГАРИЯ\" 3 016,00ПП \"ОБЕДИНЕНА СОЦИАЛДЕМОКРАЦИЯ\" 3 016,00ПП \"СРЕДНА ЕВРОПЕЙСКА КЛАСА\" 2 390,00ПП \"СЪЮЗ НА ПАТРИОТИЧНИТЕ СИЛИ \"ЗАЩИТА\" 2 390,00ПП \"БЪЛГАРСКИ ДЕМОКРАТИЧЕН СЪЮЗ \"РАДИКАЛИ\" 1 557,00ПП \"СЪЮЗ НА СВОБОДНИТЕ ДЕМОКРАТИ\" 1 557,00ПП \"ПАРТИЯ НА БЪЛГАРСКИТЕ ЖЕНИ\" 779,00ОБЩО: 14 463 706,00", "date": "2019.06.25", "title": "ГЕРБ върна надвзета субсидия от 5 613 724 лв., МФ пусна списък колко дължат партиите"}
{"url": "https://offnews.bg/112/pozhar-v-barzia-vlak-varna-sofia-706132.html", "text": "Пожар горя в третия вагон на бързия влак Варна-София, съобщи Нова телевизия.Информацията е потвърдена от пожарната.Във влака са пътували 150 души. Всички те са изведени своевременно и няма пострадали. Персоналът веднага е предприел действия за гасенето на пожара, като са използвани три пожарогасителя. Причината за инцидента е късо съединение.Влакът е престоял 63 минути на гара Своге и в 18:25 часа композицията е продължила пътуването си до София.", "date": "2019.06.25", "title": "Пожар в бързия влак Варна - София"}
{"url": "https://offnews.bg/politika/prezidentat-v-tcern-prizova-bg-ucheni-da-podkrepiat-nauka-s-visoka-do-706103.html", "text": "Европейската организация за ядрени изследвания – ЦЕРН се утвърди като стандарт за качество. Гордея се, че български специалисти имат принос за развитието на науката, която тук се създава на световно ниво. Това заяви президентът Румен Радев на среща с наши сънародници, които работят в организацията в Женева.Държавният глава призова българските учени в ЦЕРН да подкрепят развитието на наука с висока добавена стойност в България. Бъдещето ще принадлежи на държавите, които успеят да използват в максимална степен потенциала на своите учени, подчерта Румен Радев. Над 13 000 учени от 97 държави от цял свят провеждат научни изследвания в ЦЕРН, а общо над 100 български специалисти сътрудничат с организацията. Президентът заяви, че ръководството на ЦЕРН е дало прекрасна оценка за работата на нашите специалисти там.По думите на президента България има потенциал да бъде водещата държава при създаването на Международен институт за устойчиви технологии в Югоизточна Европа с апаратура, предоставена от ЦЕРН, и в тази насока подкрепата на младите български учени от ЦЕРН с доказана експертиза и опит е от изключително значение.В ЦЕРН Румен Радев беше посрещнат от Генералния директор на организацията Фабиола Джаноти. Държавният глава посети тунела, в който е разположен Големият адронен колайдер (LHC) - ускорител, в който се сблъскват частици при скорост близка до тази на светлината. Тунелът с апаратурата се затваря в кръг с периметър около 27 км.Президентът се запозна с работата и на детектора CMS, конструирането на който е с голямо българско участие. В него се наблюдават и записват резултатите от сблъсъка на частици. ", "date": "2019.06.25", "title": "Президентът в ЦЕРН, призова бг учени да подкрепят наука с висока добавена стойност у нас"}
{"url": "https://offnews.bg/nashite-avtori/horata-na-izkustvoto-triabva-da-sa-suetni-prof-simeon-shterev-otgov-706090.html", "text": "Намирам проф. Щерев в кабинета му в Музикалната академия в София. Още с поздрава той изоставя вежливите формалности и започва разговора все едно сме стари познати. Аз обаче го срещам за първи път и по този повод съм се подготвила много старателно. Като начало подхващам темата за това, в което е ненадминат - импровизацията.Той бързо ме прекъсва с думите: \"Най-мразя човек, който не знае достатъчно, да ми обяснява нещо\". Казва го толкова категорично, но и така добронамерено, че вместо да се смутя, се разсмивам. Така преминава целият разговор – ведро и усмихнато. Симеон Щерев се шегува и смее през цялото време – дори когато казва доста резки или спорни неща. На моменти е закачлив, понякога лукав, на въпроса често отговаря с въпрос, а на най-обърканите въпроси – с виц или с импровизация на пианото. Вижда се, че е приказлив човек. Но също така се вижда, че повече от всеки разговор предпочита свиренето.- Като човек и музикант интересува ли Ви съдбата на човечеството, след като Вие и всички хора, които обичате, вече няма да са между живите?- Не. Не ме интересува. Преди време ме питаха какво е за мен животът. На този въпрос хората обикновено отговарят, че за тях това е грижата за останалите, всеотдайността. Пълни лъжи и заблуди. Ами ако другите не ми искат нито помощта, нито уважението? Ако аз се опитвам да им ги стоваря насила? Какъв е смисълът от подобна грижа? Затова на този въпрос аз отговарям така: за мен животът - това съм Аз. Животът започва и свършва с мен. Аз съм началото, аз съм и краят му. След мен е пустота.- Кой човек, вече починал, бихте искали да срещнете отново?- Майка ми, която ми даде всичко хубаво в живота. Тя бе майстор – бижутер, възпитана от католици, а католическият дух не е така двуличен като източното православие. Тя ме научи на точност, на правота, да не лъжа, да не крада. Аз започнах да свиря 6-годишен. Никой от родителите ми не бе музикант. Баща ми пееше хубаво, а майка ми – тя караше всяка песен на един тон. Но бе много сериозен, прецизен и стриктен човек.Купиха ми пиано и акордеон и започнаха да идват учители. Може да звучи нескромно, но те убеждаваха родителите ми, че съм изключително музикален, имам невероятен слух и непременно трябва да се занимавам с музика. От което на мен ми потекоха сълзите, защото не можех да играя с децата навън. Но майка ми каза: \"Никаква топка, започваш да свириш\". Докато в един момент разбрах, че музиката е велико нещо, и така станах музикант. Ако можех, днес бих ѝ казал: \"Мамо, благодаря ти за всичко - дори за боя, който съм ял понякога. Благодаря за цялата ти строгост, която бе извадена сякаш от книгите на Дикенс, но която всъщност бе безмерна обич\".- От какво имате нужда, за да сте щастлив?- Аз съм щастлив, че се занимавам с музика - оперна, класическа, камерна, симфонична, джаз, поп. А най-щастлив съм, когато свиря хубаво. Това ми е най-голямата радост. Имало е моменти, когато импровизирам и се получава нещо особено красиво, много топло. И аз до такава степен се захласвам, че сякаш се дематериализирам и се отделям от земята. Все едно съм на върха на нещо много остро и ми е все едно от коя страна ще падна – откъм живота, или откъм смъртта. Импровизацията е нещо, като нищо друго на света. Тя е създаване на съвършено нова музика в момента на изпълнението. За нея няма рецепта. Тя е неповторима.Ето, аз не бих могъл да повторя това, дори да ме сложат на бесилката. Днес кой ден сме – вторник? Мога да импровизирам и да свиря така до четвъртък. Най ми е хубаво като се кача на сцената или влезем с Антони  в студиото и дори не знам какво ще свирим. То ще се разбере в момента на свирене. Имаме с него записи 40 минути чиста музика, направени за 50 минути. И ако някой в света може да го направи това, да дойде и да ми покаже. Редакторките там гледат като мисирки - слушат и не вярват.Музиката не е материално изкуство. Не можеш да я изложиш като картина или скулптура, която, веднъж готова, застива в своята неизменна форма. Музикалното изкуство е друго. То е ефирно. С него не можеш да украсиш стената си, само душата.- Какви проблеми решава добрият брак? - То при добрия брак има ли проблеми?! Добрият брак си има своя формула на разбирателство. Тя не е 50 – 50. Няма как двама души да се срещат винаги по средата. Пропорцията на разбирателство е 60 – 40. В добрия брак решенията винаги се вземат малко за сметка на единия. И е много важно този, който е отстъпил, този с 40-те %, да не се чувства ощетен, а да е наясно защо и в името на какво се съгласява. Да постъпи не безхарактерно, а мъдро. Разбраният човек е този, който е готов да отстъпи, без да се смята за жертва. Това е всъщност деликатността в личността. И аз мисля, че с годините постепенно започвам да придобивам тази деликатност.- Ако зависеше от Вас, бихте ли създали институцията на брака?- Странен въпрос. След като съществува толкова години, значи има нужда от него. Много хора живеят заедно без да са сключили брак, имат и деца. Но се разделят по-лесно, защото не са обвързани с нищо. Просто си тръгват. Решават, че вече не са влюбени и няма смисъл да са заедно. А то любовта и обичта са две различни неща, които невинаги са несъвместими. Обич може да съществува между мъже, жени, млади, стари. А любовта е нещо много по-интимно. То е да се привържеш към някого и физически, и духовно, и душевно. Защото има дух, но има и душа. Дух е това, което те поддържа изправен и жив. Духът е сила. А душата е уязвима, ранима – тя е всяко чувство, всяка болка, която си преживял и поел.- Може ли да има успешен брак без чувство за хумор?- Може. Много хора съжителстват с убеждението, че бракът им е добър и без смях. Те живеят схоластично. Виждат се вечер: \"Добър ден. Добър ден. Как мина денят ти? Благодаря, добре\". После той се зачита в нещо, а съпругата отива в кухнята и се провиква: \"Скъпи, какво ще вечеряме?\". Той отговаря без да вдига поглед: \"Не знам. Каквото и да е\". Тези хора са намерили щастието в брака си... или са намерили заблудата, че са щастливи, а то в крайна сметка е същото.- Защо не трябва да разбираме жените?- Ама, кой е казал, че не трябва да ги разбираме?! Напротив, трябва да умеем да ги разбираме. Жените, с извинение, са малко по-лошички от мъжете. Защо? Защото са инат. Те обичат да казват обратното на мъжа и да му опонират за всяка дреболия. Но пък от друга страна, мъжете харесват това, дори го намират за чаровно. Харесват капризите им, харесват упорството им и затова им отстъпват. Една жена много трудно би направила стъпка назад. Тя е по-упорита от мъжа. И е добре, човек да го разбере това, още преди да се ожени.- Има ли надежда, от която вече сте се отказали?- Не, няма, макар че в последно време имах проблеми с белите дробове и сърцето. Добре, че всички професори са ми фенове и се грижат за мен като за малко детенце. Бях в МВР болницата и едни любознателни комшии веднага започнаха да разпитват защо точно там, да не изляза и аз някой полковник. А аз им казвам: \"Не, просто работех в разузнаването\". То в тази държава нали всички са разузнавачи. Само доносниците са контраразузнавачи. Не губя надежда, но годините ми натежават, вече съм д'Артанян. Няма спасение от остаряването. Мъка е то. Тялото отслабва, износва се. Душата още иска, но то не може. Това ме притеснява. Не знам дали ще мога да свиря – хем ми се иска да приключа, хем ми се свири. И забелязвам, че колкото повече остарявам, толкова по-мъдро свиря.Нас цял живот ни учат какво трябва да правим, а човек трябва да научи само едно - какво  трябва да прави. То е по-важно. Господ си слага ръката на главата ти и ти дава каквото е решил. За теб остава да се научиш от какво да се въздържаш оттук нататък. Това не е смирение. Това е освобождаване от негативните неща – и особено от негативните хора. Преди често си позволявах да правя забележки – ти не си прав, тук сбърка, това не е редно. Дори ги поучавах по един много нахален начин. Сега вече не правя така. Тръгвам си дори когато съм убеден, че съм прав. Защото и тази моя правота може да е заблуда.- Когато се замислите за някой починал човек, кои от неговите надежди и амбиции Ви се струват по-голяма суета – осъществените или неосъществените?- Аз стигнах до заключението, че хората на изкуството трябва да са суетни – не самовлюбени, а суетни. Понякога казвам на някоя студентка: \"Браво, моето момиче. Браво. Много хубаво пееш\". А тя отговаря: \"А, нье, нье\". Ами като е \"Нье, Нье\", защо пееш тогава?! Това е тайната. Да пееш и свириш така, че сам да се харесаш. И аз искам да се харесвам, което значи, че донякъде съм суетен пред себе си. Лаская се, а това ме мотивира. Затова мисля, че се научих да свиря по-правилно и по-хубаво в последните 15 години. Да не свиря излишни неща. Да не правя излишни неща.Ето, играл съм като актьор в много пиеси, но нямам амбиции да бъда Стефан Данаилов или Ал Пачино. Като театрален композитор обаче искам работата ми да бъде изпипана - музиката да е хубава, а артистите да не грачат. Не понасям, когато някой застанe на сцената и подкарa: \"Когато тиииии ще бъдеш с мен\". После тя: \"Тогава аааааз ще бъда с теб\". После двамата: \"Тогава ниииий ще бъдем заедно\". Това е грозно и нелепо. То няма музикантска стойност. Въобще, театърът не е истински свободна територия. Не можеш да импровизираш с текста - авторът и режисьорът ще те разкъсат жив. Освен това все се намесват разни политически елементи. Помня в едно представление трябваше да изпълним Интернационала на живо. След това импровизирахме върху него в бароков стил. После по време на обсъжданията Леон Даниел, стар комуняга, ми казва: \"И каква беше тази гавра с Интернационала?\" А ние го изсвирихме прекрасно. И аз му отговорих: \"Леоне, аз не съм виновен, че тази чудна мелодия има толкова слаб текст.\"- Считате ли, че сте добър приятел?- То няма лош приятел, има само добри. Защото той, ако е лош, значи не ти е приятел. Или си приятел, или не си.- Мразите ли парите?- Не. Обичам ги. И във връзка с евроизборите миналия месец ще добавя, че обичам еврото повече отколкото обичам българския лев.- Случвало ли се е да живеете без пари?- Да. Преди много години, когато бях малък, баща ми имаше магазин. Беше добър и известен търговец. После властта забрани всякакъв внос на стоки и това го разори. През 1960-те решиха да подновят вноса от чужбина и го повикаха да работи като експерт по цените. Защото тези в министерството не разбираха нищо, не знаеха какво да правят с мострите. Те си бяха потурковци, набързо преоблечени в габардин. Баща ми не искаше да ходи да им работи и тогава нямахме пари. Аз съм ходил с него на битпазара да продаваме изостанала стока заедно с циганите.- Спомняте ли си от каква възраст Ви се е струвало нормално да притежавате нещо? - Имаше дребни неща, с които си играехме със сестра ми и всеки отстояваше своето право на собственост. Днес това, което съм направил, е мое. Музиката, която съм създал, е също моя. Флейтата е моя, въпреки че баща ми ми я купи през 1962 г. за първия ми концерт в зала \"България\". Още свиря с нея. Тя ми е фаворитка.- Без кое бихте преживели по-лесно – без родина или без да сте видели чужда страна?- Мисля, че родината е мястото, където човек е избрал да живее, а не където е роден. Аз обикалям света от 1965 г. Имах щастието да стигна до Аляска, Япония, Корея, Индия и навсякъде в Европа. Имал съм официални покани да работя като преподавател в Швеция, Германия, Гърция. Сладка работа – ходиш само два пъти в седмицата и ги учиш византийчетата да свирят. Имах възможност за избор и реших, че оставам в България. Обаче има хора тук, които не са имали шанса да видят света. Те не са имали избор. Те как живеят? Живеят като във вица за бащата глист и детето глист, които веднъж се подали от дупката, видели лъскавото небе над широкия свят, но си останали сред лайната, където е родината им – родина, която те не са избрали. Тази предопределеност - това е страшното.Понякога в чужбина ме питат за България и за българския джаз. Няма такова нещо. Няма български джаз. Има джаз, който свирим в България и се опитваме да го свирим правилно, но родината му е другаде – там, от другата страна на Локвата. Тази музика е тяхна. Вземат саксофона в ръце и направо ще припаднеш. Жестока работа. Затова няма и полски, европейски или съветски джаз. Има \"Ой, цветёт калина\" и онази песен, в която има една истина и една лъжа – \"Я другой такой страны не знаю, (истина), где так вольно дышит человек (голяма лъжа)\". А ние имаме нашите гъдулари, кавалджии, акордеонисти, кларинетисти. Леле, как само свирят нашите – фантастично. Кога американец ще може да свири тази музика като тях? Никога.- С каква мисъл се събуждате сутрин?- Да си направя чай, умирам за чай. След това идва закуската – правя палачинки, бухтички, банички със сирене. Чак след това идва времето на кафето.Вратата се отваря и в аудиторията влиза студентка от естрадния отдел. Разбрала е, че проф. Щерев ще ѝ даде да изпее една от неговите песни. Благодари му радостно и точно преди да излезе внезапно се връща, прегръща го и казва \"Ох, много Ви обичам. Много\". Не е любов. По-хубаво е.", "date": "2019.06.25", "title": "Хората на изкуството трябва да са суетни - проф. Симеон Щерев отговаря на Макс Фриш"}
{"url": "https://offnews.bg/izvan-terena/23-zheni-sadiat-iranskia-dvojnik-na-mesi-706112.html", "text": "Голям палавник се оказа иранският двойник на аржентинската футболна звезда Лионел Меси.Срещу Реза Парасеш, който стана хит преди няколко години, са подадени над 20 съдебни иска от жени, които са преспали с него, убедени, че е звездата на Барселона.Очаква се броят им да расте, като тези 23 да са само върхът на айсберга.Реза старателно имитира външния вид на аржентинеца, като събира тълпи от фенове, където и да се появи, а освен това винаги носи актуалните екипи на Барселона или националния отбор на Аржентина.Сега се оказва, че е използвал славата си и на нежния фронт, но буди недоумение лековерието на дамите, от които се е възползвал сексуално.Самият Лионел Меси едва ли подозира, че приликата с него е използвана за такива цели. Той е образец за семеен човек, женен е за приятелка от детството и има трима синове.", "date": "2019.06.25", "title": "23 жени съдят иранския двойник на Меси"}
{"url": "https://offnews.bg/zdrave/6-produkta-koito-ubivat-shtitovidnata-zhleza-706086.html", "text": "Щитовидната жлеза е много важен, но и особено чувствителен орган. Функциите ѝ могат да бъдат нарушени дори при неправилно хранене. Има продукти, които са особено вредни за нея.Морско зеле (ламинария) и други водораслиВодораслите съдържат големи количества йод, на практика те са най-йодосъдържащия продукт. При някои заболявания на щитовидната жлеза ендокринолозите забраняват на пациентите да консумират морски дарове, морска риба и други богати на йод продукти. Дори с щитовидната ви жлеза всичко да е наред, диетолозите препоръчват да бъдете умерени в консумацията на храни с високо съдържание на йод, за да не се наруши естественият баланс на това вещество в организма.Обикновено зелеОбикновеното зеле, броколито, карфиолът са полезни и вкусни зеленчуци, които, за съжаление, също могат да нарушат естествения баланс на йод в организма и да повлияят на способността на щитовидната жлеза да го усвоява. Добрата новина е, че в обработен вид зелето е напълно безопасно.СояСоята и соевите продукти не се препоръчват на хора, които приемат хормони за щитовидната жлеза: изследвания показват, че в през първия час след хранене, усвояването на хормоните спира. Ако имате нарушения във функциите на щитовидната жлеза, ще се наложи да се откажете от соята и соевите продукти, включително и от соевото мляко и соевия сос.ГлутенНяколко изследвания потвърдиха връзката между целиакията и някои заболявания на щитовидната жлеза например Болест на Хашимото. Тези проучвания потвърдиха, че пациентите, които са преминали на безглутенова диета, имат подобрение. Засега лекарите не препоръчват пълното отказване от глутеносъдържащи продукти, но е възможно да се наложи да ги ограничите, за да се наблюдава реакцията на организма ви.Някои видове рибаРиба тон, скумрия, риба меч – това са сортове риба, от които ще се наложи да се откажете. Тези риби имат високо съдържание на живак, който по химически състав наподобява йода, активно се поглъща от щитовидната жлеза и се натрупва в организма. Високото съдържание на живак не само затруднява изработката на хормони от щитовидната жлеза в достатъчно количество, но и повишава риска от развитие на автоимунни заболявания, каквото е Болестта на Хашимото.ЗахарАко имате проблем със щитовидната жлеза, ще се наложи да ограничите сладките храни. По правило, нарушенията във функциите ѝ ни правят уязвими пред диабета, а захарта е фактор, който повишава риска от поява на това заболяване.", "date": "2019.06.25", "title": "6 продукта, които убиват щитовидната жлеза"}
{"url": "https://offnews.bg/bojni/dvama-nashi-bortci-otpadnaha-na-starta-v-minsk-706111.html", "text": "Мирослав Киров и Светослав Димитров приключиха участието си на турнира по борба от европейските игри в Минск.И двамата загубиха още в първите си срещи. В категория до 74 кг на свободния стил Киров отстъпи пред дагестанеца с полски паспорт Магомедмурад Гаджиев с 0:2, а при 86-килограмовите Димитров падна от Збигнев Барановски (Полша) с 0:11.При леките до 57 кг Георги Вангелов също загуби от азера Махир Демирасланов с 5:6. Съперникът му обаче стигна полуфиналите, където среща руснака Завур Угуев.Двубоите започват от 18 часа и при успех на азера, Вангелов ще продължи в репешажите.Най-добрият български каякар Мирослав Кирчев пък не успя да се класира за финал “А” в дисциплината едноместен каяк 1000 метра. Българският каякар не потегли по-най-добрия начин и премина 8-и на първата контрола на 250 метра.500 метра преди финала Кирчев вече бе на 7-о място. 250 метра преди финала Мирослав Кирчев стигна до 5-ата позиция. Русенският каякар атакува мощно на финалната права, но усилията му стигнаха само за 4-ото място с време 3:27.245 минути, което го класира за участие във финал “Б”.", "date": "2019.06.25", "title": "Двама наши борци отпаднаха на старта в Минск"}
{"url": "https://offnews.bg/temida/obviniha-8-za-trafik-na-migranti-prevezhdali-po-40-na-sedmitca-prez-s-706108.html", "text": "На осем от задържаните вчера над 17 лица от най-голямата група за трафик на мигранти през страната ни са повдигнати обвинения днес. Сред обвинените са двама български граждани, иракчанин, сириец и четирима афганистанци. Подробности за проведената през вчерашния ден специализираната операция по образувано през 2017 г. досъдебно производство, предоставиха говорителят на Специализираната прокуратура Сийка Милева, наблюдаващият прокурор Калин Близнаков, заместник-директорът на ГДБОП ст.комисар Любомир Янев и директорът на Дирекция „Миграция“ в ДАНС Цветан Цветанов. Действията на служителите на ГДБОП и ДАНС, ръководени от Специализираната прокуратура, са осъществени на територията на Свиленград, София и Бургас и са продължение на мащабната операция „Халифакс“ на европейските полицейски служби и прокуратура през 2017 г. При извършените претърсвания на повече от 40 ползвани от тях адреса и автомобила и при обиски са иззети голямо количество парични средства, наркотици и тефтери с изписани имена на длъжници.Според събраните до момента данни организираната престъпна група, ръководена от иракски гражданин, е действала при строго спазване на йерархията и всеки от членовете е имал определена роля – транспортиране, настаняване и хранене на мигрантите, поетапното им извеждане от страната, както и за финансирането на престъпната дейност. Установено е, че всяка седмица групата е превеждала по 30-40 лица от Турция през България до Сърбия, откъдето каналджии ги транспортирали до Западна Европа, съобщи МВР. Касае се главно за лица, ненавършили 16 години, без документи, но има случаи на транспортиране на цели семейства, поясни Сийка Милева. Мигрантите били превеждани през т. нар. зелени граници - гъсти, гористи местности, по изключително опасен за живота им начин.Каналът е действал от началото на 2017 г. започвал от Кабул, Афганистан. Ръководен е от лице, което набирало мигрантите от Афганистан и ги прекарвало към Турция. Там бивали срещани от друг участник в престъпната схема, който ги транспортирал през р. Марица към България. За транспортирането им у нас били оборудвани специални бусове с тайници, а настаняването им било в нелегални квартири в столичните квартали Орландовци и Факултета. Нелегалните чужденци оставали у нас до два дни, след което били придвижвани и предавани в Сърбия за Западна Европа. Тарифата е била по 8-10 000 евро на човек. Заплащането се извършавано през метода „хавала“ - метод при който паричните средства не се превеждат по банков път или чрез други финансови институции, избягва се плащането на комисионни и такси, както и се спестяват пари от обръщението на паричните средства в различна валута . Парите се давали на доверен човек – хавалдар, който предоставял и съответната парола.Част от членовете, свързани с организираната престъпна група, са женени за българки и са се занимавали с търговска дейност у нас.", "date": "2019.06.25", "title": "Обвиниха 8 за трафик на мигранти, превеждали по 40 на седмица през страната ни (снимки)"}
{"url": "https://offnews.bg/futbol/balgarski-referi-sviriat-polufinal-na-evropejskoto-do-21-godini-706109.html", "text": "Международните ни рефери Георги Кабаков, Мартин Маргаритов и Деян Вълков са определени да ръководят мач от полуфиналната фаза на продължаващото в Италия Европейско първенство по футбол за младежи до 21-годишна възраст.На нашите съдии ще им бъде поверен \"сблъсъка на големите\" на 27-и юни между Франция и Испания в единия полуфинал от еврошампината, съобщи информационна агенция \"Темпо Нюз\".Срещата в четвъртък е от 21 часа българско време на стадиона в Реджо Емилия и ще бъде предавана пряко в ефира на БНТ 3.До този престижен наряд на Георги Кабаков, Мартин Маргаритов и Деян Вълков се стигна след отличните им оценки, които са им били данени в ръководените от тях два мача от груповата фаза от първенството Дания - Австрия миналия четвъртък и Франция - Румъния снощи.Триото наши рефери са били специално поздравени за авторитетното им и безупречно съдийство късно снощи лично от шефа на съдиите в УЕФА - италианеца Роберто Розети, който бе съдийски наблюдател на срещата Франция - Румъния.Строгият италианец лично искал да се увери в качествата на българите и затова бил пратен за съдийски наблюдател за този мач.Веднага след двубоя, сеньор Розети обявил на Кабаков, Маргаритов и Вълков, че те остават на Апенините, заради представянето им досега в груповата фаза и са селектирани като една от двете съдийски бригади за наряд в следващата фаза - елиминациите на финалите в Италия.Самото участие на Георги Кабаков, Мартин Маргаритов и Деян Вълков на финалите на Европейското младежко първенство е голям престиж за българското съдийство, а даването на наряд за такъв тежък полуфинал като Франция - Испания си е вече чудо, защото българи досега не са свирили мачове на Европейско първенство, отбелязват медиите на Апенините.", "date": "2019.06.25", "title": "Български рефери свирят полуфинал на европейското до 21 години"}
{"url": "https://offnews.bg/zdrave-i-krasota/v-sasht-puskat-v-prodazhba-viagra-za-zheni-706110.html", "text": "Американската Агенция за контрол на храните и лекарствата (FDA) одобри за продажба лекарство, което засилва сексуалното желание при жените, известно още като „женска виагра“, съобщава .Експертите на агенцията все пак признават, че новият препарат има „оскъдни рецензни данни“. Медикаментът, който излиза на пазара с търговската марка Vyleesi, е известен още като бремеланотид. Веществото се инжектира 45 минути преди сексуален контакт и въздейства на мозъчния център, свързан с либидото. Не се препоръчва използването му повече от 8 пъти месечно.Ефикасността и безопасността на Vyleesi са изследвани с две 24-седмични рандомизирани, двойно слепи, плацебо-контролирани проучвания при над 1200 жени в предменопауза. При този вид проучвания участниците се разделят на две групи, на случаен принцип, едната приема плацебо, другата - конкретния препарат, а учените, които изследват ефекта му, не знаят коя е контролната група.Експертите се отнасят скептично към разработката, тъй като пониженото сексуално желание може да бъде предизвикано от различни фактори и те трябва да бъдат консултирани със специалист. Освен това препаратът е одобрен твърде скоро и все още не са получени данни за възможните странични действия при продължително използване.", "date": "2019.06.25", "title": "В САЩ пускат в продажба виагра за жени"}
{"url": "https://offnews.bg/interviu/da-svirish-tcvetove-balgarin-izobreti-unikalno-prilozhenie-koeto-izs-706101.html", "text": "Vivid Harmony е иновативно приложение за конвертиране на изображения с хроматични цветове в музика. Разработено е от добричкия художник и фотограф Димитър Христов. С него можете да си композирате прекрасни мелодии на своя мобилен телефон, вдъхновени от снимки и картини.Приложението е достъпно за свободно сваляне за всички Андроид устройства и .Представяме ви интервю със създателя му: 39-годишния художник, дизайнер и музикант Димитър Христов, , препечатано с тяхно позволение.Как се роди идеята за създаването на Vivid Harmony?Причината и всъщност поводът да стигна до това буквално научно откритие в областта на хармонията между хроматичните цвят и звук е моят интерес в различни посоки на изкуствата – визуални и съответно музика. Допирните точки между тях се оказаха повече, отколкото съм очаквал, или ако трябва да съм още по-конкретен - говорим за пълно припокриване в хармонията.Това, което примерно във визуалните изкуства и познанието за цвета се нарича разделно-допълващ цвят, в музиката е блус. Както можем да транспонираме музикалните тонове, запазвайки съотношенията помежду им, по същия начин можем да транспонираме и визуално изображение, запазвайки интервалите между цветовете.Как се получава това?Имаме 12 хроматични третични цвята, имаме и 12 музикални тона, когато нанесем една върху друга двете скали, това ни позволява да ги транспонираме една спрямо друга и всъщност да извлечем звука от дадено визуално изображение и обратно – да извлечем цветовете от музиката.Как точно работи приложението?Малко ми е трудно да го обясня с думи, защото то се демонстрира. Реално погледнато, поставяйки на всеки един от тези 12 третични цвята съответна стойност, съответен музикален тон, който не се слага случайно, разбира се, и те си вървят по скалата, това ни позволява вече да асоциираме даден цвят с даден музикален тон.Когато говорим за допълващи цветове, говорим за постигане на максимална динамика в цветовата хармония. Абсолютно същата динамика откриваме и в съответстващите музикални стойности.Как можем да използваме това приложение и за какво служи то?Отваряте си картинка, алгоритъмът изчислява съответните стойности на доминиращите цветове в картинката и ви връща музикалните стойности и възможно най-близката музикална тоналност, която съответства на вашето изображение. Разбира се, след това може да си изсвирите мелодия, защото тези цветни кръгчета, когато ги натиснете, издават звук и може да си композирате навсякъде по всяко време, да се вдъхновявате от собствените си фотографии и картини или от някой пейзаж, който сте заснели с телефона си в момента.Но има една важна подробност, която не трябва да се пропуска, че всъщност окото е гладно, а ухото е капризно.Какво искате да кажете с това?Окото винаги има нужда от още информация и е склонно да изтърпи някой цвят, който не си е на мястото, докато ухото е капризно, защото не би изтърпяло тон, който не си е на мястото, веднага ще усетим, че има нещо фалшиво в мелодията. Разбира се, както споменах - процесът е двупосочен.Към кого е насочено това интересно приложение?Самото приложение, разбира се, е насочено към абсолютно всеки, който желае, на когото му е интересно и забавно. За едни би било вдъхновение, за други – забавление. Но реално погледнато приложението на разработката ми има много по-мащабен обхват, говорим за пълно припокриване в хармонията между цвят и звук! Сега сами може да се досетите всъщност на колко места това може да се приложи. Един много бърз и лесен пример са сценичните изкуства като балет, театър и т.н. Когато имаме възможно най-доброто припокриване и синхрон между цвят и звук постигаме и най-силно цялостно въздействие.Всъщност резултатът от моята разработка е готова формула за постигането на тази хармония. А приложението за телефони е просто забавната част.Колко време Ви отне да го разработите?Разработването на самото приложение за мобилни устройства определено не беше най-трудната част. Наистина трудоемката част, онази, която ми отне повече от три години, беше проверката на тази формула! А проверката е чрез анализ на изключително много визуални и музикални произведения от много и различни стилове и в двата вида изкуства. Резултатите, до които достигнах, са изключително интересни. И това породи желанието ми да направя тази моя разработка достъпна за всеки, дори за онези, които не биха я разбрали, но могат да и се насладят.Как се представя пред публика една такава разработка?Щастлив съм, че от много места проявиха интерес да разкажа за изследването ми.Но най-голямото признание и чест за мен беше поканата, която получих от Националната художествена академия, на която аз съм възпитаник, да представя моята разработка. Да разкажеш за нещо, което си направил пред академична аудитория, и да получиш признание, мисля, че означава само по себе си много.Самото представяне всъщност е нещо като лекция – концерт. На живо, пред публика демонстрирам как се случва извличането на съответните стойности от дадено визуално или музикално произведение. И как тези стойности могат да се превърнат съответно в картина или инструментал.За подкрепа в музикалните изпълнения аз се обърнах към моя приятел и дългогодишен преподавател по китара Милен Томов. Много съм щастлив, че той прие моята покана. Милен е прекрасен музикант и за мен е огромно удоволствие да свирим заедно.Откъде почерпихте вдъхновение за създаването на Vivid Harmony?Паул Клее е като основа за мен в изучаването, самият той, приносът му за разбирането ни за цвета и въобще приносът му в изкуството се равняват с този, който има Нютон във физиката, затова ми беше изключително любопитно да надникна и резултатите, които открих бяха впечатляващи. Музиката, която извличам от негови картини, е просто прекрасна.Интересно е и това,че така както можем да преливаме цветовете в живописта, по абсолютно същия начин можем да преливаме музикалните стойности използвайки смесени - сплит акорди. Когато извличах музикалните стойности от акварели, ми достави огромно удоволствие точно този процес на преплетени стойности, които наистина звучат прекрасно.", "date": "2019.06.25", "title": "Да свириш цветове: Българин изобрети уникално приложение, което изсвирва картини"}
{"url": "https://offnews.bg/zdrave/i-edna-chasha-bira-ili-vino-sa-opasni-pri-shofirane-706106.html", "text": "Една чаша бира или вино е достатъчна, за да се разколебаят волевите ни механизми, установиха невробиолозите от Съсекския университет, съобщава .Учените решили да проверят дали наистина умереното потребление на алкохол – чаша вино или бира не предизвикват поведенчески проблеми – импулсивност, агресия, рискови реакции. Ръководителят на изследването д-р Силвана де Пирро пояснява, че експериментът е трябвало да установи, доколко са безопасни допустимите дози алкохол в кръвта на шофьора. Оказва се, че дори малко количество е в състояние да повлияе върху волята и самоконтрола.Изследователката твърди, че е твърде сложно да се измери способността за самоконтрол с анкета, защото често върху отговорите на участниците влияят слабият самоанализ, желанието да отговорят на очакванията и неспособността да разберат въпросите. Затова учените са използвали като метод за изследване несъзнателните волеви механизми.Когато физическият стимул (светлина или звук) следва произволно действие (например движение с ръка), човек чувства, че стимулът е станал по-рано, отколкото в действителност, а действието по-късно, отколкото е всъщност. Това означава, че мозъкът \"сближава\" във времето волевото действие и физическия стимул. На участниците в експеримента било предложено да изпият количество алкохол, пропорционално на индекса маса на всеки, за да получат допустимата при шофиране концентрация на алкохол в кръвта. Оказало се, че тези малки дози дори още по-силно „приближават“ в мозъка произволните действия и физическите стимули. Учените установяват, че малко количество алкохол може да доведе човек до състояние, в което е склонен да надценява реакциите си, а прекалената увереност може да предизвика опасни действия.Авторите на изследването смятат, че допустимата концентрация на алкохол в кръвта трябва да бъде преразгледана.", "date": "2019.06.25", "title": "И една чаша бира или вино са опасни при шофиране"}
{"url": "https://offnews.bg/futbol/dimitar-penev-iskah-da-sliaza-na-pliska-sled-sasht-94-706075.html", "text": "Треньор №1 на ХХ век у нас Димитър Пенев направи любопитно признание пред \"Телеграф\" за завръщането на националния отбор след четвъртото място на световното първенство в САЩ през 1994 година.Пената видял от автобуса еуфорията в столицата, но явно не подозирал, че на националния стадион е организирано посрещане.Той поискал да го оставят на спирката при хотел \"Плиска\", която се намира на \"Цариградско шосе\", защото Стратега живее наблизо.\"Бях тръгнал да се прибирам. Тъкмо направих няколко крачки и ме извикаха да продължим към стадиона, където трябваше да ни наградят.Трибуните - пълни, скандират имената ни, беше невероятно изживяване, което остава завинаги\", казва Пенев.", "date": "2019.06.25", "title": "Димитър Пенев: Исках да сляза на Плиска след САЩ 94"}
{"url": "https://offnews.bg/obshtestvo/valeri-simeonov-partiite-pribarzaha-s-namaliavaneto-na-subsidiite-706071.html", "text": "Решенията на партиите за намаляването на субсидиите са взети прибързано, нужен е по-обширен диалог, коментира лидерът на НФСБ Валери Симеонов преди началото на Коалиционния съвет, на който днес \"патриотите\" ще обсъдят с ГЕРБ проектозакона за орязване на субсидията.Очаква се по-късно тази седмица парламентът да гласува окончателно предложението на управляващата партия субсидията да стане 1 лев вместо досегашните 11. Изходът от вота обаче е под въпрос.От Коалиционния съвет отсъства лидерът на \"Атака\" Волен Сидеров, който е на посещение в Москва като част от парламентарната делегация, водена от председателя на парламента Цвета Караянчева.", "date": "2019.06.25", "title": "Валери Симеонов: Партиите прибързаха с намаляването на субсидиите"}
{"url": "https://offnews.bg/politika/tcik-posochi-dvama-novi-deputati-na-miastoto-na-elena-joncheva-i-petar-706074.html", "text": "Анна Николаева Славова и Смиляна Николова Нитова–Кръстева са новите депутати на \"БСП за България\". те ще заемат местата на избраните за евродепутати Петър Витанов и Елена Йончева, определи ЦИК.Анна Славова влиза в парламента като представител на софийския 25-ти избирателен район, на мястото на Петър Витанов. Славова е районен председател на левицата в Банкя и бивш столичен общински съветник. Работила е като търговско-инвестиционен представител на България в посолството в Испания.Смиляна Нитова-Кръстева влиза от хасковския изборен район на мястото на Елена Йончева. Адвокат по професия, тя бе народен представител от БСП в 42-рото Народно събрание.", "date": "2019.06.25", "title": "ЦИК посочи двама нови депутати на мястото на Елена Йончева и Петър Витанов"}
{"url": "https://offnews.bg/kultura/omnium-gatherum%c2%a0i-hamferd%c2%a0s-kontcert-u-nas-706097.html", "text": "BGTSC представя: Концерта на Omnium Gatherum, който ще се състои тази година на 7 октомври от 19:00 часа в столичния клуб Микстейп 5. Събитието е част от турнето „The Burning Cold Continues…”, представящо най-доброто от групата!Преди финладците на сцената ще видим фариорската дуум метъл гордост Hamferd и епичните пауър-блек-фолк метъли от Дания Heidra.Билетите са в продажба онлайн и в мрежата на Евентим, а някои от местата на които можете да ги намерите са Бензиностанции OMV , Technopolis, Български пощи, Orange, Usit Colours, магазини На Тъмно, Office 1 Superstore, билетна каса на EVENTIM на ул.“6-ти септември“в София, билетен център НДК, Дворец на културата и спорта – Варна, Пловдив – билетна каса пред общината.Билетите са вече в продажба, а до 28 юни ще са на цена от 35 лева. От 29-ти юни и до деня на концерта цената ще е 40 лева. В случай на останали в деня на събитието и на място в клуба цената на входа ще е 45 лева.*Клубът не работи с резервации**Политика за достъп на непълнолетни:  ***Гардероб - пътване за употреба:  Предстои обявяването на допълнителна информация.", "date": "2019.06.25", "title": "Omnium Gatherum и Hamferd с концерт у нас"}
{"url": "https://offnews.bg/ikonomika/evrohold-se-nadiava-da-pridobie-chez-do-kraia-na-2019-a-706080.html", "text": "Дружеството \"Еврохолд\" се надява да придобие ЧЕЗ до края на годината, като дотогава да получи всички регулаторни разрешения за това, обяви на среща с журналисти председателят на Надзорния съвет Асен Христов.\"Еврохолд\" е сключил договор за покупката с ЧЕЗ Прага за 335 млн. евро. Средствата ще бъдат осигурени от две глобални банки и собствен капитал. 300 милиона са договорените кредити, а 80 милиона евро ще бъдат набрани от фондовата борса. От холдинга освен това обмислят да поканят представител на държавата в борда на електроразределителното дружество.След като сделката бъде финализирана, „Еврохолд“ ще се концентрира върху намаляването на загубите по преносната мрежа, за да не се налага сериозно увеличение на цената на тока, коментира още Асен Христов.От „Еврохолд“ смятат да останат в енергийния бизнес поне десет години и не скриват амбициите си да придобият и други активи на ЧЕЗ извън страната.Чешката централа на ЧЕЗ предпочела офертата на \"Еврохолд\" пред тази на индийска компания, която предлагала разсрочено плащане. Преговорите се водели от февруари.В интервю за  днес Асен Христов отрече в сделката да прозират политически интереси. „Нека да не търсим политически мотиви в една бизнес сделка. Жълти медии и някои политици се опитват да я използват за политически интереси и КФН може да се самосезира”, заяви той. Христов коментира думите на лидера на БСП Корнелия Нинова, че „ЧЕЗ е продадена на втората Гинка” с думите: „Казвам се Асен. Не се приемаме като втората Гинка. Това беше просто една метафора”.", "date": "2019.06.25", "title": "Еврохолд се надява да придобие ЧЕЗ до края на 2019-а"}
{"url": "https://offnews.bg/obshtestvo/feribotat-pri-gkpp-svishtov-vremenno-ne-raboti-706078.html", "text": "Фериботът в Свищов временно не работи, съобщи МВР.Платформа “Ваду Ой” при ГКПП-Свищов е с аварирал двигател на кораба и се намира на територията на Румъния. Това е причината фериботът да преустанови работа до отстраняване на аварията.Товарните автомобили се пренасочват към ГКПП Никопол и ГКПП Русе.Ферибот „Свищов - Зимнич” е алтернатива на Дунав мост и осигурява най-кратката връзка за София, Централна и Южна България и оттам за Турция и Близкия изток.", "date": "2019.06.25", "title": "Фериботът при ГКПП-Свищов временно не работи"}
{"url": "https://offnews.bg/bojni/shishkoto-ruis-ne-se-poddava-na-provokatciite-na-tajsan-fiuri-706081.html", "text": "Световният шампион в тежката категория на професионалния бокс Анди Руис младши няма намерение да отговоря на обидите на Тайсън Фюри.На 1 юни мексиканецът шокира света, след като свали от трона британеца, печелейки с технически нокаут в седмия рунд на голяма гала вечер в зала \"Медисън Скуеър Гардън\" в Ню Йорк.След победата Фюри го нарече нещастник и заяви, че Руис не е на нивото на големите боксьори. Мексиканецът обаче няма намерение да влиза в полемики.\"Да, Анди Руиз е нещастник, всички са нещастници. Аз все още съм фен на този човек. Не знам дали хората искат да говоря лошо за него, но аз не съм такъв човек.Докато Тайсън Фюри прави онова, което прави, аз ще го привествам, както и Дионтей Уайлдър. Защото сме големи хора.Ние рискуваме живота си на ринга, за да се грижим за семействата си. Не съм човек, който говори извън ринга. Но на ринга със сигурност ще говоря\", каза Руис.", "date": "2019.06.25", "title": "Шишкото Руис не се поддава на провокациите на Тайсън Фюри"}
{"url": "https://offnews.bg/politika/reshenieto-za-partijnite-subsidii-se-otlaga-za-iuli-dds-niama-da-se-n-706082.html", "text": "Решението за намаляването на партийните субсидии се отлага, стана ясно след съвещанието на Коалиционния съвет, което се проведе днес преди обед в Министерския съвет. ДДС няма да бъде намалявано, обяви управляващата коалиция.Предстоят нови консултации между парламентарно представените партии, за да има по-дълбок анализ на нужните промени в Закона за политическите партии относно размера на субсидиите. Те се очаква да бъдат гласувани в пленарна зала до началото на август, т.е. преди лятната ваканция на депутатите.\"Още тази седмица от „Обединени патриоти“ ще инициираме консултации в Народното събрание с останалите политически сили, за да намерим разумния баланс и законите за политическите партии и за бюджета да бъдат обсъждани и разглеждани заедно, заяви лидерът на НФСБ Валери Симеонов в Министерски съвет след заседанието на Коалиционния съвет. - Законите ще бъдат гледани заедно след постигането на разумен компромис между всички политически сили. Като сме поставили срок двата закона да минат през зала до ваканцията от 1 август, за да не бъдем упреквани, че умишлено отлагаме въпроса за субсидиите, за да не бъде разглеждан въобще“, заяви Симеонов. Той добави, че в коалицията всички са на позицията, че субсидиите трябва да бъдат намалени, защото в обществото съществува такова очакване.Премиерът Борисов коментира, че все още стои зад предложението си субсидиите да бъдат намалени на 1 лев на получен глас.Борисов обяви още, че няма да бъдат променяни данъчните закони в рамките на мандата, защото такава точка е залегнала в коалиционното споразумение между ГЕРБ и Патриотите. По тази точка вече няма да дебатираме, заяви премиерът. Думите му са по повод предложения от БСП и ДПС за намаляване на ДДС върху някои стоки.", "date": "2019.06.25", "title": "Решението за партийните субсидии се отлага за юли. ДДС няма да се намалява"}
{"url": "https://offnews.bg/drugi/otborat-na-pfv-navartia-785-obikolki-v-eko-12-chasa-na-balgaria-706083.html", "text": "Стартът на второто издание на ЕКО 12 часа на България бе даден на 23 юни, точно в 10.30ч., на пистата в гр. Хасково. В оспорвана надпревара, сили премериха 140 участника от 11 националности, разпределени в 34 отбора.За първа година, организаторите на 12-часовото състезание за издръжлижост разделиха отборите в две категории- PRO (мин. 83кг.) и GOLD (мин. 93кг.)В 22:30 часа, финалната права на ЕКО 12 часа на България, първи премина италианският отбор PFV, с 785 обиколки. На призовата стълбичка на второ място се качи отборът на Kart-Events от Белгия, изоставащ с една обиколка, а третото място бе за миналогодишните победители WLF racing team. Всички те се класираха в категория PRO.В категория GOLD на първо, второ и трето място се класираха както следва, отборите на GLS Racing Team, Bizol и Chayka Racing Team.Звездното присъствие тази година бе допълнено от отбора \"All stars\", с участието на 13-кратната национална сноуборд шампионка, Сани Жекова, актрисата – Снежана Макавеева, ултрамаратонецът - Краси Георгиев, 11 кратният Световен шампион по плувен маратон - Петър Стойчев, както и рали шампионът Григор Григоров. Въпреки не толкова познатият за тях спорт, те показаха отлична екипна работа и хъс за победа. Звездният тийм се класира на предпоследно място с 749 обиколки.Отборът на \"ЕКО Рейсинг Тийм\", оглавяван от 24-кратния шампион на България по мотоциклетизъм - Мартин Чой също показа изключителни умения на картинг пистата като се класира на 20-то място.\"Радваме се да съобщим, че и тази година, ЕКО 12 часа на България събра толкова много любители на картинг спорта, като ги обедини в едно 12 часово предизвикателство за издръжливост, където показаха феърплей и отлични умения.Заедно с партньорите, които ни подкрепиха и популярните лица, които се включиха в тазгодишното състезание, се надяваме да сме дали добър пример за подръжание и да сме запалили повече млади хора към активен начин живот\", съобщи организаторът на събитието, Николай Върбицалиев.", "date": "2019.06.25", "title": "Отборът на PFV навъртя 785 обиколки в ЕКО 12 часа на България"}
{"url": "https://offnews.bg/politika/kaloian-pargov-gavrata-s-tarpenieto-na-sofiantci-e-palna-706084.html", "text": "Летни бури винаги е имало. Това не е новина. Новината е, че след продължителен и широко прокламиран ремонт, струващ скъпо на столичани и европейските данъкоплатци, вчера знаковата улица „Солунска“ се превърна в езеро.Ситуацията предизвика кошмар за автомобилния трафик и за търговските обекти в района. Това каза лидерът на БСП – София и председател на групата на социалистите в СОС Калоян Паргов и допълни: „ГЕРБ потопи София“.„Истината е, че ръководството на Столична община от години нехае за здравето и сигурността на софиянци. Вглъбена единствено в усвояването на европейски средства, които отиват в незнайно чий джоб, управата на София подлага на изпитания гражданите и бизнеса в града“, констатира Паргов.Той припомни, че само преди дни човек бе поразен от мълния и загина в Люлин, а вчера гръм удари трафопост на кръстовището на булевард „Константин Величков“ и улица „Цар Симеон“ в София и предизвика пожар. „Азбучното правило да има ефективни гръмоотводи не се спазва. Кой, ако не Столична община, трябва да следи за сигурността на населението?“, риторично попита той.„Абдикацията на кмета на София от всички задължения по поддържането и качественото изграждане на инфраструктурни обекти и съоръжения вече дава своите трагични резултати. Оправданието, че вината е само и единствено на изпълнителите на ремонтите, е несъстоятелно. Възложителят – Столична община трябва да носи отговорност за случващото се в града. Гаврата с търпението на софиянци е пълна“, категоричен е Калоян Паргов.", "date": "2019.06.25", "title": "Калоян Паргов: Гаврата с търпението на софиянци е пълна"}
{"url": "https://offnews.bg/izvan-terena/bivsh-frenski-natcional-razbi-sartceto-na-pamela-andersan-706115.html", "text": "Звездата от \"Спасители на плажа\" Памела Андерсън е с разбито сърце. Тя обяви официално раздялата си с френския футболист Адил Рами. Двамата бяха заедно за повече от 2 години, но любовната им авантюра вече е минало.51-годишната актриса разкрива, че паралелно с нея световният шампион от Русия е имал връзка с друга жена. В момента 33-годишният Адил Рами играе за Марсилия. Там двамата с Памела живееха в имение. Говореше се дори за брак, но всичко вече е в миналото.Ето какво написа Памела в Инстаграм:“Последните повече от 2 години в живота ми бяха една голяма лъжа. Бях измамена, бях подведена да вярвам, че… бяхме “много влюбени”. Съкрушена съм, след като тези дни разбрах, че той е водел двойствен живот.Той се шегуваше за други футболисти, които имали любовници в квартири в близост до тези на техните съпруги.Той даже ги наричаше “чудовища”. Но това е по-лошо. Той е лъгал всички. Как е възможно да контролираш сърцата и умовете на две жени едновременно?Убедена съм, че е имало и други. Той е чудовището. Как можех да помагам на толкова много хора, а в същото време да не бях достатъчно умна, че да помогна на себе си…?”.", "date": "2019.06.25", "title": "Бивш френски национал разби сърцето на Памела Андерсън"}
{"url": "https://offnews.bg/obshtestvo/fandakova-pusna-v-doklad-sdelkite-v-borisovata-ot-vremeto-na-sinite-706073.html", "text": "Кръглото кафене \"Кривите огледала\", Детски кът - Водно каналче, Велописта и Трите дансинга в Борисовата градина да бъдат върнати на Столична община, иска кметът Йорданка Фандъкова. Четирите имота са предоставени за стопанисване и управление на \"Софийски имоти\" ЕАД на 28 юли 1997 г., става ясно от доклад на Фандъкова до СОС. Предоставените имоти и сградите върху тях са включени в акт за публична общинска собственост от 8 декември 2003 г. на район „Средец“, с който е актуван имот - Столичен парк „Борисова градина“ с площ от 581,043 дка. През 2017 г. „Софийски имоти“ ЕАД прекрати договорите за наем на земята и задължи наемателите да предадат държането на недвижимите имоти, като терените трябва да бъдат освободени от всички вещи и почистени. По заповед на Фандъкова шефът на „Общински строителен контрол“ към НАГ издаде заповеди за премахване на незаконни строежи на терените на „Капитолия“ и „Веселото село“. И двете заповеди са обжалвани пред Административен съд София град. Обжалвани са и прекратяванията на договорите за наем, с които се иска предаване на терените на „Софийски имоти“, като до момента на първа инстанция в ползва на „Софийски имоти“ приключи делото с наемателя на терена на автокъща „Капитолия“.  Четирите имота попадат в Парк „Княз Борисова градина“, който се подържа и управлява от общинското предприятие „Паркове и градски градини“, в това число и частта от парка, която е изключителна публична държавна собственост, дадена за управление на Столична община през 2012 г. с решение на Министерския съвет.Категоричното ми мнение е, че целесъобразно и законосъобразно е цялата територия на парка да бъде управлявана от Столична община като се поддържа от общинското предприятие „Паркове и градски градини“, в това число и описаните по-горе 4 имота, стопанисвани и управлявани в момента от „Софийски имоти“ ЕАД. Предлагам н а общинския съвет прехвърлянето на владението на имотите да се извърши между ОП „Паркове и градски градини“ и „Софийски имоти“ ЕАД, чрез предавателно-приемателни протоколи в срок, определен от Столичния общински съвет. Това решение кореспондира напълно и със започналата процедура по приемане на Подробен устройствен план на „Княз Борисовата градина“, пише в доклада си Фандъкова. През 2016 г. след решение на Столичен общински съвет и проведен конкурс за избор на проектант, на дружеството „Ковачев архитекти“ е възложено изготвянето на проект на Подробен устройствен план на парк „Княз Борисова градина“. През 2019 г. проектът на ПУП беше предаден за разглеждане и обсъждане. Изработването и приемането на Подробен устройствен план на Борисовата градина има две важни цели – първата, е запазването на парка, а втората – недопускане на ново строителство в него. Въпросът за недопускане на ново строителство е изключително важен поради фактът, че на територията на Княз Борисовата градина съществуват терени, които преди 15-20 години са станали частна собственост. На 18.12.2002 г. с решение № 50 по Протокол № 46 на Столичен общински съвет, „Кръгло кафене „Кривите огледала“ е апортирано в капитала на „Софийски имоти“ ЕАД. Със същото решение СОС е дал и съгласие за извършване на разпоредителна сделка със сградата. Три месеца по-късно – през март 2003 г. сградата от 88,5 кв. м. на кота „0“, 52,7 кв. м полуниво и съответното право на строеж върху общинската земя са продадени на едноличен търговец „Минкин – Албена Минкин“. Със същото решение №50 от 2002 г. Столичен общински съвет „с цел създаване на комплексни зони за отдих, развлечение, спорт и обслужване на населението“ апортира в акционерно търговско дружество притежаваните от „Софийски имоти“ ЕАД терени – „плаж-лятна къпалня „Мария Луиза“ с прилежащ терен и „Летен театър с прилежащ терен“. Апортът е извършен след като през 1996 и 1999 г. с решения на СОС двата имота първо са дадени за управление и стопанисване на „Софийски имоти“ ЕАД, а след това са включени в капитала на дружеството.На 13.07.1998 г. с решение на №46 по протокол №45 Столичен общински съвет включва в капитала на „Софийски имоти“ ЕАД терен от 2500 кв. м. на ул. „Арх. Йордан Миланов“, върху който е разположен ресторант „Тенекиите“. През 1999 г. с приватизацията на „БКС-Средец“ ЕООД е приватизиран ресторанта, а през 2001 г. „Софийски имоти“ ЕАД заменя терена под ресторанта срещу два апартамента на вече приватизираното „БКС-Средец“. През 2005 г. имотът е продаден на „Телекомплект“ АД.На 29.09.1999 г. Столична община прехвърля възмездно на събирателно дружество с фирма „М плюс В – Митов и сие“ СД правото на собственост върху обект от 250 кв. м, представляващ „Пицария Ариана“, намираща се в м. „Борисова градина“ срещу пазарната цена на правото на строеж от 23 385 лв.На 22.12.1999 г. с решение №47 по протокол №4 Столичен общински съвет приема план на „детски увеселителен център“ в м. „Борисова градина – Погребите I част“, кв. 5, парцел II и обявява 35 000 кв. м от публична в частна общинска собственост. Със същото решение СОС дава съгласие имота да се замени за жилищни имоти с фирмата „Пио Технолоджи“ АД. През 2001 г. Столична община заменя терена от 34 880 кв. м срещу 42 броя жилища. На 11.12.2000 г. с решение №31 по протокол 19 Столичният общински съвет обявява от публична общинска собственост в частна общинска собственост 10 дка в м. „Борисова градина – Погребите“. На 01.08.2002 г. Столична община сключва договор за замяна с търговското дружество „Цирк Роял“ АД на 10 000 кв. м в местност „Борисова градина – Погребите“ срещу 10 апартамента. Фирма „Цирк поял“ АД доплаща на Столична община 85,60 лв. разлика в оценката на заменените имоти. Към настоящият момент имотът е собственост на „Литекс пропърти“ АД.Подробният устройствен план на „Княз Борисовата градина“, който в момента се обсъжда, следва категорично да защити имотите, които са част от територията на парка като част от зелената система на София, като не допуска инвестиционни намерения на частните собственици, свързани с ново строителство.За четирите описани по-горе имота с идентификатори 68134.109.41, 68134.109.31, 68134.109.32 и 68134.109.33, които ще бъдат върнати за управление на Столична община, следва кмета на район „Средец“ да състави актове за публична общинска собственост.За всички общински поземлени имоти, намиращи се в парк „Княз Борисова градина“, кметовете на районите „Средец“, „Лозенец“ и „Изгрев“ следва да съставят актове за публична общинска собственост, съгласно одобрените кадастрална карта и кадастрални регистри, съгласно чл. 59, ал. 1 от Закона за общинската собственост, като за изпълнението внесат доклади в Постоянната комисия по Икономика и стопанска дейност към Столичен общински съвет, пише още в доклада на Фандъкова. ", "date": "2019.06.25", "title": "Фандъкова пусна в доклад сделките в Борисовата от времето на сините"}
{"url": "https://offnews.bg/ikonomika/cofijc%c4%b8a-voda-planipa-46-3-miliona-leva-invectitcii-ppez-tazi-godina-706091.html", "text": "Общата дължина на ВиК мрежата в София вече надминава 5500 км. Това каза изпълнителният директор на „Софийска вода“ Васил Тренев, като представи „Началото на втората половина на Бизнес плана 2017-2021“ на дружеството. Броят на възникналите течове е намалял с над 12%, отчете още Тренев. За петгодишния период са предвидени инвестиции в размер на 209 млн. лв., а за 2019 г. те са в размер на 46.3 млн. лв.“, каза още той.  Oт пpeдвидeнитe зa 2019 г. влoжeния 23,9 милиoнa лeвa ca в пoдoбpявaнe нa ycлyгитe зa дocтaвĸa нa вoдa, 15,9 милиoнa лeвa в oтвeждaнe нa oтпaдъчни вoди и 6,5 милиoнa лeвa в пpeчиcтвaнeтo им, дoпълни oщe тoй. „Голям инвестиционен проект на дружеството е изграждането на нов метантанк в Пречиствателната станция за отводни води край „Кубратово“ на стойност 6,5 млн. лв. Строителството му вече стартира и се очаква новото съоръжение да допринесе за достигането за още по-голяма енергийна независимост на цялото дружество с произвежданата „зелена енергия“, обясни Тренев. Равносметката на „Софийска вода“ показва, че качеството на питейната вода трайно е над 99.22%. Тренев добави, че има нула отклонение в качеството на доставената вода по домовете и нула отклонение от измерваните нормативно параметри на пречистената вода. „Съвсем наскоро като доказателство за това, „Софийска вода“ стана първия в страната воден оператор, който получи регистрация от МОСВ и Европейската общност за управление на околната среда и одит – ЕМАС. Това е признание за прилагане на най-висок европейски екологичен стандарт“, похвали екипа си Тренев. Дo ĸpaя нa инвecтициoнния пepиoд ce oчaĸвa зaгyбитe нa вoдa дa нaмaлeят дo 38,72 на сто, ĸaтo пpeз 2002 г. тe ca били близo 70%. Изпълнитeлният диpeĸтop cъoбщи oщe, чe cъвмecтнo c УACГ e зaпoчнaтo пpoyчвaнe зa peaлнoтo пoтpeблeниe нa вoдa нa нaceлeниeтo. Πъpвият зa Бългapия пoдoбeн пpoeĸт тpябвa дa пpиĸлючи дo 2020 г.95% от населението на София има достъп до канализация, но то е разпределено на различни територии, така че 5% от хората и 20% от обхвата на града са без канализация, стана ясно още на пресконференцията на \"Софийска вода\". На въпрос на общинския съветник от БСП Борис Цветков, според когото \"хората искат канализация, не дигитализация\" от дружеството, експертите обясниха, че отчуждаването на имоти на места излиза по-скъпо от самото изграждане. На поставен от представителка на Бусманци въпрос заОт днес влиза в сила „Харта на клиента“ на „Софийска вода“, каза ангажиментът пред клиентите е да реагират до два часа на сигнали.", "date": "2019.06.25", "title": "Coфийcĸa вoдa плaниpa 46,3 милиoнa лeвa инвecтиции пpeз тази година"}
{"url": "https://offnews.bg/futbol/levski-pochita-gundi-i-kotkov-v-nedelia-706077.html", "text": "Ръководство, служители, ветерани и привърженици на Левски ще поднесат венци и цветя в неделя, 30 юни от 11:00 часа, по случай 48-та годишнина от трагичната гибел на легендите на \"сините\" и националния отбор Георги Аспарухов–Гунди и Никола Котков.Поклонението ще се състои на Централните софийски гробища. Двете големи звезди на българския футбол загинаха на 30 юни 1971 година в автомобилна катастрофа край прохода Витиня.Междувременно Левски излиза днес срещу руския хегемон Зенит Санкт Петербург във втората си проверка от лятната подготовка. Двубоят стартира в 19:00 часа.\"Сините\" загубиха от бразилския Ред Бул с 0:1 в първата си контрола за лятото. До края на лагера в Австрия за 26-кратните щампиони остават още два двубоя - с Тюркгюджю Атаспор на 1 юли, а след това и срещу Йънг Бойс.", "date": "2019.06.25", "title": "Левски почита Гунди и Котков в неделя"}
{"url": "https://offnews.bg/tenis/nadal-roptae-sreshtu-uimbaldan-federer-pak-otnovo-se-chuvstva-mlad-706087.html", "text": "Шампионът в тазгодишното издание на турнира от Големия шлем \"Ролан Гарос\" - Рафаел Надал е разочарован от решението на организаторите на \"Уимбълдън\" да поставят под №2 в схемата Роджър Федерер.Матадора ще бъде под №3, въпреки че е пред швейцареца в световната ранглиста.\"\", каза Надал.Малко след победата над Давид Гофен на финала на турнира в Хале, Роджър Федерер пък използва профила си в социалните мрежи и написа:\"Добре е отново да си на 10\", визирайки както рекордната титла №10 от Хале, така и предстоящия 10-и рожден ден на близначките му Майла и Чарлийн, които са рожденички следващия месец.\"Аз навърших 10 преди тях. Те ще го направят на 10 юли\", каза Федерер на пресконференцията след успеха и разсмя представителите на медиите.\"Отново се чувствам млад. По време на полета за нас утре и след като се събудя вероятно отново ще се чувствам стар, но засега съм млад\".", "date": "2019.06.25", "title": "Надал роптае срещу Уимбълдън, Федерер пък отново се чувства млад"}
{"url": "https://offnews.bg/obshtestvo/spornite-uchebnitci-po-istoria-spreni-puskat-gi-sled-korigirane-na-pr-706085.html", "text": "Спрени са учебниците по история за 10. клас с провокативни, похвални текстове за комунистическия режим. Министърът на образованието Красимир Вълчев е отправил препоръки за коригирането им към съответните издателства и след изпълнението им те ще могат да влязат в училищата.Това стана ясно от изказване на министъра днес, след като вчера Демократична България настоя за преработването им в отворено писмо до Вълчев, а фондация \"История и памет\" инициира петиция срещу \"подмяната на истината за комунистическия период и годините на прехода към демокрация\". Те цитират и един от новите учебници, в който пише, че Тодор Живков \"полагал грижи за народа\".ДБ настояват за обективно изучаване на комунистическия режим в България и за последиците от него и изразяват несъгласие със спестени термини и съдържание. \"Истината за зверствата не бива да бъде педагогическо табу\", на учениците \"не трябва да се представят не безобидни, „нормализирани“ версии на историята на комунизма, често граничещи с неприкрита носталгия по онова време\", се казва в позицията им. \"Манипулираната памет и избирателният поглед към тоталитарния режим са риск за бъдещето на демокрацията в България\", се казва още в писмото.По този повод днес министър Вълчев напомни, че в утвърдената миналата година програма по история за 10. клас комунистическият режим ясно е класифициран като тоталитарен и подробно е описано какво трябва да включват учебниците. Затова учебниците на издателствата, които не са се съобразили с изискванията са спрени и към тях са отправени препоръки.Той напомни и какъв е редът за одобряване на учебниците и кой каква отговорност носи:Учебниците са спрени и след като бъдат коригирани, ще бъдат одобрени - потвърди той в отговор на журналистически въпрос.", "date": "2019.06.25", "title": "Спорните учебници по история спрени. Пускат ги след коригиране на провокативните текстовете за комунизма"}
{"url": "https://offnews.bg/obshtestvo/davame-1-61-ot-bvp-za-armiata-706092.html", "text": "Ще похарчим 1,61% от БВП или 927 милиона лева за отбрана тази година, пише в справка на НАТО, цитирана от БНР.Това бележи ръст от 0,3% в сравнение с парите, които сме давали пред 2014 година. Тогава сме давали 638 милиона лева или 1,31% от БВП.Към момента, най-много пари като процент от БВП в Алианс наливат от Щатите - 3,42%. Най-малко пък дава Люксембург - 0,55%. От БНР отбелязват, че е любопитно да обърнем внимание на това, че Черна Гора дава повече проценти от БВП за НАТО от България - 1,65 на сто.\"Разходите за отбрана нарастват последователно през последните пет години. Все повече страни достигат целта за отделяне на 2 на сто от БВП. Тази година очакваме до нея да стигнат 8 съюзници. За сравнение през 2014-та година те бяха само три. Това е добра тенденция и ние се надяваме тя да продължи\", коментира генералният секретар на НАТО Йенс Столтенберг.", "date": "2019.06.25", "title": "Даваме 1,61% от БВП за армията"}
{"url": "https://offnews.bg/analizi-i-komentari/da-se-otkazhesh-ot-bashtinata-kashta-706088.html", "text": "Гледам, слушам и чета как македонските историци от девет кладенеца вода носят да докажат, че Гоце Делчев бил македонец, въпреки че самият той приживе неведнъж се е декларирал като етнически българин! Гледам ги как с празен поглед се вайкат, кършат пръсти и правят изкуствено дишане на агонизиращата фалшива история кроена по мярката на македонистката идеология. История, написана за да прослави и оправдае победителите и да сатанизира и накаже победените. Напук на безспорните исторически факти.Живи да ги ожалееш тия македонски „историчари“. Имам чувството, че даже сами не си вярват на това, което твърдят. Но Македонската историография прилича на църковен канон. Не подлежи на обсъждане. Никакви доказателства не помагат – вярата им е по-силна от разума.Давам си сметка за пораженията, които фалшивата и пренадута история по времето на бивша Югославия е произвела в съзнанието им. Днес, в ерата на интернет, когато историческите източници излязоха от архивохранилищата и плъзнаха в социалните мрежи, македонците са шокирани и не могат да повярват, че всичко което са учили в югославските училища, в което са вярвали и което са възприели като част от собствената си личност, е лъжа. Дим и прах. И се опитвам да разбера хаоса в който се мята съзнанието им.От чисто човешка гледна точка, знам колко е трудно да изживееш катарзиса от юго-македонската комунистическа пропаганда която беше проникнала не само в учебниците по история, но и в литературата, театъра, кинематографията, изкуството, медиите и пр. Култът към Тито, мантрите за „братството и единството“, за стандарта на живот, за „българските фашистки окупатори“ и пр., бяха образователната матрица за македонизирането, югославянизирането и сърбизирането на българите, която, за съжаление, продължава да действа и сега. Върху тази матрица е изградено уверението, че родните им братя са най-големите им врагове, а окупаторите им са най-големите приятели!?Никак не е лесно да осъзнаеш, че всичко което си учил и възприел като част от себе си, е лъжа и да тръгнеш наново да пренареждаш познанията си и да опознаваш света около тебе. Все едно си разбрал, че жената с която си живял, обичал и боготворил, те е лъгала и изневерявала. Трябва наистина огромно усилие, за да преглътнеш и преосмислиш това което ти се е случило. И никой не може да ти помогне. Трябва сам да го преодолееш. Не всеки може и е готов да го направи, защото това никак не се постига лесно и бързо. Някои успяват, други не.Повечето македонци, но и българи в Западните покрайнини, три десетилетия след пропастта на юго-комунистическата утопия, все още с носталгия и умиление си мислят за нея. Тя като че ли е кодирана в съзнанието им и не могат да се освободят от нея. Те, и не само те, бяха възпитавани да обичат окупаторите си повече от родните си братя. Днес е много по-трудно да забравят старото, отколкото да научат и да възприемат нещо ново. Но абсолютна истина няма – тя е само мъчителен процес на нейното осъзнаване.Ето защо България не може и не бива да се примири с фалшифицирането на българската история в Македония. Фалшивата история произвежда фалшиво национално самосъзнание което не почива върху исторически факти, а върху митология. В случаят с Македония и на съзнателно възпитавани и отглеждани антибългарски чувства които покрай всичко останало са и опасни за българите и за България, но и за македонците и Македония.Държавата е все пак нещо прекалено сериозно и не може да се гради върху фалшиви културни основи и противопоставяне срещу съседите. Истинските неща виреят върху истината. Добрите неща се постигат с победата на доброто над злото.Един начеващ политик в Македония, се опитваше да обясни, че въпреки че се е декларирал като етнически българин, Гоце Делчев трябвало да бъде оставен на македонците като идентификационна матрица, защото иначе те щели да се идентифицират с комунистическите юго-македонски водачи като Лазар Колишевски, Лазар Мойсов, Киро Глигоров и пр.!? Фактите говорят, че дори и те са българи, въпреки че са били безнадеждни юго-комунисти и носители на най-черната антибългарска пропаганда.Съвременна България в никакъв случай не бива да повтори грешката на българските комунисти които са правили референдум в Благоевградски окръг и са предали костите на Гоце Делчев на Македония. Последствията от тия предателски действия са били фатални и за България и за Македония и се чувстват и днес. Предаването на Гоце Делчев и на цялата плеяда българи възрожденци воювали за автономна Македония, значи да се признаят откровените лъжи и фалшификации на юго-македонската историография и да се легитимира антибългарската пропаганда в Македония. Да се настройват и възпитават цели поколения в дух на омраза и презрение към българите и България.България не бива да допусне това не само заради собственото си национално достойнство и интереси, не само заради паметта на българските революционери дали живота си за свободата и изграждането на съвременната македонска държава, но и заради интересите на самата Македония.Македония не може да стане членка на Европейския съюз, преди да е решила всички спорни въпроси със съседите си. Европа не иска да внася балканските спорове които могат да я взривят отвътре. Решаването на изкуствено създадените исторически спорове между България и Македония, освен разбира се, вътрешните реформи съгласно европейските критерии, е наложително и неизбежно за оздравяването на самата Македония и трайно омиротворяване на Балканите. Пренебрегването или замитането на проблемите заради външни или дневно-политически интереси, би било поредното историческо престъпление. Впрочем, българите искат само да се изясни и признае историческата истина. Как самоопределящите се днешни македонци ще съчетават македонското си самосъзнание с българското самосъзнание на техните предци и с българската история – това си е техен проблем.Почти идентични са тлеещите проблеми между Р България и Р Сърбия. Не само заради продължаващата агресивна политика на дебългаризация и обезлюдване на Западните покрайнини. Историческите фалшификации и антибългарската пропаганда в Р Сърбия, по нищо не се различават от тези в Република Северна Македония. На моменти даже са и по-интензивни и брутални. Псевдо-историческите спекулации в Южна Сърбия по повод отбелязването на 100-годишнината от Първата световна и Балканските войни, преувеличаването на „зверствата на Българската армия“ в Поморавието, агресивната антибългарска кампания на Сръбската православна църква, канонизацията на „Сурдулишките мъченици“, отказът да се почете паметта и да се постави паметна плоча на жертвите от погромът в Босилеградско като сигнал за национално помирение между българи и сърби, героизирането на четническия поручик Коста Печанац, тиражирането на етнически и териториални претенции към България по сръбските медии, популяризирането на псевдо-научната теория за „сърбошопската“ нация на територията на България, промовирането на спорни идеи, събития и личности в българското публично пространство – всичко това е само част от мрачната картина която все още се крие зад протоколарните дипломатически срещи и лицемерни политически изказвания на пресконференциите за „най-добрите в историята“ отношения между България и Сърбия.Европейският опит и международната практика ни учат, че проблемите между държавите не бива да се замитат. Те трябва да се идентифицират и решават колкото и болезнено да е това. И независимо колко време ще продължи.Българската позиция срещу посегателствата върху българската история от страна на македонската историография, и особено изказванията на външния министър Екатерина Захариева и министъра на отбраната Красимир Каракачанов, заслужават адмирации.Но българската позиция срещу посегателствата на сръбската историография върху българската история, е под всяка критика. Това не само окуражава сръбската националистическа пропаганда срещу България и подхранва евроскептицизма, но и пречи на процеса на европеизирането и омиротворяването на Балканите.Балканските проблеми почиват върху Версайското наследство и не могат да се решават с прийомите и риториката на 19-ти век. Европа се отърси от от това наследство. След векове войни, европейските политици осъзнаха, че бъдещето не може да се гради върху окупацията на чужди територии и асимилацията на чужди народи и малцинства. Мирът, разбирателството и сътрудничеството между народите и държавите не може да се постигне с преиначаването на историческите факти, а напротив, с тяхното признаване и уважаване. Не съм сигурен, че тази проста истина е осъзната и приета в Балканските столици. Особено в Белград и Скопие. Даже и в София.Тази година Сърбия и България отбелязаха 140 години от установяването на дипломатически отношения. Което не е съвсем вярно, поради прекъсването на държавния континуитет на Сърбия по време на съществуването на Югославия. София пое тази изкусно подхвърлена топка от Белград, може би като проява на добра воля и готовност за диалог. Дано да не е от невежество.Нека да го приемем така. Но как да приемем пълното мълчание по повод 100 годишнината от подписването на Ньойския договор? Като че ли удобно забравяме, че и в Сърбия, не само в Македония, историческите фалшификации и антибългарската пропаганда са издигнати на ниво на църковен канон. И това не бива да се забравя, дори и когато Сърбия дава ордени на българските политици, а сръбския външен министър им пее на ухо популярни български песни.Обединена Европа е изградена върху развалините на Версайското наследство. Балканите няма как да станат част от Европа върху наследството на Ньой, Дейтън или Куманово. Защото европеизирането на Балканите, не е само отваряне и затваряне на преговорни глави. Това е труден и дълготраен културно-исторически процес в който бавно се стопяват пропагандните наслагвания от миналото.В крайна сметка, идеологиите са временни. Понякога и държавите. Но народите остават. Ние, които имахме злощастната съдба да се родим в Югославия, имахме възможност да видим как някои наши сънародници се изживяваха като „югославяни“ на стадионите и на концертите на Лепа Брена. И се декларираха като такива. Днес някои от тях се обиждат когато им припомниш това минало. Не съм сигурен че са си извадили поука. А трябва. За да могат да погледнат по-трезво на сегашните си национални и идеологически заблуждения.----------", "date": "2019.06.25", "title": "Да се откажеш от бащината къща"}
{"url": "https://offnews.bg/obshtestvo/sv-prokopij-stanal-mohamedanin-posle-se-varnal-kam-hristovata-viara-706000.html", "text": "Църквата почита днес св. преподобномъченик Прокопий, който бил родом от Варненско.На 20-годишна възраст той постъпил в Предтечанския манастир на Атон, гдето духовният живот под ръководството на стареца Дионисий бил строг. Там приел монашеско пострижение.По-късно напуснал Света Гора и приел мохамеданската вяра. Прокопий отишъл при кадията на Смирна и заявил, че се отрича от Христа. Но когато след 15 дни бил обрязан по мохамедански обичаи, съвестта му проговорила и той открил своя грях и решимостта си да го изкупи чрез мъченичество на един християнски духовник. Йеромонахът го посъветвал да поеме по-добре умерения път на монашеското покаяние на Св. Гора Атонска, но Прокопий решително помолил той да го благослови за мъченически подвиг. Подготвял се 15 дни с пост и молитва, като често идвал за съвет при духовника. В последния ден те заедно изпели молебния канон на св. Богородица и Прокопий в турско облекло отишъл при съдията, пред когото хвърлил от главата си зелената чалма, смело изповядал Христа и проклел Мохамед.За тази постъпка турците го набили жестоко и го хвърлили в затвор. После те опитали да го привлекат с обещания за високи служби, но всичко било напразно. Прокопий получил смъртна присъда. Безстрашното мъжество на мъченика обаче смутило турците и никой от тях не дръзвал да му отсече главата. Затова бил повикан свиреп отстъпник от християнската вяра.", "date": "2019.06.25", "title": "Св. Прокопий станал мохамеданин, после се върнал към христовата вяра и загинал за нея"}
{"url": "https://offnews.bg/obshtestvo/kak-da-napravim-pravilni-evrofutbol-prognozi-spored-bgprognozi-info-706104.html", "text": "Ако залагате на Еврофутбол, то със сигурност се интересувате от спортни и футболни прогнози. В миналото вестника на букмейкъра предлагаше прогнози за мачове от различни точки на света, а днес повечето предвиждания се преместиха в интернет пространството. Има платени сайтове, има и безплатни сайтове, в които феновете на залозите дават своите прогнози.Разбира се, има начин да правите правилни Еврофутбол прогнози и сами. За целта трябва се подготвите със съответната информация. В следващите редове ще Ви опишем стъпка по стъпка – как да прогнозирате мачовете от Европа и света. А сега нека стартираме със съветите към Вас.Гледайте спортни новиниВ спортните новини се дава важна информация за футболните срещи. Най-често медиите съобщават за евентуалните състави още преди старта на двубоя. Освен това, ако има контузени състезатели, техните имена ще бъдат споменати. Записвайте си тази информация, тъй като тя е един своеобразен джокер за изготвянето на прогнози. Всички детайли са от голямо значение.Спортни новини има по телевизията, в интернет, по радиото или във вестниците. По никакъв начин няма да се затрудните с намирането на вести около различните футболни сблъсъци.Направете справка със статистикатаВ интернет има сайтове, които Ви дават достъп до  за различните мачове, първенства и турнири. Редом до статистическите данни, ще видите класирания за шампионатите с броя точки, головата разлика и други подробности. След като вече сте се запознали с новините около срещата, можете да преминете към преглед на статистиката.От голяма важност при съставяне на  е, да проверите факторите брой победи при домакинства и гостуване, какви резултати се получават между отборите, кои футболисти са се разписвали в двубоите и т.н. Запишете си всички тези неща на лист хартия.Вижте какви прогнози дават другитеПреди да прогнозирате даден мач, може да хвърлите едно око и на чуждите мнения. В нета ще намерите добри сайтове за обосновани прогнози, като например bgprognozi.info, където може да прочетете какво е мнението на анализаторите. В случай, че и Вие клоните към подобна прогноза, то значи можете да я дадете без проблем. Какво обаче ще се случи, никой не знае.Хубаво е да се вслушате и в мнението на спортните специалисти. Много често в медиите има футболисти, треньори и ръководители, които предоставят прогнози за двубоите. Чуйте какво казват те и го вземете предвид, когато изготвяте вашата прогноза за Еврофутбол мачовете.Не очаквайте 100% успех с прогнозитеНяма сигурни прогнози, и въобще няма сигурни мачове. В една футболна среща може да спечели всеки от отборите. В много случаи аутсайдерите се превръщат във фаворити, а фаворитите в аутсайдери. Ето защо футболната игра е на практика неразгадаема. Все пак има и твърди мачове с по-ниски коефициенти, където изненадите са наистина малко вероятни.Общо взето можете да се надявате на успех, но не да се изхвърляте с големи суми за залози. Това е хазарт и няма как да разберете какво би могло да се случи между отборите. Това обаче не Ви пречи да правите Еврофутбол прогнози, като следвате съветите, които дадохме по-горе в статията ни. Бъдете оптимисти и мислете позитивно, а резултатите ще дойдат с времето. Надяваме се, че това ръководство за съставяне на футболни прогнози е било полезно за Вас.", "date": "2019.06.25", "title": "Как да направим правилни Еврофутбол прогнози според Bgprognozi.info?"}
{"url": "https://offnews.bg/leka-atletika/stefka-kostadinova-predizvika-furor-na-tceremonia-v-minsk-706094.html", "text": "Истински фурор предизвика появата на Стефка Костадинова при тържествената церемония по връчване отличията на най-добрите в скока на дължина от атлетическия турнир на Европейските игри в Минск.Още при споменаване името на българката, хилядите зрители във фенпарка на игрите изпаднаха във възторг от това, че на живо виждат настоящата световната рекордьорка в скока на височина и една от най-великите в историята на световната атлетика.Стефка Костадинова поздрави призьорките и връчи медалите на шампионката Елена Соколова от Русия, сребърната Натася Мирончик от Беларус и бронзовата Марина Бек-Романчук от Украйна.Трите девойки на почетната стълбичка бяха истински щастливи да получат отличията си от легендарната Стефка Костадинова. След церемонията зрителите дълго аплодираха прочутата българка.", "date": "2019.06.25", "title": "Стефка Костадинова предизвика фурор на церемония в Минск"}
{"url": "https://offnews.bg/futbol/tcska-si-vrashta-perspektiven-zashtitnik-706076.html", "text": "ЦСКА ще гласува доверие на Пламен Гълъбов за новия сезон, пише \"Тема Спорт\". \"Червените\" имаха предложение от Етър за трето преотстъпване на футболиста.\"Армейците\" обаче са се отказали от тази възможност. През последните 2 сезона Гълъбов натрупа 42 шампионатни участия за Етър, а в елита има и още 28 за Литекс.Гълъбов се очертава като алтернатива заедно с Нуно Томаш на Божидар Чорбаджийски и Николай Бодуров. Четиримата централни бранители на този етап получават равни минути в проверките.Защитникът игра по 45 минути в първите две контроли на ЦСКА - с Локомотив Горна Оряховица и Прибрам.", "date": "2019.06.25", "title": "ЦСКА си връща перспективен защитник"}
{"url": "https://offnews.bg/zimni/milano-priema-zimnata-olimpiada-prez-2026-godina-706061.html", "text": "Зимните олимпийски игри през 2026 година ще се проведат в Милано/Кортина д‘Ампецо, съобщиха от Международният олимпийски комитет.Олимпиадата ще се проведе между 6-22 февруари през 2026. Италия е домакинствала на Зимни олимпийски игри на два пъти – през 1956 в Кортина д‘Ампецо и през 2006 в Торино, докато Швеция е била домакин само на Лятна олимпиада – през 1912 в Стокхолм.Членовете на МОК дадоха 47 гласа за италианската кандидатура срещу 34 за шведската на Стокхолм/Аре.“Това е исторически ден и победа за цяла Италия“, заяви вътрешният министър на Италия Матео Салвини, който изчисли, че Игрите ще генерират 5 млрд. евро и ще създадат 20 000 работни места.По пътя към решението за 2026, кандидатурите на Калгари, Грац в Австрия, Сапоро в Япония и Сион в Швейцария отпаднаха от надпреварата за домакинство поради опасения свързани с разходите по събитието или липса на подкрепа.Кандидатура на турския ски курорт Ерзурум пък бе отхвърлена от МОК през октомври 2018.Кандидатурата на Стокхолм, където се проведе световния шампионат през февруари не бе достатъчно подкрепена в решителните етапи при избора на домакин поради липса на достатъчно уверения за финансиране. Зимните олимпийски игри през 2022 година ще се проведат в Пекин.", "date": "2019.06.25", "title": "Милано приема зимната олимпиада през 2026 година"}
{"url": "https://offnews.bg/obshtestvo/niama-da-ima-voda-na-3-mesta-v-sofia-705993.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Диагностика на уличен водопровод в кв. „Димитър Миленков“ налага спиране на водоподаването от 09:00 до 18:00 часа на кв. „Димитър Миленков“. Подмяна на сградно водопроводно отклонение на ул. 685 в кв. „Овча купел“ налага спиране на водоподаването от 10:30 до 18:30 часа в района на ул. 685. Във връзка с подмяна на сградно водопроводно отклонение на ул. 5 кв. „Обеля“, се налага спиране на водоподаването от 09:00 до 16:00 часа на ул. 5 от ул. „Рила“ до ул. 12. ", "date": "2019.06.25", "title": "Няма да има вода на 3 места в София"}
{"url": "https://offnews.bg/ikonomika/fundamentalniat-problem-na-balgaria-e-neravenstvoto-706005.html", "text": "Уж излишък, а взимаме нови заеми.А има ли достатъчно пари във фискалния резерв на Република България?Държавата има излишък, а над половината общини тънат в дългове.Но си остава въпросът защо са нужни тези пари на правителството при рекордните излишъци в момента?Нови дългове може, а борба с неравенството не. Неравенството е фундаментален проблем на българското общество.Проблемът на България е, че тя е сред първите във всички възможни индикатори за бедност и неравенство. Когато бедността и неравенството са само в едно измерение, може да го считаме за по-малко рисково. В България това е тотално: ние сме с най-високи нива на монетарна бедност, с най-високо ниво на социална депривация, ние сме сред първенците по коефициент на Джини, ние сме сред първенците и по съотношение на дохода на горните и долните 20% от населението. Това е огромна разлика във възможностите.За 2018г. страната ни е на първо място по неравенство в Европейския съюз.В България механизмите за преразпределение, които се използват обичайно в модерните държави, в голямата си част са блокирани, пример - данъчната ни система.Основните постъпления идват от данъци, свързани с потреблението, като ДДС и акцизи, което генерира допълнителни неравенства.Данъчната ни система е една от причините за монетарната бедност в България.Нужни са мерки за насърчаване на инвестициите, както и за оттласкване от дъното чрез образование, инфраструктура, институции и иновации.", "date": "2019.06.25", "title": "Фундаменталният проблем на България е неравенството"}
{"url": "https://offnews.bg/obshtestvo/ombudsmanat-predstavia-zakona-za-lichnia-falit-706064.html", "text": "Омбудсманът Мая Манолова ще представи днес законопроекта за несъстоятелност на физическите лица, т. нар. личен фалит. България все още е единствената държава в Европейския съюз, в която липсва законодателна уредба за несъстоятелност на физическите лица, като същевременно страната ни се наражда в топ 5 по лоши кредити в Европа.Припомняме, че на 27 март 2018 г. общественият защитник дискутира концепцията на законопроекта на форум в Представителството на Европейския съюз, организиран съвместно с фондация „Български институт за правни инициативи“. Още тогава депутати, магистрати, експерти, представители на институциите, на банковата асоциация, синдикати, работодателски, съсловни и граждански организации, разискваха проблемите, последиците и възможностите пред създаването на нормативна уредба за частния фалит и „вечния длъжник“.На форума социологическа агенция „Глобал Метрикс“ оповести резултатите от първото национално изследване по въпросите на личния фалит, което показа, че 82.3% от българските граждани очакват приемането на такъв закон.Проектът на Закона за несъстоятелност на физическите лица . ", "date": "2019.06.25", "title": "Омбудсманът представя закона за личния фалит"}
{"url": "https://offnews.bg/futbol/kavani-donese-pobedata-na-urugvaj-nad-shampiona-v-kopa-amerika-706062.html", "text": "С гол на Единсон Кавани в 82-ата минута Уругвай победи шампиона на Копа Америка Чили в последния си мач от група С и завърши като победител в потока.Чилийците, които си бяха осигурили класирането на 1/4-финалите преди този мач, завършиха втори. В един от най-любопитните епизоди от мача защитникът на Чили Гонсало Яра фаулира нахлул на терена зрител и така помогна на стюардите да си свършат по-бързо работата. В другия мач от групата Еквадор и Япония завършиха 1:1 и така пратиха Парагвай напред като най-добър трети отбор. С изиграването на тези два двубоя станаха ясни четвъртфиналите на турнира, който се провеждах в Бразилия.Домакинът ще се изправи срещу Парагвай, като двубоят е на 27 юни. Това ще е трета поредна среща между двата отбора във фаза 1/4-финали, като досега неизменно победител е бил отборът на Парагвай.Ден по-късно са мачовете Венецуела - Аржентина и Колумбия -Чили. Последният полуфиналист ще бъде определен на 29 юни в двубоя между Уругвай и Перу. Според схемата на турнира при успех в своите мачове, Бразилия и Аржентина могат да се сблъскат в полуфинал. Същото се отнася и за Уругвай  и действащият шампион Чили, които играха в груповата фаза. ", "date": "2019.06.25", "title": "Кавани донесе победата на Уругвай над шампиона в Копа Америка"}
{"url": "https://offnews.bg/politika/koalitcionen-savet-dnes-upravliavashtite-lideri-se-pazariat-za-partij-706057.html", "text": "Лидерът на ГЕРБ Бойко Борисов, на ВМРО Красимир Каракачанов, на НФСБ Валери Симеонов и заместникът на Волен Сидеров - Десислав Чукалов се събират днес на Коалиционен съвет, заради намаляването на партияната субсидия от бюджета. Сидеров няма да присъства на срещата, защото е на посещение в Москва заедно с Цвета Караянчева, председател на НС. ГЕРБ държи твърдо на позицията си субсидията да бъде 1 лев за 1 глас на избори. Съгласна с тази позиция обаче е само \"Атака\" при условие, че медиите няма да взимат пари от партиите за изявите им по време на вот. От ВМРО и НФСБ не са съгласни с намаляването на субсидията в такъв размер. ", "date": "2019.06.25", "title": "Коалиционен съвет днес, управляващите лидери се пазарят за партийното левче без Сидеров"}
{"url": "https://offnews.bg/obshtestvo/poroi-i-dnes-slantceto-se-vrashta-v-chetvartak-706027.html", "text": "Пороите продължават и днес, очакват се и градушки. Оранжев код е обявен във Враца, Ловеч, Габрово и Велико Търново, а жълт - във Видин, Монтана, Плевен, Русе, Търговище, Разград, Силистра, Шумен, Пловдив, Пазарджик, Смолян и Кърджали. . Максималните температури ще са между 27 и 32 градуса, според прогнозата на НИМХ.По Черноморието облачността ще е значителна, около и след обяд - купесто-дъждовна. На места ще има краткотрайни валежи с гръмотевици. Ще духа слаб до умерен вятър от север-североизток. Максималните температури ще са между 27 и 29 градуса. Сред вълните от 2-3 бала термометрите ще се качат до 27 градуса. Облачно и дъждовно ще е в планините, ще духа силен вятър на места. Максимална температура на 1200 метра - около 20 градуса, а на 2000 метра - около 12 градуса. Утре валежите намаляват, повече дъжд ще се сипе в южната част от страната. Слънцето се завръща в четвъртък. ", "date": "2019.06.25", "title": "Порои и днес, слънцето се връща в четвъртък"}
{"url": "https://offnews.bg/drugi/programata-na-balgarite-na-evropejskite-igri-v-minsk-na-25-iuni-706063.html", "text": "Наситена програма очаква българските представители на Европейските игри в Минск на 25 юни. Ще следим изявите на доста наши спортисти, като надеждите ни за медал са свързани с легендата Мария Гроздева и Антоанета Бонева, които стартират първи в стрелбата на 25 метра пистолет.След третия ден България върви на 11-о място в класирането по медали с 9 отличия.Пълна програма на българите днес:09,00 часа - Стрелба, 25 метра пистолет, Мария Гроздева и Антоанета Бонева09,07 часа - Кану каяк, Кану, 1000 метра, Мирослав Кирчев09,21 час, Кану каяк, Каяк, 1000 метра, Ангел Кодинов09,40 часа - Бадминтон, смесени двойки, Мария Мицова, Алекс Влаар11,00 часа - Борба, 57 кг свободен стил, Георги Вангелов11, 20 часа - Борба, 74 кг свободен стил, Мирослав Киров11,50 часа - Борба, 86 кг свободен стил, Светослав Димитров12,00 часа - Стрелба с лък, рикърв жени, Добромира Данаилова13,15 часа - Бадминтон, мъже, Даниел Николов14,30 часа - Стрелба, 25 метра пистолет, мъже, Стоян Пушков16,40 часа - Бадминтон, двойки мъже, Алекс Влаар и Димитър Янакиев17,40 часа - Лека атлетика, отборен старт, 1/4-финали19,30 часа - Бадминтон, жени, Линда Зечири19,30 часа - Аеробика, отборно, Анна-Мария Стойлова, Антонио Папазов20,05 часа - Батут, мъже, Мариян Михалев", "date": "2019.06.25", "title": "Програмата на българите на Европейските игри в Минск на 25 юни"}
{"url": "https://offnews.bg/zdrave/v-sezona-na-rotavirusite-706070.html", "text": "Всяка година случаите на ротавирусни инфекции по света надвишават милиард. Най-често поразяват децата. Ротавирусната инфекция се разпознава трудно в домашни условия, затова е препоръчително при тревожни симптоми да потърсим помощ от специалист.Попадайки върху предмети, дрехи, хранителни продукти и във водата, ротавирусът живее дълго. При постъпването си в организма преминава през киселата среда на стомаха, след това заразява тънките черва и започва да се възпроизвежда интензивно. Заразяването на един от членовете на семейството силно повишава риска от инфектиране и на останалите.Симптоми на ротавирусната инфекцияИнкубационният период на вируса (от попадането му в организма до първите симптоми) е от 24 до 48 часа. След този период започва рязко развитие на болестта. При много хора първите симптоми са като при простудно заболяване – повишена температура, признаци на хрема, кашлица и дразнене в гърлото. След няколко денонощия към тези симптоми се добавя остро стомашно разстройство.Как боледуват децатаМалките деца понасят болестта най-трудно. Инфекцията може да доведе до тежка степен на интоксикация, силно стомашно разстройство. В повечето случаи симптомите при тях са следните:- обща интоксикация при бебетата – детето става вяло, отказва да се храни, плаче безпричинно, поти се обилно. При по-големите деца може да се появи виене на свят и главоболие;- висока температура – 38-39 градуса през първите 3 денонощия, след това се понижава, при запазване на останалата клинична картина. При тежки случаи високата температура може да се задържи до седмица;- диария – при децата до 2 години ходенето по голяма нужда може да става до 14 пъти в денонощие. Изпражненията са съпроводени с изхвърляне на стомашен сок и често напомнят пяна. Рядкото изхождане може да се задържи до 2 седмици. Организмът се обезводнява, което допълнително усложнява протичането на болестта;- повръщане – повтарящото се повръщане може да съпровожда развитието на инфекцията през първото денонощие. При най-малките (до една година) може да се задържи до 48 часа;- стомашните болки са умерени.Степента на изразеност на симптомите при всяко дете е различна. Симптоматиката се облекчава с увеличаване на възрастта. Независимо от проявите, при всякакъв признак на остра стомашна инфекция трябва да се потърси консултация със специалист.Как боледуват възрастнитеСимптомите са същите като при децата, но по-слабо изразени. Интоксикацията на организма може да не се прояви външно или да се наблюдава само снижаване на апетита. Температурата може да е леко повишена в рамките на денонощие. Разстройството продължава от 3 до 7 дни (до 5 дефекации дневно). Повръщането се проявява индивидуално.Опасни симптоми - кога да потърсим спешна помощ- поява на кръв в изпражненията;- позиви за изхождане до 10 пъти дневно и многократно повръщане. При подобна симптоматика организмът се обезводнява много бързо.- силни стомашни болки – рязкото засилване на болковите усещания е симптом за увреждане на тъканите на стомашно-чревния тракт;- обриви по тялото – появата на червени петна по тялото може да е симптом на тиф или паратиф.Хранителен режимАко детето е на изключително кърмене, няма причина да се променя хранителният му режим. В случай че е захранено, трябва да спре консумацията на плодови сокове и пюрета, защото може да засилят диарията. Подходящи в случая са кашите – оризовата и царевичната, ако детето е под 7-месечна възраст. Добре е към тях да се добави кърма, за да са достатъчно хранителни.Ако детето е по-голямо или е на адаптирано мляко, е добре да се потърси съвет от педиатър за определяне на оптималния хранителен режим. Много подходящи, при наличие на диария и по преценка на лекар, са ниско- и безлактозните млека. Полезна храна са бананите, които попиват токсините от вирусите. И при по-големите деца оризовите и царевичните каши в комбинация с безлактозно или нисколактозно мляко облекчават състоянието. Подходяща е и препечената ябълка. За деца между 1 и 3 години е добре млякото (прясно или кисело) да бъде спряно. Сладките храни (шоколад, мед, конфитюр) също трябва да бъдат забравени за известно време.Възрастните и децата до 12 години- храни с високо съдържание на целулоза – плодове, зеленчуци, сушени плодове;- хляб и хлебни изделия;- храни с високо съдържание на мазнини, сол и подправки;- пълномаслено мляко;- бульони.Ротавирусната инфекция поразява чревната микрофлора, която след боледуване има нужда от възстановяване. Освен пробиотични препарати, полезна е консумацията на млечно-кисели продукти. Това обаче може да стане след пълно оздравяване.ПрофилактикаСпазването на лична и обществена хигиена е първото, което можем да направим, за да се предпазим от заразяване с инфекцията. Въпреки това заболеваемостта сред децата надвишава 90%. За да ги предпазим от тежката форма на инфекцията, можем да ги ваксинираме. Ротавирусните ваксини у нас са препоръчителни. Приемат се през устата. Първата доза се прилага между 6-та и 12-та седмица, а втората не по-рано от 4 седмици след първата.", "date": "2019.06.25", "title": "В сезона на ротавирусите"}
{"url": "https://offnews.bg/sviat/iran-predupredi-sanktciite-sreshtu-aiatolah-hamenej-sa-kraj-na-diplom-706067.html", "text": "Решението на Съединените щати да наложат санкции на ирански лидери, сред които и върховният ръководител на страната аятолах Али Хаменей, означават край на дипломацията между Техеран и Вашингтон. Това предупреди днес говорителят на иранското министерство на външните работи Абас Мусави. Той написа в Туитър, че \"налагането на безполезни санкции на иранския върховен ръководител и на министъра на външните работи затвори за постоянно пътя пред дипломацията\". Отчаяната администрация на Тръмп унищожава установените международни механизми за поддържане на световния мир и сигурност, подчерта той. Президентът на САЩ Доналд Тръмп обяви строги санкции срещу Иран вчера, заради миналата седмица, предаде Ройтерс. Санкциите засягат иранския върховен лидер аятолах Али Хаменей, съобщи Тръмп.Франция, Великобритания и Германия предупредиха Иран, че Техеран ще се сблъска със сериозни последици, ако намали степента на изпълнението на ядреното споразумение от 2015 г., съобщиха Ройтерс и БТА. Дипломатическият демарш е бил отправен на 22 юни. Източниците уточниха, че целта е била Иран да бъде предупреден да не намалява задълженията си по споразумението. Засега не е ясно обаче какви ще са последиците за Иран, ако не изпълнява задълженията си. Президентът на САЩ Доналд Тръмп едностранно се изтегли от споразумението миналата година и започна отново да налага американските санкции. Миналата седмица пък Иран заплаши на 27 юни да прекрати спазването на лимита, наложен със сделката от 2015 г. върху неговите запаси от уран. ", "date": "2019.06.25", "title": "Иран предупреди: Санкциите срещу аятолах Хаменей са край на дипломацията със САЩ"}
{"url": "https://offnews.bg/politika/radev-kam-sanarodnitcite-v-shvejtcaria-u-nas-lipsva-neprimirimost-kam-706069.html", "text": "Това, което най-много ни липсва в България, е непримиримостта към ниското качество. Имаме нужда от друго качество в политическия процес, от други критерии за оценка на работата на политици, на управление, друго качество на избирателния процес, друго качество на инфраструктура, образование, здравеопазване.Това заяви президентът Румен Радев на среща с представители на българската общност в Женева. В България трябва да преминем от количествени към качествени измерители на нашия живот, посочи президентът и даде пример с изграждането на инфраструктура в България, където е най-видимо как вложените пари не отговарят на крайния резултат. „Това означава няколко неща – лошо качество на провеждане на обществените поръчки, неспособност и липса на административен капацитет или корупция, или всичко това заедно. Тези неща трябва да дразнят все повече и трябва да бъдем непримирим“, заяви Румен Радев.По думите му, българите зад граница могат да помогнат за процесите в България, като, връщайки се в родината, привнесат у нас професионалните и обществените отношения, както и успешните модели от опита си в чужбина. Това ще даде тласък за нашите бъдещи успехи, заяви Румен Радев.Държавният глава подчерта, че българите в Швейцария са изключително добре интегрирани, с доказани успехи в областите, в които осъществяват дейността си – банковото дело, науката и образованието, информационните технологии, медицината, културата и изкуството. „Гордея се с вас и с начина по който представлявате България ,защото доброто име на България и готовността за инвестиране в страната ни се дължи до голяма степен на вас“, обърна се той към българите.Президентът заяви още, че ангажиментите на държавата към българските граждани в чужбина не изисква единствено средства, а и точни нормативни решения и ясна визия. „Имаме Национална стратегия за българските граждани и историческите български общности по света, която не е лош документ, но се нуждае от сериозна актуализация“, посочи Румен Радев. Той заяви, че президентската институция предвижда да организира форум с участие на българи зад граница и съответните компетентни институции, на който да се обсъдят въпросите за сънародниците ни в чужбина.Президентът Румен Радев е в Женева във връзка с 41-aта сесия на Съвета на ООН по правата на човека. Днес той ще посети Европейската организация за ядрени изследвания – ЦЕРН, където ще разговаря с българи, които работят в организацията.", "date": "2019.06.25", "title": "Радев към сънародниците в Швейцария: У нас липсва непримиримост към ниското качество"}
{"url": "https://offnews.bg/sviat/boris-dzhonsan-obeshta-brekzit-na-heluin-sas-ili-bez-sdelka-706066.html", "text": "Борис Джонсън - фаворитът за следващ премиер на Великобритания, обеща да я изведе от Европейския съюз на 31 октомври със или без споразумение. \"Моето обещание е да излезем от ЕС на Хелоуин, на 31 октомври\", казва Джонсън в интервю пред Би Би Си. \"И начинът нашите приятели и партньори да разберат колко сме сериозни, в крайна сметка е, опасявам се, да се откажем от пораженчеството и негативността, която ни е обгърнала в огромен облак от много време и да се готвим уверено и сериозно за излизане без сделка\", каза Джонсън, цитиран от Ройтерс и БТА. Джонсън отново изказа съмнения дали ще бъдат изплатени договорените по-рано 39 милиарда лири (49 милиарда долара) при развода с ЕС, което вероятно ще настрои срещу Лондон преговарящите в Брюксел, посочва Ройтерс.Мисля, че трябва да има творческо двусмислие кога и как ще се плаща, каза още Джонсън.", "date": "2019.06.25", "title": "Борис Джонсън обеща Брекзит на Хелуин със или без сделка"}
{"url": "https://offnews.bg/politika/ib-na-bsp-zasedava-v-iambol-partijniat-otlichnik-na-evrovota-706065.html", "text": "Изпълнителното бюро на БСП ще заседава днес в Ямбол.Социалистите ще обсъдят проблеми от региона, актуални политически теми и подготовката за местните избори. На заседанието ще присъстват и председатели на Общински и Областни съвети на БСП, кметовете на Тунджа и Болярово и народните представители от Ямбол.Изпълнителното бюро на БСП взе решение да провежда изнесени заседания в различни региони на страната. Целта е съвместно с ръководствата на общинските и областните структури да се обсъди и оцени готовността на партията за участие в местните избори. След оценка на местните проблеми ще се изготвят управленски платформи за всяка община.С местните организации ще бъдат обсъдени и предложенията за кандидати за кметове. Ямбол е сред общините-отличници на БСП на евроизборите - партията получи 38.78% от гласовете, а ГЕРБ - 30.3 на сто. ", "date": "2019.06.25", "title": "ИБ на БСП заседава в Ямбол - партийният отличник на евровота"}
