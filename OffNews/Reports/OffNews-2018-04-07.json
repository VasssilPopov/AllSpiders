{"url": "https://offnews.bg/bojni/10-ot-10-za-tervel-pulev-na-profesionalnia-ring-678287.html", "text": "Бронзовият медалист от олимпийските игри в Лондон 2012 продължава победоносния си път в полутежка категория в професионалния бокс.Подкрепян от солидна българска агитка на международната гала-вечер във Виена, Тервел постигна десетата си поредна победа на професионалния ринг. Той нокаутира унгареца Ласло Пензеш във втория рунд на мача.Пред погледа на брат си Кубрат Пулев, изгледал срещата от ъгъла му, редом до треньора Борислав Бояджиев, Тервел не остави никакъв шанс на съперника и с поредица от мощни и точни удари, го прати в нокдаун още в средата на първия рунд.Историята се повтори на няколко пъти и във втория, но всеки път Пензеш се изправяше на крака. Всичко в този двубой обаче приключи след убийствено ляво кроше на българина, което засили унгареца под въжетата и така постигна десети пореден успех с девети нокаут при професионалистите.", "date": "2018.04.07", "title": "10 от 10 за Тервел Пулев на професионалния ринг"}
{"url": "https://offnews.bg/obshtestvo/blagodatniat-ogan-sleze-v-jerusalim-v-14-ch-i-17-min-video-678270.html", "text": "В 14:17 часа българско време снизходи Благодатният огън в Йерусалим, съобщи Българската патриаршия.Неин пратеник в свещения град е западно и средноевропейският митрополит Антоний, който се включи в обиколките около Кувуклията и по-късно днес ще донесе Благодатния огън на българска земя.Очаква се Българската делегация да кацне на Летище \"София\" в 19:00 часа днес и да бъде отнесен във всяка една от епархиите на Българската православна църква, а миряните да осветят с него домовете си след радостния възглас \"Христос воскресе!\" в полунощ.За първа година БПЦ ще даде благодатния огън на Македонската православна църква.Посрещането на Благодатния огън у нас ще може да проследите на живо в официалната страница на Св. Синод във Фейсбук", "date": "2018.04.07", "title": "Благодатният огън слезе в Йерусалим в 14 ч и 17 мин. (видео)"}
{"url": "https://offnews.bg/obshtestvo/spasiteli-chuzhdentci-shte-paziat-plazhovete-tova-liato-678272.html", "text": "Спасители от чужбина ще бъдат наемани за летния сезон по Черноморието, за да бъде преодолян недостигът на кадри.От години концесионери се оплакват от лиса на спасители. Това е и едно от честите нарушения, които проверките на институциите констатират.До момента наемането на спасители чужденци бе затруднено заради факта, че у нас не се признаваха издадени в други държави сертификати за тази дейност. Предстои промяна в наредба, която да уреди този въпрос.", "date": "2018.04.07", "title": "Спасители чужденци ще пазят плажовете това лято"}
{"url": "https://offnews.bg/obshtestvo/vazstanoveno-e-dvizhenieto-po-tcialata-magistrala-trakia-678269.html", "text": "Възстановено е движението при 94-тия километър на магистрала АМ \"Тракия\", в посока София, съобщиха от Пътната агенция.До обяд  и пренасочен по обходен маршрут заради катастрофирал тир..", "date": "2018.04.07", "title": "Възстановено е движениeто по цялата магистрала 'Тракия'"}
{"url": "https://offnews.bg/sviat/14-hokeisti-zaginaha-v-katastrofa-v-kanada-678264.html", "text": "14 състезатели от младежки отбор по хокей загинаха в катастрофа между автобус и тежкотоварен автомобил в канадската провинция Саскачеван.Още 14 души са ранени.В автобуса са се возили общо 28 души заедно с шофьора.Трима от ранените са в критично състояние.Спортистите са от отбора Humboldt Broncos и пътували за състезание. ", "date": "2018.04.07", "title": "14 хокеисти загинаха в катастрофа в Канада"}
{"url": "https://offnews.bg/futbol/frenski-mladezhki-natcional-pochina-v-sania-si-678274.html", "text": "Нова неприятна новина дойде от Франция. 18-годишният Самба Диоп е бил намерен мъртъв в леглото си тази сутрин от родителите си. Причините за смъртта му за момента не са известни.Диоп играеше за втория отбор на Льо Авър. Новината беше потвърдена от френския клуб: „С голяма тъга съобщаваме за смъртта на нашия играч Самба Диоп. Това е изключително труден момент за всички нас. Клубът ни изказва своите съболезнования на опечаленото семейство.“Самба Диоп беше втори капитан на националния отбор на Франция до 19 години, а през миналия сезон стана шампион на страната до 19 години с Льо Авър.Заради смъртта на младия футболист днешният мач на Льо Авър от 32 кръг на Лига 2 срещу лидера в класирането Реймс беше отложен и за момента няма назначена нова дата за провеждането му.Това е четвъртата смърт на футболист в Европа за последния месец. Първо почина 31-годишният капитан на Фиорентина Давиде Астори. След това си отидоха 18-годишният Тома Родригес от френския Тур и 12-годишният Баптист льо Фол от Гинган.", "date": "2018.04.07", "title": "Френски младежки национал почина в съня си"}
{"url": "https://offnews.bg/stil/6-godishnata-dashteria-na-bionse-ima-sobstven-stilist-i-shoping-asiste-678265.html", "text": "Блу Айви Картър е само на 6 години, но вече е далеч по-популярна от останалите деца на нейната възраст.Дъщерята на суперзвездите Бионсе и Джей Зи има собствен стилист и личен шопинг асистент.Мануел Мендес, който работи за дружеството на Бионсе Parkwood Entertainment, използва модели на дизайнерката Валери Ковалска и създаде тоалет, който Блу Айви носи на тазгодишните награди Грами, както и роклята на Били Блъш, която тя представи във видеото към песента на баща си „Family Feud“.Мендес облече Айви и в златен тоалет, за да придружи майка си по време на Wearable Art Gala, където момиченцето влезе в заглавията на всички медии, след като даде оферта за 19 000 долара за произведение на изкуството.\n\nМалката Блу Айви вече постави началото и на музикалната си кариера. Тя рапира в свободен стил в последния албум на баща си „4:44“.", "date": "2018.04.07", "title": "6-годишната дъщеря на Бионсе има собствен стилист и шопинг асистент"}
{"url": "https://offnews.bg/nashite-avtori/podaratci-velikdenski-razkaz-ot-zdravka-evtimova-678276.html", "text": "Марко не им беше купил подаръци за Великден. Работи до късно, не разбираше от момичешки работи и все даваше плюшени мечета на четиригодишната си дъщеря. Малката, на година и един месец, въобще нямаше да забележи, че остава без подарък, а жена му беше свикнала – човек трябва да е внимателен, парите се изплъзват като вятър между пръстите. Ти смяташ едно, животът съвсем друго. Затова не пилей, пести.Беше уморен. Все някой магазин ще е отворен утре, ще се измъкне с нещо в последния момент. Едно плюшено мече и детето е доволно, има цяла колекция и ще се хвали в градината. А на жена си какво да търси? Ще й даде пари да си купи нещо, тя ще измисли какво. Но в никакъв случай много пари. Дните те заливат, непрекъснато трябва да плащаш, пазаруваш памперси за малката, плодове, месо, лютеница. Жена му не работи. На дребното хлапе не му потръгна в яслата - зачервено гърло, кашлица, грипове, по-добре жената да го погледа още няколко месеца. Но парите не никнат по ливадите. Десет и половина е, нощ като черна дъска, фаровете с мъка пробиват дъжда. Кара с шейсет километра, пътят плува във вода, направо река.Дано дребните са заспали. Уморен е. Пътува с часове от Габрово до Перник, вече не помни колко кафета изпи - черти или пет. Зарежда магазини из цяла България с германска алуминиева дограма, докарва железария, маркучи, болтове. Направо му се вие свят. Я стига. Ще устиска още час. Престани с глезотиите. Не беше гладен, но изгълта още един кроасан.Дано са си легнали дребосъците.Накрая се добра до блока, но нямаше място за паркиране. Заобиколи. И пред другия блок нямаше, остави колата пред аптеката. Натежал от безсъние, брадясал, измъкна ключовете пред входа. Беше спечелил много по-малко, отколкото очакваше. Отново го заля разочарование – плътно, лепкаво, зло. Повтаряше си, че и утре е ден. Да, но днеска се беше провалил.Най-после отключи входната врата. Студеният дъжд го накваси до кости. Беше единайсет и десет, батерията на телефона му падаше, прозорците на блоковете спяха, улиците, свободни от стъпки, бяха тихи. Марко обичаше тишината.Тишината струваше скъпо. Онези, които можеха да си я позволят, живееха в къщи сред борове и зелени поляни, далече от магистрали, ревящи коли и кресливи съседи. А неговият апартамент беше на първия етаж, улицата надничаше в кухнята им, прозорците трещяха с изстрелите на клаксоните, но бе свикнал. Изкачи се по стълбите, скапан от умора.Беше чисто.Марко обичаше чистотата. Може би затова и избра Люба, жена си. Още като я видя за пръв път, му се стори, че дрехите й греят. Никъде не зърна петънце. Сега у дома подът светеше, нямаше разхвърляни играчки, дрешките на щерките бяха чисти, подредени в белия гардероб. Чистотата го беше завела при Люба. Докато пътуваше с буса, за да се съвземе, си представяше как попада първо в тесния коридор на техния апартамент, после в кухничката, където всичко блестеше. Навсякъде беше Люба. Винаги му оставяше нещо за ядене. Нещо хубаво и много – две пълни чинии. Беше свикнала с непрекъснатите му закъснения. Не мърмореше. Поне не толкова често.Дано са заспали. Нямаше сили за капризите им сега. Не им беше купил нищо, да му се не види. Нямаше време. Ще изнамери утре я мече, а коте от плюш, но не скъпо. Така спестяваше я да видим колко - двайсет-трийсет лева. Добре. Завъртя ключа.Единайсет и двайсет. Сигурно спят.Отвори вратата. Влезе. Наведе се да събуе обувките. Стъпки, упорити като трева, която иска много бързо да поникне, взеха да бродират из тесния коридор. Всяка стъпка беше тревичка. Марко обичаше да гледа трева. Така се успокояваше зад волана. Ясно. Не спеше голямата му дъщеря, повече кестенява коса, отколкото дете, упорито зверче на четири години, което не даваше да го стрижат и ревеше само като види ножица. Твърдоглаво като майка си. Тънко като фиба. В лилава пижама. Сега ще почнат едни глезотии... Стъпките й докосваха паркета хитро и меко, и след тях в коридора като че поникна трева. Други стъпки - колебливи, несигурни, не стъпки, а ябълки, които може да се търкулнат и всеки момент да друснат на пода, поеха към Марко. Но и те бързаха, направо тичаха. Идеше малката му дъщеря, на година и един месец, топче в пижама – старата розова пижама на сестра й, доста поизбеляла. Коса като шепа злато, не че Марко бе виждал толкова скъпоценен метал на едно място. После приближиха едни много тихи стъпки - като капки дъжд, но не като оня на улицата преди малко, мътен и нагъл, а хубав дъжд, дето превръща костилките в дървета. Такива бяха нейните стъпки, на Люба, когато не беше сърдита - листа и сенки на птици. Понякога дори черешите разцъфтяваха след нея. Я стига. Какви ги мелиш, човече. Млъкни.- Тате, липсваше ми – избъбри момичето, скрито под кестенявата си коса.- Та-та... та-та! – задърдори дребното хлапе, което се преструваше на шепа злато.- Добре, че успя да се прибереш – каза жена му. – Мислех, че ще останеш в Габрово.Той прегърна лилавата пижама в една ръка и стъпките- ябълки кацнаха на гърдите му. Прегърна голямата дъщеря с другата ръка. Две хлапета – чисти като луната. Люба, ах, че хитра твар, се сгуши под брадичката му. Как успя да се свре там, между децата? Жалко, колко жалко, че не им беше купил подаръци. Какъв глупак излезе.- Носиш ли ми плюшено мече? – попита голямата дъщеря.Марко замълча. Имаше се за умен, но не измисли нищо.- Магазинът за играчки работи утре – каза жена му. – Като го отворят, ще получиш ново мече, нали тате?Беше й благодарен, че й дойде на ум такова нещо. Тя беше с чисти дрехи, у дома беше светло, пижамите на децата бяха топли, грееха. Защо бе решил да пести точно сега, дяволите ще го вземат. Я стига, магазинът за мечета беше затворен. Точка.Целуна голямата дъщеря, после малката - кестенява глава, руса глава, и още една светло-кестенява глава – най- важната, на жената. Беше стиснат, да, но мразеше лъжата.- Не съм ви купил подаръци – каза Марко.- Не се ядосвай, тате – успокои го голямата дъщеря. – Утре ще отворят магазина.Малката се бе спотаила - не лице, а усмивка от единия край на света точно до другия. После и голямата му дъщеря се усмихна – от единия край на света до другия. Жена му нищо не каза. Това не беше добре. Можеше да помърмори, че й е писнало да облича голямата за градина, след това да облича малката, да мъкне и двете рано-рано до градина „Родоблюбче“. Да се прибира, гушнала дребната като торба картофи. А хлапето тежеше десет кила. Представи си да носиш десет хляба от „Родолюбче” до вкъщи. Не е приятно. Той в колата – Пловдив, Шумен, Стара Загора, Габрово.Как попадна точно на Люба... Беше сервитьорка в кафе „Рай“, кестенява сервитьорка като всички други, но много чиста, чисто лице. Стъпките й - капки на хубав дъжд, който превръща семената в поляна.Марко обичаше трева и дървета. Някой ден щеше да спечели достатъчно за къща с двор. Още сега знаеше какви фиданки ще насади. Трябва да научи децата да се грижат за цветя и череши.- Не ти купих подарък – каза той на Люба. Гласът му тежеше като пътя от Търново до Перник, като завоите, като малките затворени кафенета, откъдето не можа да си купи кафе. – Но нищо, ще празнуваме.- Брадата ти боде – обвини го дъщеря му. – Тате, аз мога да рисувам куче. Искаш ли да ти нарисувам?- Та-та... та – запелтечи малката му дъщеря и започна да го дърпа за ухото.- Аз ти купих подарък – каза жена му.- Подарък? - измърмори той. Бавно спусна децата на пода, но те не го оставиха на мира. Малката се притисна към единия му крак, голямата се залепи за другия. Той забрави, че го бе заливал дъжд, че бе пил пет кафета, ще можеше да заспи прав, докато отключва вратата на дома си.- Дай си ръката – каза жена му.Какво беше намислила? Пак някоя глупост. Понякога не можеше да я разбере. По-точно - почти никога не можеше да я разбере. Подаде ръката си. Люба я хвана. Измъкна един флумастер – тези флумастери се мотаеха по всички маси и масички вкъщи, като че някой ги сееше.Люба го държеше за ръка.- Изпъни пръстите – каза му тя.Каква простотия е наумила? Я да видим.Ето. Написа нещо на ръката му. Флумастерът го гъделичкаше. Марко не можеше да поняса тези досадни драскащи с цветно мастило моливи. Честно. Направо ги мразеше. Искаше му се да ги събере в една торба и да ги изхвърли.Опита се да погледне, но жена му - доста особена още от сервитьорка в кафе „Рай“ – не позволи. Тогава беше лека като бързей, понякога се усмихваше. Усмихна му се даже като я скъсаха в УНСС по статистика. Иди я разбери.- Я да видя какво измъдри – рече той.- Мария ще ни прочете – каза жена му и в очите й се покатери пак оная усмивка, не можеш я разбра - дали като след двойката по статистика, или като онази, когато й каза: „Разбрах. Ти си за мене. Знам кой е за мене и кой не е.”Мария, голямата им дъщеря, тънка като дръжка на череша, погледна към ръката му.- Буквите са много малки – оплака се хлапето.Какви букви, рече си Марко, но от жена му всичко можеше да се очаква. Това си е едно на ръка.- О… Б.. И… - дъщеря му се запъна, изплези език от усилие. Мълча, мълча, и накрая срам, не срам, попита: – Тате, коя беше тая буква, която много прилича на числото четири?- Не й подсказвай, Марко – сряза го строго жена му. – Тя трябва да я знае.- Не я знам – призна посърнало детето и след малко продължи: - О.. Б.. И…Четворка . А.. М. – Не мога да го прочета, много е трудно – дребната клюмна, но изневиделица в тесния коридор на апартамента поникна трева. Стига глупости, човек, нареди си Марко. Избий си тая трева от главата. Но знаеше. Някой ден ще им купи къща с двор.– Чакайте – обади се голямата му дъщеря с кестенява като торба желъди коса. – Мамо, не е честно. Има още една дума. Добре де, тя не е толкова усукана като първата. Само две букви.- Чакаме ме те – подкани я майка й.- Т... Е... – измърмори под нос дръжката на черешата. – Прочетох буквите...думите не се разбират. Мамо, защо пишеш само трудни думи?Марко се усмихна. Боже, как се усмихна, като хлапе. Направо лицето му се разглоби. Тая жена, неговата, какви ги мъти.Защо не им купи подаръци. Най-скъпите подаръци. По дяволите парите. Стига си дрънкал, де. Нали все някой магазин утре ще бъде отворен.- Тате, защо се смееш като тиква? – попита го голямата му дъщеря.Марко знаеше защо.", "date": "2018.04.07", "title": "Подаръци: великденски разказ от Здравка Евтимова"}
{"url": "https://offnews.bg/sviat/van-se-vriaza-v-talpa-v-germanskia-grad-miunster-dvama-zaginaha-i-des-678279.html", "text": "Ван се вряза в пешеходци в германския град Мюнстер. Двама души са загинали, а над 20 са ранени.След нападението шофьорът на микробуса се е самоубил с огнестрелно оръжие.Той е 49-годишен германец с психично заболяване. Насочил е микробуса в множество хора пред ресторанти в Стария град на Мюнстер.По информация на обществената телевизия ZDF, преди време шофьорът на микробуса е направил опит за самоубийство.Българското министерство на външните работи няма данни за пострадали български граждани в Мюнстер.Генералният консул на България във Франкфурт на Майн Стефан Димитров е в непрекъснат контакт с ръководството на полицията на град Мюнстер. Съдействие оказва и почетният консул на България в Мюнстер Вернер Йостмайер. Местните власти информират, че районът е отцепен.Българските граждани, които желаят да получат информация или да подадат сигнал за техни близки, могат да го направят на дежурните телефони на посолството в Берлин: +49 30 201 0922; +49 176 122 99 190, и на генералното ни консулство във Франкфурт на Майн: +49 69 509 278 13 10, както и на телефона на Ситуационния център на МВнР: +359 2 948 24 04; +359 2 971 38 56.Мюнстер е един от най-големите университетски градове в Германия. Там учат над 50 000 студенти. В центъра на града има множество барове, ресторанти и културни обекти.", "date": "2018.04.07", "title": "Ван се вряза в тълпа в германския град Мюнстер, двама загинаха и десетки са ранени (обновена)"}
{"url": "https://offnews.bg/futbol/real-niama-da-pravi-shampionski-shpalir-na-barselona-678277.html", "text": "Реал Мадрид няма да прави шампионски шпалир на Барселона, ако каталунците си осигурият титлата преди Ел Класико. Това заяви треньорът на \"белия балет\" Зинедин Зидан.Решението е лично на французина и е отговор на постъпката на каталунците преди Коледа, когато тимът отказа да отдаде почести на Реал за титлата на тима от световното клубно първенство.Барселона е почти сигурен шампион на Испания, като може да узакони титлата си преди Ел Класико другия месец.\"Няма да правим подобно нещо. Това е мое решение и е окончателно. Не разбирам концепцията на отдаване на чест на друг отбор. Първо Барса наруши тази традиция\", каза Зидан.Последният път, в който един от двата тима е правил шампионски коридор бе на \"Сантяго Бернабеу\" през май 2008 година. Реал влиза в дербито с математически спечелена титла, а играчите на Барса са принудени да приветстват на терена излизането на своя съперник.", "date": "2018.04.07", "title": "Реал няма да прави шампионски шпалир на Барселона"}
{"url": "https://offnews.bg/futbol/bajern-shampion-za-shesta-poredna-godina-678282.html", "text": "Отборът на Байерн Мюнхен победи Аугсбург с 4:1 в баварското дерби и предсрочно завоюва титлата в Бундеслигата, като това се случи за шести пореден сезон.Пет кръга преди края на шампионата баварците са недостижими на върха със 72 точки. Вторият Шалке има 20 по-малко и не може да достигне Байерн математически.Срещу Аугсбург домакините поведоха след автогол на Никлас Зюле, но грандът стигна до категоричния успех с точни удари на Корентин Толисо, Хамес Родригес, Ариен Робен и Сандро Вагнер.Тимът на Юп Хайнкес продължава да е в битката за требъл, като с единия крак вече е на полуфинал в Шампионската лига, а такъв има гарантиран и в турнира за Купата на Германия.В другите срещи от 31-и кръг днес Борусия Мьонхенгладбах победи Херта с 2:1, Кьолн и Майнц завършиха 1:1, а Фрайбург загуби от Волфсбург с 0:2. Байерн е рекордьор по спечелени титли в Бундеслигата с общо 28 с тази от настоящия сезон.", "date": "2018.04.07", "title": "Байерн шампион за шеста поредна година"}
{"url": "https://offnews.bg/zimni/sani-zhekova-nikoj-ne-e-zastrahovan-ot-padane-ot-bolka-678268.html", "text": "Най-добрата ни сноубордистка Александра Жекова сподели в студиото на \"Тази събота\" по bTV, че все още не е готова да напусне любимия си спорт.Софиянката претърпя неприятен инцидент в средата на март, който преждевременно прекрати състезателния й сезон. Със сълзи на очите, Жекова разкри, че преминава през много труден период. Тя обаче е категорична, че ще преодолее и тази болка.\"\", каза Жекова.", "date": "2018.04.07", "title": "Сани Жекова: Никой не е застрахован от падане... от болка"}
{"url": "https://offnews.bg/interviu/horata-ne-se-i-zamisliat-kakvo-sa-tova-markovi-drehi-zashtoto-niamat-678278.html", "text": "Шеймъс Джефрeсън: Осъществяването на Целите за устойчиво развитие, според мен, ще се случи, когато ги извадим от бюрокрацията на ООН и ги превърнем в нещо, което ангажира всички хора. Обществата ги възприемат като документ, който международна организация е приела, правителствата са го ратифицирали, но ние трябва да му придадем значение в ежедневието на хората и да го превърнем в нещо много важно и полезно за техния живот. Правителствата и ООН правят много за постигането им, но често езикът, който използват, е много техничен и не го съотнасят до хората, така че те да могат да разберат проблемите, за да намерят тяхното решение. Затова смятам, че първо трябва да намерим правилния начин да говорим за Целите и защо те са важни за всички нас.Как CONCORD работи по изпълнението на Целите?Всички наши членове искат да работим на европейско ниво. Европейският съюз има все по-голямо глобално влияние. Пример за това е хуманитарната програма, която развива. Ние искаме да окуражим ЕС Целите да бъдат част от неговата политика и да говори повече за тях. Целите за устойчиво развитие не трябва да се отнасят само за Латинска Америка, Африка и Азия, но и за Европа. ЕС трябва чрез своите програми да им дава гласност.В момента в Брюсел започват преговорите за бюджет 2021-2027 и това, което искаме да видим, е един наистина съгласуван с Целите бюджет. Целта е не просто Европейският съюз да казва “прекрасна Програма 2030”, а да инвестира в нейното изпълнение, защото без средства, които да се вложат, няма как Целите да бъдат изпълнени. Ще се опитаме да призовем те да бъдат засегнати в инвестиционните предложения за бюджета.На България тази година за първи път е поверено Председателството на Съвета на Европейския съюз. Според Вас как тази роля на държавата ни може да допринесе за изпълнението на Програма 2030 на ООН?Всяка една държава-председателка на Съвета на ЕС може да направи две неща. Първото и най-важното е да подсигури обсъждането на Целите за устойчиво развитие да бъде в програмата на нейното председателство. Втората задача, която държавите-председателки имат, според мен, е, когато се дискутира бюджета, те да питат как е свързан с Програмата, зададена от ООН, и как може тя да бъде осъществена. Това не трябва да се прави само по време на пресмятането на финансите, а по всяко време, когато стане дума за развитие.CONCORD обединява различни неправителствени организации. Каква всъщност е тяхната роля в изпълнението на Програмата 2030?Неправителствените организации помагат за изпълнението на Целите, като дават възможност на много доброволци да се включат в популяризирането им, както и в изпълнението им. Например организациите за агрикултура и риболов със своята дейност изпълняват цели 13, 14 и 15, които засягат околната среда. Организациите са поле, в което има място за всеки, който иска да направи нещо за света.Какво могат да направят за осъществяването на Програма 2030 младите хора?Младите хора са много тясно свързани с проблема, който виждам, а именно – [понастоящем] бюрократичният процес, който трябва да се превърне в нещо значимо за хората. Защото случващото се е вълнуващо, но понякога наистина изглежда като деловодителство – и дори спряло на моменти. Затова смятам, че младите хора, както и младежките организации, трябва да се опитат да хвърлят малко повече светлина върху проблемите, с които Програмата 2020–2030 се опитва да се справи, с помощта на своята креативност и иновативност.Имам предвид, че може да се използва тяхната изобретателност, за да се намерят нови начини и методологии, чрез които да се обясни какво означават различните цели. [Младежите] могат да влияят на местното управление, на правителството и дори на по-високо ниво. Младите хора имат много възможности да се включат в различни организации и да увеличат познанието на останалите. Всички днес носим дрехи, но малко хора се питат какво стои зад тях. Някъде се използва детски труд за направата им, а на други места хората не се и замислят какво са това маркови дрехи, защото нямат питейна вода. Точно в това обяснение могат да се включат младежите, за да повлияят на обществото, в което живеят, за да приемат [всички] Целите за нещо важно и значимо за тях.На конференцията “Сътрудничество за развитие във време на променящи се парадигми”, която се проведе в София на 21-22 март 2018 г., споменахте, че обществата в Европа гледат негативно на мигрантите, но тази практика трябва да бъде прекратена и местните общности да успеят да ги интегрират. Според Вас как може да се подготвят обществата за този процес?Мнозина са притеснени от присъствието на нови хора, които живеят в тяхната общност. Мисля, че това е доста естествено, а и винаги е било така. Затова, според мен, първото нещо, което трябва да се направи, е да се образоват хората по въпросите, които ги тревожат. Те най-често са свързани с икономиката, като това дали ще има достатъчно работни места. Социалните услуги също са обект на тревожност, например дали ще има достатъчно места в детските градини и училищата, дали децата ще се разбират, но всичко това е разбираемо. Може би защото днес има много повече миграция на хора в сравнение с преди 20 години, особено в България. Усещам, че това, което може да се направи от нас и от неправителствените организации, е да помогнем на хората да се адаптират към промените.Най-важното за интеграцията е да спре да се гледа на хората като на “мигранти”. Това е просто статистика. Зад всяко число в нея стои човешка история, често доста сложни причини, поради които хората се местят. Ние трябва да се опитаме да изслушаме тяхната история. Когато хората не знаят и за тях е просто статистика като “20 бежанци загинаха, преминавайки Средиземно море”, те си мислят, че може би тези хора не е трябвало да тръгват. Трябва да се отговори на въпросите защо им се наложило да избягат, какво им се е случило и какви са техните надежди. Ако това се случи, обществата ще разберат, че това не са просто данни, а са истински хора", "date": "2018.04.07", "title": "'Хората не се и замислят какво са това маркови дрехи, защото нямат питейна вода'"}
{"url": "https://offnews.bg/obshtestvo/velikdensko-poslanie-na-balgarskia-patriarh-neofit-678275.html", "text": "OFFNews.bg публикува пълния текст на Патриаршеското и синодално пасхално послание:Възлюбени в Господа чеда на светата ни Църква,ХРИСТОС ВОСКРЕСЕ!Със светлина в душите и сърцата, с истинска пасхална радост и благодарност към Небесата, поради изгряващата от гроба Светлина на живота, и тази година благоговейно посрещаме Възкресение Христово. Прекланяме се пред дивния Божи Промисъл и пеем победната песен: “Христос възкръсна от мъртвите!” И радостта ни е пълна, защото извира от непосрамената ни вяра в победилия смъртта наш Господ, Който “...възкръсна, както беше казал” (Мат. 28:6). И Който претърпя унижения и страдания заради нас, като прие смърт ­ “и то смърт кръстна” (Фил. 2:8), за да покрие извършеното някога престъпление, да ни освободи от робството на греха и смъртта и да ни дарува Своето спасение.Възкръсналия Господ Иисус Христос, Който порази смъртта в самото нейно царство, като разтрепери самия ад и изтреби тлението (Утринна на Велика събота), Който всепобедно възкръсна тридневен и въздигна “отдясно на Отца” (Символ на вярата, 6) падналата някога човешка природа, и днес ние тържествено прославяме и изповядваме като наш Господ и Бог (Йоан. 20:28-29). Него славословим, Него възпяваме, заедно с небесното войнство и цялото творение, Него в единомислие изповядваме в химните и песнопенията на пасхалното богослужение и в съкровените молитви и благодарения, извиращи от нашите сърца. Него, Победителя на мрака и Източник на “незалязващата Светлина”, и днес ние продължаваме да следваме и в Неговото име да се спасяваме, защото не познаваме на света “друго име, на човеци дадено, чрез което трябва да се спасим” (Деян. 4:12).Чрез Христовото славно Възкресение ­ както свидетелства божественият евангелист ­ “народът, който седеше в мрак, видя голяма светлина, и за ония, които седяха в страна и сянка смъртна, изгря светлина” (Мат. 4:16). Светлина, мир и спасение за всеки човек и за всички народи, във всички времена, които с вяра са приели и продължават да приемат Него ­ “истинската светлина” (Йоан. 1:9). Които са познали в Него своя едничък истински Бог и Спасител и на които Той предостави възможността от чеда на греха и смъртта “да станат чеда Божии” (Йоан. 1:12).Затова в пресветлото утро на Пасха светият наш отец Йоан Златоуст тържествува и тържествувайки, повелява: “Никой да не оплаква своята бедност, защото Царството небесно е отворено за всички! Никой да не плаче за своите грехове, защото от гроба на Спасителя изгря опрощение! Никой да не се бои от смъртта, защото Спасовата смърт ни освободи от нея!” (Похвално слово за Пасха). И заедно с апостола пита: “Де ти е, смърте, жилото? Де ти е, аде, победата?” (1 Koр. 15:55). Защото какво друго е смъртта, освен откъсване от Източника на живота? Сега обаче, след Въплъщението на Божия Син и Неговото славно Възкресение ­ сега, когато “с нас е Бог” (Ис. 8:10), с нас вече е и Самият Живот, и смъртта е вече обезсилена.Братя и сестри,Животът и вярата, които светата Църква изповядва и проповядва, и с които всички нейни верни живеят и се спасяват, са божествен дар за всички нас и за всеки човек; живот, който е “в изобилие” (Йоан. 10:10), и вяра ­ която побеждава “света” (1 Йоан. 5:4) и всичко онова, което е “от света” (Йоан. 15:19) и не е угодно Богу. Вяра, чрез която вярно намираме пътя Господен ­ пътя към Небесата и към вечния живот в лоното на Отца. Защото с тази вяра, както свидетелства и апостолът, ние “ходим, а не с виждане...” (2 Кор. 5:7), и с нея по благодат ставаме “синове Божии... в Христа Иисуса” (Гал. 3:26). Вяра, която някога, в дългите старозаветни столетия е била само очакване, но която сега, след Въплъщението, страданията и кръстната смърт, и особено след Възкресението и Възнесението на Божия Син, е вече реалност, в която и с която Църквата живее през вековете ­ подобно на кораб сред бурно море.От нас зависи да пазим и следваме тази вяра, та с това и да се спасяваме чрез нея. В нас е “царството Божие” (Лука. 17:21), по думите на нашия Господ и Спасител, и в наша власт е да живеем и да оделотворяваме тази наша спасителна православна вяра, и достойно да се възползваме от щедро предоставената ни от Христа, чрез Неговата преславна победа, възможност да бъдем истински “съграждани на светиите и свои на Бога” (Еф. 2:19). В нея ­ в тази богодарувана ни вяра, отново ни утвърждава утрото при празния гроб, денят на светата Пасха, Празникът на празниците и Тържество на тържествата, както Църквата е наричала винаги Деня на преславното Христово Възкресение.Нека Светлината, изгряваща в този ден от празния гроб, огрява винаги всички нас. Нека тя винаги съгрява сърцата ни и просветлява умовете ни, та водени от нея да вървим неизменно по стъпките Христови, следвайки завещания ни от Него образец, а с това да се удостоим и с вечния живот с Него ­ в Царството, приготвено нам “от създание мира” (Мат. 25:34) ­ Царство на светлината, на божествената любов и всяка правда ­ Царството, което е “правда и мир и радост в Светаго Духа” (Рим. 14:17).Поздравяваме с Христовото Възкресение всички верни чеда на Православната ни църква, в Родината и далеч от нея, и всесърдечно благопожелаваме на всички светлината на Възкресението и радостта от Божията победа никога да не угасват в нашите сърца!Благодатта и мирът на Възкръсналия от мъртвите Господ наш Иисус Христос да бъдат с всички нас!ХРИСТОС ВОСКРЕСЕ!ПРЕДСЕДАТЕЛ НА СВ. СИНОД† НЕОФИТПАТРИАРХ БЪЛГАРСКИ ИМИТРОПОЛИТ СОФИЙСКИЧЛЕНОВЕ НА СВ. СИНОД:† Сливенски митрополит ЙОАНИКИЙ† На САЩ, Канада и Австралия митрополит ЙОСИФ† Великотърновски митрополит ГРИГОРИЙ† Плевенски митрополит ИГНАТИЙ† Ловчански митрополит ГАВРИИЛ† Пловдивски митрополит НИКОЛАЙ† Доростолски митрополит АМВРОСИЙ† Западно- и Средноевропейски митрополит АНТОНИЙ† Варненски и Великопреславски митрополит ЙОАН† Неврокопски митрополит СЕРАФИМ† Русенски митрополит НАУМ† Старозагорски митрополит КИПРИАН† Врачански митрополит ГРИГОРИЙ† Видински митрополит ДАНИИЛ", "date": "2018.04.07", "title": "Великденско послание на Българския патриарх Неофит"}
{"url": "https://offnews.bg/obshtestvo/blagodatniat-ogan-pristigna-v-balgaria-video-678280.html", "text": "Западно- и Средноевропейският митрополит Антоний донесе в България от Божи гроб в Йерусалим Благодатния огън. Светлина, просперитет и радост в сърцата, както и преуспяване на българския народ, пожела митрополит Антоний.Благодатният огън беше посрещнат на Летище София от свещеници от различни епархии, които ще вземат частица от него и ще го занесат за вечерното богослужение в храмовете.На летището бяха и македонски духовници. За първа година БПЦ ще даде Благодатния огън на Македонската православна църква.Да посрещне Благодатния огън бе дошъл и посланикът на Палестина д-р Ахмед Ал Мадбух.", "date": "2018.04.07", "title": "Благодатният огън пристигна в България (видео)"}
{"url": "https://offnews.bg/sviat/oleg-deripaska-zagubil-pochti-1-mlrd-za-den-zaradi-sanktciite-na-sas-678267.html", "text": "Руският бизнесмен Олег Дерипаска изгубил за един ден 957 милиона долара заради новите американски санкции, съобщава сп. \"Форбс\".Вчера министерството на финансите на САЩ въведе санкции срещу 7 руски предприемачи, а също и срещу 12 компании, които те контролират, както и срещу 17 високопоставени руски правителствени представители, припомня ТАСС. Дерипаска се озова в санкционния списък, както и компаниите, които контролира, предаде БТА.В списъка се озова и Сулейман Каримов, изгубил 244 милиона долара заради това, както и Виктор Вескелберг, който е изгубил заради това 41 милиона долара. Състоянието на Игор Ротенберг и на Кирил Шамалов, които също са в списъка, не се е променило. Капиталите на Владимир Богданов и на Андрей Скоч, попадащи също под санкциите, пък са се увеличили съответно с 1 и 8 милиона долара.Решението на американското правителство да включи милиардера Дерипаска в санкционния си списък може да даде отражение по целия свят, защото неговата бизнес империя има глобално присъствие и има за партньори редица големи международни компании, отбелязва Ройтерс. Вашингтон наложи санкциите с аргумента, че физическите лица и компаниите под техен контрол извличат ползи от руската държава, която е въвлечена в \"злонамерени дейности\" по света.Според \"Форбс\" състоянието на Дерипаска възлиза нетно на 6,7 милиарда долара. Той е основен собственик на конгломерата И Ен Плюс, който пък е съсобственик на някои от най-големите производители на метали в света - Русал и Норникел, припомня Ройтерс.Включването на Дерипаска в списъка със санкции може да породи усложнения и за компаниите, с които той прави бизнес. Сред тях са германският автомобилен гигант Фолксваген и компанията Гленкор, която търгува със суровини.Дерипаска каза, че решението на САЩ да му наложат санкции е \"неоснователно, смехотворно и абсурдно\" . \"Събитията от тази сутрин са много неуместни, но не и неочаквани\", се казва на декларация на Дерипаска, цитирана от Ройтерс. Компанията Русал изрази съжаление че е в списъка и допълни, че нейни съветници проучват ситуацията. Русал е един от най-големите производители в света на алуминий. Компанията има активи в Италия, Ирландия, Швеция, Нигерия, Гвинея, Гвияна. Притежава дял в австралийската Куинсленд Алумина лимитед - един от лидерите в алуминиевата индустрия и водещата алуминиева рафинерия в света. Норникел пък има авоари във Финландия, Австралия и Южна Африка.Компанията Фолксваген има съвместен завод с компанията ГАЗ, руски автомобилоконструктор, който е филиал на компанията Бейзик Елимънт, също попадаща в обхвата на американските санкции в качеството й на друга компания на Дерипаска. Договорът между двете фирми е до 2025 г. и общият завод произвежда части за Фолксваген. Базираната в Швейцария Гленкор пък е акционер в Русал.Други чужди фирми с връзки с империята на Дерипаска са австрийската строителна компания Страбаг, както и сингапурската компания Чанги Еърпорт интернешънъл.Дерипаска редовно има срещи с руския президент Владимир Путин. Той инвестира много средства в инфраструктурата за зимните олимпийски игри в Сочи преди четири години. Дерипаска е правил бизнес в началото на 21 век с Пол Манафорт, който по-късно стана ръководител на предизборната кампания на Доналд Тръмп. По времето, когато е правил бизнес с Дерипаска, Манафорт е предоставял съвети за кампанията на Виктор Янукович, проруския украински президент, избран през 2010 г. начело на Украйна.Базираната в Кипър компания, свързана с Дерипаска - Сърф Хърайзън лимитед, заведе дело срещу Манафорт и неговия помощник Рик Гейтс в съд в Ню Йорк през януари, обвинявайки ги, че са си присвоили незаконно повече от 18,9 милиона долара от средства, предназначени за сделки в Украйна през 2008 г. Жалбата бе резултат от бизнеспартньорство, датиращо от 2006 г., когато Манафорт и Гейтс убедили Дерипаска да инвестира в частен фонд, който да прави инвестиции основно в Русия и Украйна.Въпреки този спор Манафорт се опитал да запази контакти с руския олигарх. Миналата година в. \"Вашингтон пост\" съобщи, че Манафорт пратил имейл през юли 2016 г. чрез посредник на Дерипаска, предлагащ му \"частни срещи\" относно президентската кампания на Тръмп. Говорител на Манафорт после каза, че размяната на имейли е била \"безвредна\" и е целяла събиране на пари, които дължали бивши клиенти на Манафорт. ()", "date": "2018.04.07", "title": "Олег Дерипаска загубил почти $1 млрд. за ден заради санкциите на САЩ"}
{"url": "https://offnews.bg/medii/fejsbuk-zatiaga-pravilata-za-politicheska-reklama-678255.html", "text": "Основателят на Фейсбук Марк Зукърбърг обяви, че мрежата въвежда по-строги правила за политическа реклама. Новината дойде в разгара на скандала с \"Кеймбридж Аналитика\" и преди предстоящите през 2018-а избори в САЩ, Мексико, Бразилия, Индия, Пакистан и други страни.\"Искаме да предотвратим намесата в тези избори\", подчерта Зукърбърг. успешно въведохме нови инструменти с изкуствен интелект, добавя той. Благодарение на тях са били премахнати фалшиви профили, създадени във връзка с изборите във Франция, Германия и щата Алабама през 2017-а.Oбявяваме две нови големи стъпки, написа Зукърбърг в своя профил.Първата е, че отсега нататък всеки рекламодател, който иска да пусне политическа реклама, трябва да бъде проверен и да удостовери самоличността и местонахождението си. Ако не бъде одобрен, няма да има право да публикува. Такъв тип реклама освен това ще бъде обозначена, а рекламодателят ще трябва да посочи кой е източникът на финансиране. Тези нови правила ще бъдат въведени първоначално в САЩ, а в следващите месеци и в останалата част от света.За по-голяма прозрачност в момента Фейсбук тества в Канада инструмент, чрез който потребителите ще могат да проверят всички реклами, качени на съответната страница.Второ, Фейсбук ще изисква потвърждаване на самоличността на хората, управляващи страници с голям брой потребители. Целта е да се пресекат фалшивите профили и разпространението на фалшива информация. За това компанията ще наеме хиляди нови служители, които да работят интензивно преди ключовите избори по света през 2018-а.Зукърбърг смята, че макар тези мерки да не могат да спрат изцяло злоупотребите с политическа информация в социалната мрежа, те ще затруднят значително \"онова, което руснаците направиха по време на изборите през 2016-а\" (вотът в САЩ, на който Тръмп бе избран за президент - б.р.).", "date": "2018.04.07", "title": "Фейсбук затяга правилата за политическа реклама"}
{"url": "https://offnews.bg/futbol/iunajted-nakara-siti-da-otlozhi-shampionskite-praznenstva-video-678284.html", "text": "Манчестър Юнайтед победи с 3:2 Манчестър Сити в двубой от 33-ия кръг на английската Висша лига, игран на стадион \"Етихад\".Футболистите на мениджъра Жозе Моуриньо губеха с 0:2 на почивката, но стигнаха до победата и принудиха \"гражданите\" да отложат шампионските празненства. Домакините се нуждаеха от победа, за да подпечатат титлата си на Англия и след 45 минути игра изглеждаше невъзможно някой да си помисли нещо различно.Венсан Компани и Илкай Гюндоган дадоха надежден аванс на Сити още преди почивката. През второто полувреме обаче \"червените дяволи\" демонстрираха ново лице на терена и след два гола на Пол Погба успяха да изравнят. Крис Смолинг довърши домакините с трети гол.Загубата бе първа за Сити насред \"Етихад\" през този сезон. Също така \"гражданите\" се отдалечиха на шест точки от заветната титла. Настроението в тима пък се влошава с всеки изминал ден, след като през седмицата \"небесносините\" паднаха тежко и от Ливърпул, но в четвъртфиналната фаза на Шампионската лига.", "date": "2018.04.07", "title": "Юнайтед накара Сити да отложи шампионските празненства (видео)"}
{"url": "https://offnews.bg/litca/otgledan-ot-valtci-mazh-svetat-na-horata-e-skapan-pri-zhivotnite-mi-678162.html", "text": "Маркос Родригез Пантоя прекарал голяма част от детството си в планините на Испания, сред вълци, мечки и змии, без да има досег с човешки същества.72-годишният в момента мъж е сред малцината, които наистина могат да се нарекат \"отгледани от вълци\".В интервю за вестник \"Ел Паис\" Пантоя споделя, че смята светът на хората за скапан и че е харесвал повече живота си с вълците.През 50-те години на миналия век 6-годишният тогава Маркос е продаден от семейството си на животновъд, който отглеждал кози в планината Сиера Морена. Малко след това козарят издъхнал, но детето не искало да се връща при семейството, което се отнасяло много лошо с него. Скитал се из планината, а за да оцелее, използвал знанията, които научил от стария козар. Наблюдавал животните и правел като тях. Останал сам в пустошта 15 години. Твърди, че се сприятелил с вълци и други животни.Антропологът Габриел Манила, написал дисертация за живота на Маркос, твърди, че е потвърдил голяма част от фактите, разказани от мъжа. Други са субективни. “Когато Маркос види змия, ѝ дава мляко и тя се връща при него, а той казва, че са се сприятелили. Змията не му е \"приятел\". Тя го следва, защото ѝ дава мляко. Той казва, че змията е негова закрилница, защото възприема случилото се така.\"На 19 години Маркос е открит от полицай. Връща се в цивилизацията, но оттогава не се чувства съвсем комфортно сред хората. Казва, че началниците му в туристическия и строителния бранш са го експлоатирали, бил третиран зле и в частния си живот. Студенината на човешките отношения го потискала.\"Хората ми се смеят, защото не разбирам от политика и футбол\", споделя той пред вестника.Опитал да се върне към живота в дивата природа, но вече не могъл да се впише както преди, вълците не го приемали както някога, разказва Маркос. Завърнал се сред хората и дори успял да се сприятели с мнозина. Днес е приятел с повечето си съседи.", "date": "2018.04.07", "title": "Отгледан от вълци мъж: Светът на хората е скапан, при животните ми беше по-добре"}
{"url": "https://offnews.bg/obshtestvo/na-pat-ogranicheno-e-dvizhenieto-po-am-trakia-kraj-pazardzhik-obno-678252.html", "text": "Временно е ограничено движението при 94-ти километър на магистрала \"Тракия\" в посока София, съобщава Пътната агенция.Трафикът се осъществява по обходен маршрут: пътен възел Цалапица - Пазарджик - пътен възел Гелеменов.Движението по път III-107 Пастра-Рилски манастир при км 22, в местност „Пчелина“ се извършва в една лента заради свличане на скална маса. Шофьорите трябва да се движат с повишено внимание и съобразена скорост.Ограничено движение имаше и по пътя Карнобат-Шумен (II-73) в участъка Лозарево – Вълчин, при км 74. Там движението рано сутринта осъществяваше в една лента заради аварирал тежкотоварен автомобил. Към 9 ч АПИ съобщи, че нормалният трафик е възстановен.Всички могат да получават информация за актуалната пътна обстановка от безплатното мобилно приложение LIMA, интернет страницата на АПИ – www.api.bg, lima.api.bg и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.", "date": "2018.04.07", "title": "На път: Ограничено е движението по АМ 'Тракия\" край Пазарджик (обновена)"}
{"url": "https://offnews.bg/obshtestvo/dnes-e-velika-sabota-isus-sliza-v-ada-678101.html", "text": "Днес е Велика събота, последният ден от Страстната седмица преди Възкресение Христово. На Велика събота Църквата възпоменава телесното погребение на Иисуса Христа и слизането Му в ада. По обичая на юдеите Йосиф и Никодим снели пречистото тяло Господне от кръста, обвили ги в пелени с благовония и го положили в нов каменен гроб в Йосифовата градина, която се намирала недалче от Голгота. При погребението на Иисуса присъствали Мария Магдалина, майка на Яков и Йосиф.Първосвещениците и фарисеите знаели, че Иисус Христос е предрекъл възкресението Си. Не вярвайки на предсказаното, а и страхувайки се да не би Апостолите да откраднат Тялото на Иисуса, измолили от Пилат военна стража. Поставили стражата до гроба, а самия гроб запечатали (Мат. 27:57-66; Иоан. 19:39-42).Църквата прославя Велика събота като \"най-благословения седми ден\". Защото това е денят, когато Словото Божие лежи в гроба като мъртъв Човек, но в същото време спасява света и отваря гробовете.Положен вече в гроба, Духът на Иисуса е в ада, за да разкъса оковите му и да отвори отново за нас райските двери. Това ще се случи на другия ден. В Неделята, наречена с най-краткото име - Великден.Страстната седмица е най-дългата седмица в годината, наситена с много тъга и покъртителни изживявания. Защото страст означава страдание. А страданията Христови са прелюдия към вечния живот.", "date": "2018.04.07", "title": "Днес е Велика събота, Исус слиза в ада"}
{"url": "https://offnews.bg/obshtestvo/nadzirateli-samo-korab-ne-mozhe-da-se-vkara-v-zatvora-678253.html", "text": "Ако имаше повече служители в затворите, нямаше да се стигне и до бягството от Софийския затвор, смята шефът на синдиката на надзирателите Ивайло Григоров, който даде интервю за Нова телевизия.Ако имаше повече служители, нямаше да ги гони началникът на социалните работници и чистачката, защото останалите служители са по постовете. Ако бяха тръгнали да ги гонят, трябваше затворът да остане без служители, каза той.Григоров посочи, че от 10 години сигнализират институциите за недостига на служители в местата за лишаване от свобода - заради недофинансирането на системата и все по-зачестяващите нападения срещу служители. \"Във връзка с модерните европейски изисквания стават все по-облекчени режимите на лишените от свобода, което не е лошо, защото води до сваляне на напрежението в тях. За сметна на това обаче нивото на техниката и охранителния състав са от преди 20 години”, коментира той.„Единственото положително нещо от цялата тази работа е, че не сме на погребение на колеги след онзи ден. Колегите имат блестяща реакция. Мога да се обзаложа с вас, че бягството не е станало чрез вътрешен човек”, казва Григоров. Той изключва вариантът надзирател да вкара пистолет, защото щял да е първият застрелян.Доставката на всичко необходимо за затворниците става изключително лесно, признават надзирателите. Начините били три – през оградата, с дрон или в доставките с хранителни продукти. Затворникът можел да има почти всичко, което пожелае – от мобилен телефон, до наркотици. Шегата била, че само кораб не може да се вкара в затвора, защото няма достатъчно вода.Надзирателите признават, че сред тях има такива, които играят в комбина със затворниците. Ценоразписът за вкарване на телефон в килията, например, стигал 100 лева на парче. Само за една смяна по тази схема някои надзиратели си докарвали доходи, равни на заплатите им за цял месец. „Миналата година по коледните празници убиха главен надзирател при добросъвестно изпълнение на задълженията, но тогава пак не беше интересно, защото няма престъпление от страна на служителя. Засрамени сме от българските граждани, обидени сме на нашия работодател, защото не се казва истинската причина за това, което се случва. А истината е именно липсата на хора и недостига на техническо обезпечение”, каза Григоров.Надзирателите ще продължат със своите протести с искания за по-добри условия, увеличаване на числеността им и по-високи заплати. Следващият протест ще бъде веднага след празниците.", "date": "2018.04.07", "title": "Надзиратели: Само кораб не може да се вкара в затвора"}
{"url": "https://offnews.bg/obshtestvo/mitropolit-antonij-shte-donese-blagodatnia-ogan-s-pravitelstvenia-falk-678254.html", "text": "Тази година благодатният огън у нас ще донесе отново най-младият сред владиците - западно и средноевропейският митрополит Антоний. Свещеният огън ще бъде пренесен от Божи гроб от българска държавна делегация, водена от Антоний. Очаква се духовните лица да кацнат на летище София около 19:30 ч днес с правителствения Фалкон.Днес от 13:30 ч БНТ по традиция ще излъчи запалването на благодатния огън в църквата на Божи гроб в Йерусалим. За православните християни Великден идва с чудо - всяка година на Велика събота на Божи гроб от небето в ръцете на Йерусалимския патриарх пада Благодатният огън. И до днес тайнството е неразгадано, въпреки че много учени са градили хипотези.За милиони вярващи по целия свят огънят е небесно чудо. Хора от цял се стичат в Йерусалим по време на Страстната седмица, за да вземат участие в поклоненията преди деня на Възкресението. На Разпети петък се провеждат традиционните процесии по Виа Долороса. Маршрутът по „Пътя на болката” е установен през 14 век от френските монаси. Смята се, че това е пътят, по който е минал Исус Христос, носейки кръста към мястото на разпятието или Голгота.Подготовката за слизането на Благодатния огън започва в събота сутрин. Всяка година параклисът Божи гроб внимателно се проверява за запалителни средства с цел да изчезне всяко съмнение, че чудото е плод на човешка ръка. Огледът правят представители на мюсюлманската общност в Йерусалим. След това вратите се запечатват с голяма пита пчелен восък. Подпечатват го духовници от католическата, арменската и коптската църква, които имат параклиси в големия храм при Божи гроб. Това е знак, че всички кандила в параклиса са изгасени.По стара традиция единствените, които могат да получат небесния огън са православните и те го предават на другите християнски вероизповедания. Йерусалимският патриарх се подготвя да влезе в параклиса, а всички богомолци притихват.Според старо поверие, ако благодатният огън не слезе на Велика събота, това ще е последният ден на човечеството. Храмът на Божи гроб ще бъде разрушен и ще настъпи Второто пришествие. Според поверията едно от кандилата над Божи гроб се самозапалва. От него патриархът запалва снопчета от по 33 свещи и ги изнася от храма. Всички протягат ръце, за да запалят свещите си и да се поздравят с \"Христос Воскресе\"!", "date": "2018.04.07", "title": "Митрополит Антоний ще донесе благодатния огън с правителствения Фалкон"}
{"url": "https://offnews.bg/ikonomika/mrrb-61-ot-balgarite-iskat-vavezhdane-na-tol-sistema-po-patishtata-678256.html", "text": "61% от българите одобряват въвеждането на тол системата и електронната винетка, a 81,6% смятат, че тировете трябва да плащат по-високи такси, защото амортизират повече пътищата, съобщава МРРБ.Това показало поръчано от министерството национално представително проучване на общественото мнение за новата система на плащане при преминаване през републиканската пътна мрежа. То е било извършено от Exacta Research Group сред 1500 българи в 98 населени места през февруари – март 2018 г.30,9% от анкетираните не могат да преценят дали одобряват тези нововъведения, а 8,1% са против тях. Според 69,7% от запитаните по-справедливо е тежкотоварните камиони да плащат за изминато разстояние вместо на база време за преминаване, както е в момента. 56,9% от хората смятат, че така пътните инциденти ще намалеят, защото шофьорите на тирове няма да са принудени да бързат. 62,9 % споделят твърдението, че тол таксата ще повиши приходите и тези пари ще бъдат реинвестирани в пътна инфраструктура и за повишаване на безопасността на движение. Отчетено е и друго предимство – 55,8% са убедени, че отчитането на трафика няма да доведе до забавяне, тъй като няма да се поставят бариери по пътищата, а камери ще засичат номерата на автомобилите.Най-голям процент от запитаните – 81,6%, споделят тезата, че превозните средства, които амортизират повече пътната настилка, трябва да плащат по-високи такси. Сега по данни на Агенция „Пътна инфраструктура\" през 2017 г. са продадени 7,5 млн. винетни стикери, което е с 736 147 повече от 2016 г. Реализираните приходи са 352 млн. лв. или с 25 млн. повече от 2016 г. От тях приходите от продажба на винетки за леки автомобили са близо 249 млн. лв., а 103 млн. лв. са от продажбата на винетки за ТИР.Дисбалансът е очевиден. Оказва се, че в малка България, където строителството на пътища е национална кауза, тези, които рушат най-много, плащат по-малко, коментират от МРРБ. В момента например един товарен камион може да премине през страната само за 23 лв. – това е цената на винетката за едно денонощие. За сравнение в Сърбия толкова се плаща само по новия участък от магистралата от Ниш до Пирот, допълват от министерството.Интересни са и отговорите по отношение обхвата на тола. На въпрос „Одобрявате ли или не въвеждането на тол системата за тежкотоварните автомобили извън магистралите\", 53,1% отговарят с „да\", 12,9% - с „не\", а 34% не могат да преценят. Най-голям процент – 28,9 %, считат, че тировете трябва да се движат основно по магистрали и първокласни пътища. 28,1% са на мнение, че трябва да минават основно по магистралите, а 18,3% - по всички пътища от републиканската пътна мрежа.По отношение размера на таксите най-голям е процентът (47,1) на тези, които казват, че не могат да преценят колко да се плаща за километър от МПС над 3,5 т. 21,3% одобряват такса от 15 ст./км, 18,6% - 20 ст./км, а 13,1% са за цена от 30 ст. на км. Според 39,9% таксите в България трябва да бъдат близки до тези в държави като Гърция, Сърбия и Унгария. ", "date": "2018.04.07", "title": "МРРБ: 61% от българите искат въвеждане на тол система по пътищата"}
{"url": "https://offnews.bg/obshtestvo/prigotvete-se-za-dazhdovna-no-topla-sabota-678247.html", "text": "Дъждовна, ветровита, но топла Велика събота прогнозират метеоролозите.Днес ветровете в цялата страна ще се усилят. Поривите ще бъдат умерени в западните и силни в източните райони.Облачността ще е променлива, като значителна ще е в Западна България.В Родопската област се очакват и валежи, придружени с гръмотевици.Максималните температури на повечето места ще са между 16 и 21 градуса.По Черноморието облачността през деня ще се разкъса и ще се покаже слънце. Ще има обаче умерени до силни ветрове, и температури от порядъка на 10-15 градуса по Целзий. Температурата на морската вода ще е 9-11 градуса, а вълнението на морето - 3-4 бала.В планините също ще бъде облачно и ветровито. По-интензивни и с гръмотевици ще са дъждовете в Родопите. Сняг ще важи на високите места - над 2000 метра надморска височина.", "date": "2018.04.07", "title": "Пригответе се за дъждовна, но топла събота"}
{"url": "https://offnews.bg/112/58-godishna-zhena-e-ubita-v-slivenskoto-selo-gavrailovo-678283.html", "text": "58-годишна жена е убита пред дома си в сливенското село Гавраилово. Престъплението е извършено на 6 април около 21.30 ч.По информация на Нова телевизия, жената е работела в местния магазин. Нападната е, докато се прибирала.Говорителят на Окръжна прокуратура Сливен заяви пред БТА, че \"случаят се разследва и след изясняване на извършителя и причините за убийството ще бъде предоставена подробна информация.\"", "date": "2018.04.07", "title": "58-годишна жена е убита в сливенското село Гавраилово"}
{"url": "https://offnews.bg/medii/5-epichni-seriala-koito-da-ne-propuskate-tazi-prolet-video-678145.html", "text": "Втора година поред април е тук, а нов сезон на Game of Thrones няма. За щастие, миналият декември в Европа стартира нов тв канал от семейството на Viasat History и TV1000, посветен на най-качествените драматични исторически сериали в момента, подбрани от цял свят.Изцяло преведен на български и свободен от реклама, Epic Drama е класически тв канал. Ако го нямате в пакета си, попитайте за него своя кабелен оператор.Вече и в София – в мрежата на NET1 на позиция 82, в южна България – в Телекабел на HD позиция 228 и SD канал 185, в TV Sat Com в Асеновград, както и в NetWorx в Русе и още градове в северна България – на позиция 230, ето кои задължителни заглавия ще покаже Epic Drama през април.БЛУДНИЦИ | HarlotsОт 11 април, сряда, в 22:00\"Блудници\" е завладяваща драматична поредица, чието действие се развива в динамичния и космополитен Лондон в края на 18-ти век. Предлага смел поглед към най-скъпоценната търговска дейност в града: секса, във време, в което една на всеки пет жени е проститутка.Току-що приключиха снимките на втори сезон на създадената от изцяло дамски творчески екип поредица. Знае се, че в него ще участва Лив Тайлър. Epic Drama изпрати свой специален пратеник на снимачната площадка в Лондон, Stanislava Ivy, автор на кино видео блога Cinema Confidential. Очаквайте нейния разказ съвсем скоро.Като подарък към почитателите си, в момента Epic Drama дава възможност епизод 1 на първи сезон да се гледа свободно онлайн тук: .ЧУМАТА | La PesteВсяка неделя в 23:00, повторение в четвъртък в 22:55Черната смърт се спуска над Севиля от 16-ти век - един от най-богатите и значими градове в света. Еретикът Матео трябва да се завърне в града, който го е осъдил на смърт. Той скоро е арестуван пак, но Светата служба му предлага сделка за опрощаване на греховете - ако реши серията от убийства в града, ще бъде оправдан.Потопен в интриги и предателство, \"Чумата\" е уникален конспиративен трилър, който ще ви изправи косата от напрежение и ще ви върне в сложните времена, когато обществените забрани и тайният хедонизъм вървят ръка за ръка.Всеки епизод от поредицата струва около $1.8 млн! „Чумата“ счупи всички рекорди по гледаемост в родната си Испания. Премиерният ѝ епизод през януари 2018 събра 40% повече зрители от премиерата на 7ми сезон на Game of Thrones в страната.Като подарък към почитателите си, в момента Epic Drama дава възможност епизод 1 да се гледа свободно онлайн тук: www.epicdrama.bg/watch-now  ВЕРСАЙ | VersaillesОт 7 април, събота, в 22:55 и отново: 9 април, понеделник, от 22:00Добре дошли в света на власт и предателство, любов, похот и войни от всякакъв вид, където придворните се борят за кралското благоволение. Френският крал Луи XIV е на 28 г. и най-после едноличен владетел на своето кралство. Преследван от детски спомени за преврат срещу баща си, той поръчва строежа на най-красивото място в Европа - двореца Версай.Дворът също е бойно поле за любовта, докато кралицата Мария Тереза се бори да укроти похотливия нрав на съпруга си. Може ли да спечели обратно сърцето му срещу съперницата си, сестрата на английския крал? Това е Версай в цялата му жестока слава! ПОЛДАРК | PoldarkОт 8 април, неделя, Великден, в 22:00През 1783 г., когато Рос Полдарк се завръща от Американската война за независимост в калаените си мини в Корниш, той открива, че са настъпили много промени. Баща му е мъртъв, имението му е в руини и любимата му Елизабет е сгодена за братовчед му Франсис.Решен да възстанови наследството на баща си и да помогне на местните хора, той скоро си навлича проблеми, спасявайки младата скитница Демелца от скандал и опитвайки се да установи контрол над мините, желани от неговия съперник - алчният и арогантен Джордж Уорлеган.След като се увенча с множество награди, сериалът счупи рекордите по гледаемост от САЩ до Обединеното кралство и се доказа като световен хит. При първото си излъчване по БиБиСи през 2015 той привлече над 5 млн. зрители.МИНИАТЮРИСТЪТ | THE MINIATURISTОт 7 април, събота, в 22:00 и отново: 10 април, вторник, 55 мин. след полунощПо мотиви от един от най-скоростно разпродаващите се дебютни романи на миналото десетилетие, \"Миниатюристът\" е завладяващ, разточително заснет трилър, който ни отваря вратите на дом, където под повърхността на красотата и високата класа надничат забранени страсти и опасни тайни.През 1686 г. 18-годишната Нела Оортман влиза в грандиозна къща в най-богатия квартал на Амстердам. Изпълнена с надежди и мечти, тя е дошла от тихата провинция, за да започне нов живот като съпруга на заможния търговец Йоханес Бранд. Но вместо от Йоханес, тя е посрещната от студената му сестра Марин и бързо разбира, че в техния дом нищо не е такова, каквото изглежда.Когато Йоханес най-после се появява, той ѝ носи най-необичайния подарък - кукленска къща, реплика на техния дом. Тя трябва да бъде мебелирана от изкусен миниатюрист, чиито мънички произведения показват какво се случва в дома по неочаквани начини и изглежда предричат бъдещето с притеснителна точност.Поредицата е по дебютния роман на Джеси Бъртън от 2014 г. Книгата се превърна в издателски феномен. Издадена в повече от 38 страни, включително и в България, и носител на множество награди, тя се продаде в повече от 1 млн. копия по света.", "date": "2018.04.07", "title": "5 епични сериала, които да не пропускате тази пролет (видео)"}
{"url": "https://offnews.bg/obshtestvo/noshten-transport-v-sofia-ot-dnes-marshruti-i-spirki-678182.html", "text": "Нощен градски транспорт тръгва експериментално в София от днес. Четири автобусни линии пресичат в града така, че да има връзка с всички квартали. Автобусите ще се движат от 00.00 часа до 04.00 часа. Общата спирка на четирите линии, които ще носят съответно следните номера № 1, № 2, № 3 и № 4, ще е на площад \"Княз Александър Първи\".Цената на нощната карта за всички линии е 2 лева, а тя ще се продава от кондуктори  в превозните средства. Във всеки от автобусите има камери, както и паникбутон. Колите на обществения транспорт ще имат отличителни знаци за нощен превоз, а спирките ще бъдат брандирани. Във всички пунктове за продажба на превозни документи ще има карти с новите маршрутни схеми.Карта с маршрутни разписания на нощния градски транспорт ще може да се намери в пунктовете на Център за градска мобилност, както и на официалния сайт на ЦГМ и на Столична община. За по-добра информираност на пътниците ще бъдат поставени и указателни табели. Линия № 1:Маршрут - ж.к. „Люлин 1, 2“ – ж.к. „Младост 4“: от ж.к. „Люлин 1, 2“ по бул. „Добринова скала“, бул. „Райко Даскалов“, бул. „Панчо Владигеров“, ул. „Търново“, ул. „Ген. Асен Николов“, бул. „Царица Йоана“, бул. „Тодор Александров“, бул. „Цар Освободител“, бул. „Цариградско шосе“, площад на Авиацията, южното локално платно на бул. „Цариградско шосе“, ул. „Йерусалим“, бул. „Андрей Сахаров“, бул. „Александър Малинов“, ул. „Д-р Атанас Москов“,ул. „Свето Преображение“, ул. „Филип Аврамов“, ул. „Самара“, ул. „Д-р Атанас Москов“, ул. „Проф. Александър Танев“ (ул. „ 406“) до ж.к. „Младост 4“ – двупосочно.Часове на тръгване от спирки:ж.к. „Люлин 1,2“ - 00:54, 01:34, 02:14, 02:54, 03:34, 04:09, 04:44;\"пл. Княз Алексанър I\" (двупосочно) - 00:00, 00:40, 01:20, 02:00, 02:40, 03:20, 04:00;ж.к. „Младост 4“ - 00:48, 01:28, 02:08, 02:48, 03:28, 04:08, 04:43.Линия № 2:Маршрут - кв. „Обеля“ – ж.к. „Студентски град“: от кв. „Обеля“ по ул.„ул. 2“, по ул. „Акад. Димитрий Лихачов“, ул. „Обелски път“, бул. „Ломско шосе“, Надлез Надежда, бул. „Рожен“, бул. „Княгиня Мария Луиза“,бул.„Христо Ботев“, бул. „Сливница“,пл. „Лъвов мост“, бул. „кн. Мария Луиза“, пл. „Независимост“, бул. „Цар Освободител“, бул. „Васил Левски“, бул. „Патриарх Евтимий“, ул. „Фритьоф Нансен“ ( връщане по бул. „Васил Левски“), бул. „Черни връх“, бул. „Свети Наум“, ул. „Стоян Михайловски“, бул. „П.К.Яворов“, ТВ кула, бул. „Драган Цанков“, бул. „Свети Климент Охридски“, бул. „8-и декември“, ул. „Акад. Стефан Младенов“, ул. „Йордан Йосифов“, ул. „Акад. Борис Стефанов“, ул. „Проф. д-р Иван Странски“, ул. „Акад. Стефан Младенов“ до обръщателното ухо в ж.к. „Студентски град“ – двупосочно.Часове на тръгване от спирки:кв. „Обеля“ - 00:20, 01:00, 01:40, 02:20, 03:00, 03:40, 04:20;\"пл. княз Алексанър I\" (двупосочно) - 00:00, 00:40, 01:20, 02:00,02:40, 03:20, 04:00;ж.к. „Студентски град“ - 00:53, 01:33, 02:13, 02:53, 03:33, 04:03.Линия № 3:Маршрут – ж.к. „Овча Купел 2“ – ж.к. „Левски“ (Автостанция Изток): от ж.к. „Овча Купел 2“, ул. „Президент Линкълн“, ул. „Зеленика“, ул. „Житница“, бул. „Никола Мушанов“, бул. „Възкресение“, бул. „Акад. Иван Евстатиев Гешов“, бул. „Ген. Едуард И. Тотлебен“, пл. „Руски паметник“, бул. „Ген. М. Д. Скобелев“, ул. „Опълченска“, бул. „Тодор Александров“, пл. „Независимост“, бул. „Цар Освободител“, ул. „15-и ноември“, ул. „Оборище“, бул. „Васил Левски“, бул. „Княз Александър Дондуков“(връщане през ул. „Кракра“и ул. „Оборище“), мостта „Чавдар“, бул. „Владимир Вазов“, ул. „Поп Грую“ , ул. „Летоструй“ до Автостанция „Изток“ – двупосочно.Часове на тръгване от спирки:ж.к. \"Овча купел 2“ - 00:55, 01:35, 02:15, 02:55, 03:35, 04:15;\"пл. княз Алексанър I\" (двупосочно) - 00:00, 00:40, 01:20, 02:00, 02:40, 03:20, 04:00;ж.к. Левски (автостанция \"Изток\") - 00:23, 01:03, 01:43, 02:23, 03:03, 03:43, 04:23.Линия № 4:Маршрут – ж.к. „Дружба 2“ – ж.к. „Гоце Делчев“: от ж.к. „Дружба 2“, по ул. „Обиколна“, бул. „Копенхаген“, бул. „Цветан Лазаров“, ул. „Илия Бешков“, ул. „Кап. Димитър Списаревски“, бул. „Христофор Колумб“, бул. „Асен Йорданов“, бул. „Шипченски проход“, ул. „Иван Димитров-Куклата“, ул. „Гео Милев“, ул. „Николай Коперник“, ул. „Атанас Узунов“, ул. „Марагидик“ (връщане по ул. „Георги Минчев“ и ул. „Стоил войвода“), ул. „Велчо Атанасов“, ул. „Боян Магесник“, бул. „Мадрид“, бул. „Янко Сакъзов“, бул. „Васил Левски“, ул. „Оборище“, ул. „15-и ноември“, бул. „Цар Освободител“, пл. „Княз Александър I“, пл. „Независимост“, бул. „Тодор Александров“, бул. „Христо Ботев“, бул. „Прага“, бул. „Пенчо Славейков“, бул. „Витоша“, ул. „Бяла черква“, бул. „П.Ю. Тодоров“, бул. „България“, бул. „Гоце Делчев“, ул. „Дойран“, ул. „Ген. Стефан Тошев“, ул. „Тодор Каблешков“ до обръщателното колело в ж.к. „Гоце Делчев“ – двупосочно.Часове на тръгване от спирки:ж.к. „Дружба 2“ - 00:47, 01:27, 02:07, 02:47, 03:27, 04:02;\"пл. княз Алексанър I\" (двупосочно) - 00:00, 00:40, 01:20, 02:00, 02:40, 03:20, 04:00;ж.к. „Гоце Делчев“ - 00:53, 01:33, 02:13, 02:53, 03:33, 04:03, 04:28.Превозните средства, обслужващи четирите маршрута, ще се установяват на всички съществуващи автобусни спирки по трасетата им и на новоразкритите такива за нощен транспорт по съответния маршрут:Двупосочна спирка за изчакване прекачването на пътниците между 4-те линии на пл. „Княз Александър I\";Двупосочна спирка на бул. „Цар Освободител“ в района на кръстовище с ул. „6-и септември“;Двупосочна спирка на бул. „Тодор Александров“ в района на кръстовище с ул. „Георг Вашингтон“;Двупосочна спирка на бул. „Тодор Александров“ в района на кръстовище с бул. „Христо Ботев“;Двупосочна спирка на бул. „Тодор Александров“ в района на кръстовище с ул. „Опълченска“;Двупосочна спирка на бул. „Тодор Александров“ в района на кръстовище с бул. „Константин Величков“;Двупосочна спирка на бул. „Царица Йоана“ в района на кръстовище с бул. „Вардар“;Двупосочна спирка на бул. „Царица Йоана“ в района на западния вход/изход на метростанция „Западен парк“;Двупосочна спирка на бул. „Царица Йоана“ в района на кръстовище с ул. „Луи Пастьор“;Двупосочна спирка на ул. „Оборище“ между бул. „Васил Левски“ и ул. „19-и февруари“;Еднопосочна спирка на бул. „Асен Йорданов“ на 50м. след кръстовището с ул. „кап. Димитър Списаревски“ в посока ж.к. „Дружба 2“;Еднопосочна спирка на бул. „Витоша“ след кръстовището с ул. „Забърде“ в посока ж.к. „Дружба 2“;Еднопосочна спирка на ул. „Поп Груйо“ след кръстовището с ул. „Летоструй“ в посока ж.к. „Овча Купел 2“;Еднопосочна спирка на бул. „Прага“ преди кръстовището с ул. „Бузлуджа“ в посока ж.к. „Дружба 2“, като на спиркоуказателите ще бъде поставена нужната информация за ползване от пътуващите.", "date": "2018.04.07", "title": "Нощен транспорт в София от днес (маршрути и спирки)"}
{"url": "https://offnews.bg/bojni/konar-makgregar-e-osvoboden-pod-garantcia-678260.html", "text": "Ирландската суперзвезда в смесените бойни изкуства Конър Макгрегър бе пуснат от ареста срещу парична гаранция от 50 000 долара. Припомняме, че той бе арестуван вчера в Ню Йорк заради нападението срещу срещу автобус, в който е трябвало да бъде конкурентът му Хабиб Нурмагомедов.Макгрегър беше обявен за издирване, а полицията блокира частния му самолет. По-късно ирландецът сам се яви в полицейски участък и срещу него беше повдигнато обвинение.След съдебното заседание Конър беше пуснат от съда под гаранция. Неговият паспорт не е отнет и той ще може да се прибере в родината си и да чака там следващото заседание. Макгрегър ще трябва да се яви отново в съда на 14 юни.", "date": "2018.04.07", "title": "Конър Макгрегър е освободен под гаранция"}
{"url": "https://offnews.bg/analizi-i-komentari/ekspert-spekulatcia-e-da-se-tvardi-kade-e-proizvedeno-veshtestvoto-o-678261.html", "text": "Не може да се докаже къде е произведено нервнопаралитичното вещество, с което e бил са били отровени бившият руски шпионин Сергей Скрипал и дъщеря му Юлия.Това посочи в предаването „Събота 150“ на БНР професорът по химия Михаил Харалампиев, който в продължение на 10 години е работил като старши инспектор и ръководител на инспекционни групи към Организацията за забрана и унищожаване на химическо оръжие към ООН.Експертът смята, че по случая има две сериозни юридически нарушения от страна на Великобритания и на Организацията за забрана на химическото оръжие:Проф. Харалампиев подчерта, че съгласно конвенцията е разрешено страните да си произвеждат или да си купуват от други страни бойни отровни вещества, които са под контрола на Организацията за забрана на химическото оръжие, но те се използват за тренировка на техните войски.„Тук става заиграване за една чиста политическа интрига, за да може да се създаде напрежение между ЕС, САЩ и Русия“, коментира експертът.", "date": "2018.04.07", "title": "Експерт: Спекулация е да се твърди къде е произведено веществото, отровило Скрипал"}
{"url": "https://offnews.bg/zvezdi/rasel-krou-prevarna-razvoda-si-v-shou-prodava-na-targ-veshti-na-bivsh-678257.html", "text": "Ръсел Кроу ще отбележи по нетрадиционен начин раздялата с бившата си съпруга. Актьорът обяви за днес търг, на който ще продаде вещи от времето на брака си с Даниел Спенсър, вкл. пръстен, който ѝ е подарил.Датата на търга съвпада с годишнината от тяхната сватба и с рождения ден на холивудската звезда.Аукционът ще се проведе в Австралия. На него ще бъдат разиграни вещи като кожено бельо, сатенени боксерки, произведения на изкуството, часовници, диамантени пръстени, автомобил Mercedes Benz от 20012-ва, предмети от филми на Кроу - всички придобити по време на деветгодишния брак на актьора със Спенсър.Търгът се провежда под надслов \"Изкуството на развода\".Актьорът обяви, че търгът ще се излъчва и наживо по фейсбук.", "date": "2018.04.07", "title": "Ръсел Кроу превърна развода си в шоу: Продава на търг вещи на бившата"}
{"url": "https://offnews.bg/sviat/shestima-zhurnalisti-raneni-na-granitcata-s-gaza-678251.html", "text": "Шестима палестински журналисти са били ранени от израелската армия по време на сблъсъците в петък между демонстранти и войници на границата с Газа, съобщи Палестинският журналистически синдикат, цитиран от БНР.Според синдиката по шестимата е бил открит огън, въпреки че са били с дрехи, които ясно ги идентифицирали като представители на медиите. Животът на ранените журналисти е вън от опасност.Центърът за свобода на медиите в Газа, който защитава правата на палестинските журналисти, призова международната общност да се намеси.Най-малко седем палестинци бяха убити по време на сблъсъци с израелски войници на границата на ивицата Газа. Протестиращите палестинци подпалиха купища автомобилни гуми, за да създадат димна завеса, която да пречи на израелските снайперисти, предаде Асошиейтед прес.Хиляди палестинци от Газа се събраха след петъчната молитва на границата с Израел за втория от общо шест седмични протеста, организирани от управляващото движение Хамас, срещу десетилетната блокада на територията. Финалният протест е планиран за 15 май.", "date": "2018.04.07", "title": "Шестима журналисти ранени на границата с Газа"}
{"url": "https://offnews.bg/kultura/preporachvame-vi-48-chasov-muzikalen-maraton-v-bar-petak-678193.html", "text": "Ако ви е писнало от традиционното прекарване на почивните дни по Великден, предлагаме ви едно по-различно изживяване - 48-часов музикален маратон.На 7 април (Велика събота) бар \"Петък\" ще отвори врати в 18:00 часа, а от 22:00 до 08:00 часа сутринта на Великден Fruit Sessions ще пускат музика, които на всичкото отгоре навършват фаталните 13 години. На връх Великден барът отваря в 12:00 на обяд. Тогава щафетата поема диджей MARCON, който ще се погрижи за следобедното лежерно настроение с приятни грууви залитания.На финала се включват професионалистите от Future Sounds of Sofia, които ще пускат дръм енд бейс до 6 сутринта на 9 април. ", "date": "2018.04.07", "title": "Препоръчваме ви: 48-часов музикален маратон в бар \"Петък\""}
{"url": "https://offnews.bg/psihologia/zashto-emotcionalnata-inteligentnost-e-vazhna-za-biznesa-678179.html", "text": "Неотдавнашно международно проучване, проведено от повече от 500 бизнес лидери, разкри какво отличава изключителните служители от обикновените, а именно личността. Забележителното е, че 78% от ръководителите казват, че личността е важна за служителите повече от културните особености (53%) и умения на служителите (39%).Личностните качества се отличават от интелекта. Двете не са обвързани по никакъв начин. Индивидуалността е различна от емоционалната интелигентност и това е мястото, където проучването и повечето лидери по този въпрос са интерпретирали погрешно термина.Емоционалната интелигентност, за разлика от личността ви, може да бъде променяна и подобрена.Изключителните служители не притежават дадени от Бога личностни черти. Те разчитат на прости, ежедневни умения, които всеки може да придобие или подобри.Едно нещо, което определя един служител като изключителен, е че той никога не казва „Това не е описано в длъжностната ми характеристика“. Този тип служители работят извън границите на професиите си. Те не се плашат от повече работа и не очакват признание или компенсация. Напредват в работата си и са уверени, че ще бъдат възнаградени по-късно.Изключителните служители не търсят конфликт, но и не бягат от него. Могат да запазят спокойствие и да представят позицията си логично и са в състояние да издържат на лични нападки.Те умеят да се съсредоточават максимално.Пилотите често казват: „Когато нещата започнат да се объркат, не забравяйте, че трябва да пилотирате самолета“. Повечето катастрофи са резултат на това, че пилотите са се концентрирали толкова силно върху това да идентифицират проблема, че не осъзнават, че губят височина, което може да е пагубно.Именно заради това изключителните служители не се разсейват лесно. Те могат да разграничават реалните проблеми от фоновия шум и следователно остават фокусирани върху това, което има значение.Те са смели. Изключителните служители са склонни да говорят, когато другите не смеят, независимо дали става дума за задаване на неудобен въпрос или за оспорване на решение на ръководителя. Тази смелост обаче е балансирана със здрав разум. Те мислят преди да говорят и избират най-доброто време да го направят.Те контролират егото си. Изключителните служители имат его, но те никога не си придават повече важност от заслуженото. Готови са да признават грешките си и са склонни да правят нещата по друг начин, ако така ще бъде по-добре за екипа.Те никога не са напълно доволни. Изключителните служители са на мнение, че нещата винаги могат да бъдат по-добри. За тях няма нещо като „достатъчно добро“, когато става дума за личностно усъвършенстване. Независимо от това колко добре вървят нещата, изключителните служители се стремят да ги подобрят.Те разпознават, когато са допуснати грешки, и ги поправят. Независимо дали става дума за счупен стол или неефективен процес, засягащ паричния поток на целия отдел, изключителните служители не подминават проблема. „Това е било така винаги“, просто не е в техния речник. Те виждат проблема и го оправят.Те са отговорни. Те отговарят за своята работа и решения и всички резултати от тях – добри или лоши. Показват грешките си на ръководството вместо да се надяват никой да не ги забележи.Изключителните служители могат да се нагаждат към другите, а това може да означава много неща. Те се харесват на колегите, защото притежават лидерски умения и затова хората им се доверяват. По тази причина мениджърите избират тях, когато трябва да се комуникира с клиенти.Те неутрализират натоварващите личности. Справянето с трудните характери на хората е изтощително. Изключителните служители контролират отношенията си с тях, като държат чувствата си под контрол и действат рационално според ситуацията. Те също така разглеждат гледната точка на трудния за общуване човек и са в състояние да намерят решение на проблема. Дори когато нещата напълно се изплъзват от контрол, емоционално интелигентните хора могат да ги спрат да съсипят постигнатото.В крайна сметка:Обърнете внимание на това, което не е споменато: умения, дългогодишен опит, дипломи и т.н. Тези неща имат значение, но те няма да ви направят изключителни.", "date": "2018.04.07", "title": "Защо емоционалната интелигентност е важна за бизнеса?"}
{"url": "https://offnews.bg/sviat/kongresmen-izvadi-zareden-pistolet-na-sreshta-s-izbirateli-v-zashtita-678258.html", "text": "Американски конгресмен републиканец извади зареден 38-милиметров пистолет по време на среща с избиратели, за да докаже, че носенето на лично оръжие само по себе си не е проблем.Действията на представителя на щата Южна Каролина Ралф Норман предизвикаха вълна от критики и бяха широко отразени от медиите в САЩ.Малко по-късно той коментира, че не съжалява за решението си.По време на срещата в петък конгресменът на няколко пъти извадил пистолета \"Смит и Уесън\" и го поставил демонстративно на масата. Целта му била да покаже, че оръжието е опасно само ако попадне в ръцете на престъпници.\"Няма да се превърна в Габи Гифърдс\", коментира след това Норман. Габи Гифърдс е бивш представител на демократите в Конгреса от щата Алабама. Тя бе застреляна в магазин по време на среща с избиратели в района.По време на събирането в петък Ралф Норман държал реч пред поддръжници на тема злоупотреби с лично оръжие. Действията му бяха разкритикувани от демократите.", "date": "2018.04.07", "title": "Конгресмен извади зареден пистолет на среща с избиратели в защита на личното оръжие"}
{"url": "https://offnews.bg/na-tozi-den/7-april-dragan-tcankov-zastava-nachelo-na-tretoto-pravitelstvo-na-ba-678188.html", "text": "На тази дата през 1880 г. е съставено третото правителство на България, начело с Драган Цанков.Драган Киряков Цанков е български политик, почетен член на Българското книжовно дружество. Той е трети министър-председател на България, изпълнявал тази длъжност от 7 април до 10 декември 1880 г., и осми министър-председател на България от 19 септември 1883 г. до 11 юли 1884 г.Опирайки се на пълното мнозинство на Либералната партия в парламента, правителството на Цанков регламентира и изгражда из основи съдебната власт и финансовата администрация. Финансовият министър Петко Каравелов организира Сметната палата и статистическо бюро и прокарва закони за гербовия сбор, десятъка и запазване на други данъци от османско време. Под натиска на руски банкери, правителството внася в парламента законопроект за превръщане на БНБ в акционерно дружество, но по-късно го оттегля, за да запази контрол върху кредита в страната. Вижте още от \"Българска история\" - ", "date": "2018.04.07", "title": "7 април - Драган Цанков застава начело на третото правителство на България"}
{"url": "https://offnews.bg/futbol/ronaldo-ne-spira-da-izumiava-ima-tialo-na-23-godishen-sportist-678259.html", "text": "Суперзвездата на Реал Мадрид Кристиано Роналдо обича да бъде в центъра на събитията. Въпреки че вече е на 33 години, той продължава да пише името си със златни букви във футболната история, като междувременно демонстрира повече от завидна физическа форма.Според доклад на треньорския щаб на Белия балет, биометричните данни на нападателя са сравними с тези на 23-годишен активен спортист.Роналдо има едва 7% подкожни мазнини и 50% от тялото му е мускулна маса. Обикновено тялото на футболистите е съставено от около 10-11% подкожни мазнини и рядко мускулната им маса е повече от 46%.Именно добрата физическа форма на голмайстора му позволява да прави акробатични изпълнения като задната ножица във вратата на Джанлуиджи Буфон при победата на Реал Мадрид с 3:0 над Ювентус на 1/4-финалите в Шампионската лига.", "date": "2018.04.07", "title": "Роналдо не спира да изумява, има тяло на 23-годишен спортист"}
{"url": "https://offnews.bg/sviat/rusia-obeshta-tvard-otgovor-na-novite-sanktcii-na-sasht-sreshtu-oligar-678263.html", "text": "Русия обеща твърд отговор на новите санкции на САЩ срещу руски бизнесмени, предприятия и висши представители, предаде БТА.\"Няма да оставим тази атака или която и да било нова антируска атака без твърд отговор\", заяви в декларация руското външно министерство.\"След като не постигна никакъв резултат с 50-те предишни серии от санкции, Вашингтон продължава да плаши с отказ на американски визи, заплашва руския бизнес със замразяване на активи и авоари, но забравя, че отнемането на чужда частна собственост и пари се нарича кражба\", гласи декларацията.Според Москва американските санкции вкарват Съединените щати в категорията страни, които са \"врагове на пазарната икономика и на честната и свободна конкуренция, тъй като те използват административни методи, за да елиминират конкуренти на чуждите пазари\".\"Никакъв натиск няма да отклони Русия от пътя, който е избрала. Той само ще покаже неспособността на САЩ да постигнат целите си и ще консолидира руското общество. Съветваме Вашингтон да се освободи възможно най-бързо от илюзията, че е може да се говори с нас, като се използва езика на санкциите\", се казва в декларацията на руското външно министерство.САЩ наложиха вчера санкции срещу 38 личности и предприятия, които се прибавят към 24-те санкционирани в средата на март в отговор на намесата в избори и на кибератаките, за които е обвинявана Русия.Между хората, на които са наложени санкции, има олигарси, близки до Кремъл и техните предприятия, висши руски представители и руската компания за износ на оръжия Рособоронекспорт, напомня АФП.Олигархът Олег Дерипаска каза, че решението на САЩ да му наложат санкции е \"неоснователно, смехотворно и абсурдно\". \"Събитията от тази сутрин са много неуместни, но не и неочаквани\", се казва на декларация на Дерипаска, цитирана от Ройтерс.", "date": "2018.04.07", "title": "Русия обеща твърд отговор на новите санкции на САЩ срещу олигарсите"}
{"url": "https://offnews.bg/futbol/kzl-lasna-na-zadnitcata-na-avtobusa-na-levski-678266.html", "text": "Неизвестни засега извършители надраскаха автобуса на Левски, с който отборът гостува в Пловдив за мача с Ботев.Не е ясно дали надписът \"КЗЛ\" е бил нарисуван на самия стадион в Коматево. Ако е така, то „канарчетата\" може да бъдат наказани заради поведението на феновете си, пише „Меридиан мач”.Според последните информации от Пловдив обаче возилото се е появило с надпис в Коматево и е било надраскано още пред хотела, в който бяха настанени \"сините\".Припомняме, че само преди няколко дни подобно нещо се случи и в Англия. Фенове на Ливърпул замериха с факли и бутилки клубния автобус на Манчестър Сити преди двубоя 1/4-финалите на Шампионската лига, в който мърсисайдци победиха с 3:0.", "date": "2018.04.07", "title": "\"КЗЛ\" лъсна на задницата на автобуса на Левски"}
{"url": "https://offnews.bg/obshtestvo/air-france-obiavi-oshte-dati-za-stachka-prez-april-2-poleta-do-sofia-678262.html", "text": "Два полета - София-Париж и Париж-София, изпълнявани то авиокомпания Аir France, са отменени, показва справка на летище София.Според разписанието полетът за френската столица трябваше да излети днес, 7 април, в 17:35. Полетът от парижкото летище \"Шарл дьо Гол\" трябваше съответно да кацне в София в 16:45.Причината за отменените полети е стачка в авиокомпанията, заради която вчера множество полети не бяха осъществени.Междувременно Air France обяви на кои дати през април наземният и бордовият персонал планират още стачни действия. Към планираните по-рано тази дни за стачни действия - 10 и 11 април, авиокомпанията добави и датите 17, 18, 23 и 24 април.В случай на отменен полет авиокомпанията гарантира, че ще уведоми лично клиентите в деня преди отпътуването чрез SMS или електронна поща. Актуална информация за полетите има и на уебсайта на Air France. Информация за промени в дните, предвидени за стачни действия, както и за правата на потребителите може да бъде намерена на адрес: .По рано през седмицата бе съобщено, че стачни действия са планирани и от служителите на железопътния транспорт във Франция, припомня МВнР.На 3 април, работещите в сферата на железопътния транспорт във Франция започваха 3-месечни стачни действия. Предвижда се стачните действия да продължат до 28 юни, като ще се стачкува на всеки 5 дни.Стачни действия са обявени за следните дати:- През април : 3, 4, 8, 9, 13, 14, 18, 19, 23, 24, 28 и 29- През май : 3, 4, 8, 9, 13, 14, 18, 19, 23, 24, 28 и 29- През юни 2, 3, 7, 8, 12, 13, 17, 18, 22, 23, 27 и 28.", "date": "2018.04.07", "title": "Air France обяви още дати за стачка през април, 2 полета до София отменени днес"}
{"url": "https://offnews.bg/horoskop/horoskop-za-7-13-april-ot-antonia-mechkova-678195.html", "text": "Не посрещате спокойно тези празници, макар че нямате сериозни служебни и финансови причини за притеснения. Дали по-амбициозните Овни не се боят да не пропуснат хубави делови шансове? Я по-кротко, не налагайте мнение, свои идеи даже на близки, плановете ви за изява и печалби от сряда зависят доста от благоволението на шефовете. Може да възникнат и спорове със съмишленици, ще се налага в петък да поемате част от чужди задължения и отговорности. Ще се справите, бъдете откровени и последователни, така мотивирате и обичаните.Този Великден ще ви среща с много близки и познати, добре е да планирате по-точно времето си. Група Телци да бъдат по-грижовни към тонуса си, ако не искат преумората да им проличи още в сряда. Пък и да сте си напълно здрави, силите ще ви трябват да поемете част от делата на колеги и роднини, пропуски в подготовката на вашите начинания също може да доведат до усложнения. Вие ще упорствате доста по новите си идеи за изява, а от отношението ви към победени съперници мнозина ще се поучат. Влюбените не бързат с обвързване.Великденските празници ви правят по-нетърпеливи – имате лични проблеми за оправяне, планирате амбициозни изяви и по-големи печалби и хич не ви се чака да се хвърлите в изпълнение на замисленото. Е, Близнаците май трябва да намалят темпо, да не споделят припряно идеи, да не настояват за изясняване с партньори особено в понеделник. Можете да уговорите подкрепа за делата си, упорството ви в сряда и четвъртък и отзивчивостта към близките в петък ще заслужат искрена симпатия. Търпението в любовта носи мечтаното щастие.За Великден си имате план и няма да ви е драго, ако до вторник ваши близки искат да следвате техния. Раците да овладеят емоциите, очертават се изненади и в такъв момент ще личи доколко заслужават уважението на обичаните, могат ли да ги сплотят и да насочат усилия за преодоляване на проблеми. Току виж се наложи да отстъпите пред нечий каприз, но знаете – търпението и тактът ви носят сигурен успех. В четвъртък сте много съсредоточени в начинанията, а и в петък не бързате да се отпускате, спънки възникват до края на работния ден.Празниците са за общуване и глезене на най-близки, мнозина от този знак няма да забравят и деловите си интереси. На Лъвовете им се отваря късмет за изява, печалби, кариера, намират си силни покровители. А и трябва да се признае, че имате хубави идеи, които ще привлекат симпатии и нови участници или пък стари шефове ще ви поверят разширяване на проекти, партньорства, пазари… От понеделник се държите нащрек за подводни камъни, изненади и забавяне може да има, но и помощ ще идва навреме. В петък избягвайте конфликтите.Това 7-дневие е наистина празнично – работата ви е с добри перспективи, потръгват и лични неща. Девите, които мечтаят за уреждане на отношения, сега имат шанс за решителна крачка. Обвързаните се посвещават на близки, търсят как да ги зарадват, да им угодят. Общуване с природата, забавление или друга изненада са ви по джоба, изберете. В служебната сфера отдавнашните ви усилия ще дават плод - печалби в понеделник, нови партньорства от вторник, оферти за още изяви в сряда. Не грешите и ако поемате чужди отговорности.Дните около Великден пораждат у вас идеи за делови начинания, по-голяма подготовка и постоянство няма да вредят. Везните винаги са готови за флирт и авантюри, сега свободните сърца имат шанс за интересни срещи, някоя може да завърши с мечтаната стабилна връзка. За работата обаче трябва да поемете част от задълженията на партньори, чак във вторник ще изясните проблемите с тях, после може да получите и обещана подкрепа от роднини, приятели. Такт и търпение ви носят покровителство в сряда, четвъртък и петък са си изнервящи.Дано прекарате Великденските празници в по-голямо уединение и да се погрижите за тонизиране, да подготвите новите си дела. Група Скорпиони предпочитат компании и авантюри, но ако са обвързани, може да си докарат и яд. От понеделник се зареждате с търпение, в работата ще възникват поводи за спор. С такт може да си спестите препирните, а сами ще действате оперативно, за да помогнете на партньори, да предотвратите загуби в своите начинания. От сряда кроткото ви упорство жъне успехи, придобитият опит си казва думата.Периодът носи важни промени, за някои мислите от доста време. Все пак Стрелците да не забравят: Великден е за общуване с близки, могат да получат силна подкрепа за делови изяви, сбъдване на мечти. От този понеделник идват ненадейни оферти, дръжте се нащрек. Някои са свикнали да мрънкат срещу нередности, сега намират начин да противодействат ефективно, да обединят колеги, познати. От Светли четвъртък се гответе за учение или проучване на данни, път, запознанства, намирате още ресурси за преодоляване на пречки.Великден е, дайте си отдих, откъснете се от обичайния си ритъм на живот, порадвайте се на пролетта. Доста Козирози бързат за работа, но условията не са назрели за новите им проекти. Ако изпреварите с конкретни стъпки, може да се окажете в небрано лозе, колеги и съдружници да не харесат новите ви идеи. Грижете се за интереса си, стабилизирайте финансите, от сряда намирате и подкрепа, и късметът ще ви навести пак. В петък получавате куп ненадейни оферти, преценявайте с какво да се хващате, да не почват препирни вкъщи.Тези празници ви дават енергия и настроение за силни делови изяви. Разбира се, Водолеите не пренебрегват задълженията към дома и близки, някои даже прекаляват с компании и купони. Е, бързо ще овладеете своето непостоянство и вътрешните колебания, знаете, че трудът ви може да бъде по-плодотворен, а и с по-висока ефективност в скоро време. В понеделник давате непремерени обещания, вторник и сряда са за подготовка на проектите, май сте и твърде придирчиви към другите. И любим ще ви подскаже да сте по-самовзискателни.И за вас този Великден означава повече отдих и анализ на постигнатото в делови и личен план, за доста Риби то никак не е малко. Едни са се наложили в недоброжелателна среда, втори са решили мъчни проблеми, трети стъпка след стъпка са отвоювали авторитетна позиция. Мечтайте смело за начинания, но си останете здраво стъпили на земята, иначе от сряда насетне рискувате да провалите и добри шансове за работа. Идат ненадейни оферти, включително за партньорство, не се отпускайте. Любовта ви е разумна, сговорчива, отстъпва.", "date": "2018.04.07", "title": "Хороскоп за 7 – 13 април от Антония Мечкова"}
