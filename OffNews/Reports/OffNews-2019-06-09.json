{"url": "https://offnews.bg/sviat/nad-500-dushi-sa-zadarzhani-v-izbornia-den-v-kazahstan-705034.html", "text": "По време на неразрешени митинги в Казахстан, където днес се провеждат президентски избори, са задържани над 500 души, съобщават руските агенции.„По улиците имаше опити за дестабилизиране на обстановката чрез провеждането на неразрешени акции. В полицията са отведени над 500 души, но спрямо тях не са прилагани специални средства. Иначе гласуването върви спокойно, не са допуснати нарушения в изборните секции“, посочва първият зам.-министър на вътрешните работи на Казахстан Марат Кожаев.Към 17 ч. московско време избирателната активност достигна 77%, съобщава председателката на ЦИК Сабила Мустафина. През 2015 г. обаче на предсрочните президентски избори 95,22% от избирателите отидоха до урните.Това са 6-ите поред президентски избори в страната. Нурсултан Назарбаев, който бе държавен лидер почти 30 години, подаде оставка от поста на 20 март. Временен президент стана Касим-Жомарт Токаев, който до тогава беше председател на горната камара на парламента. Три седмици по-късно Токаев насрочи извънредни избори. Веднага след оставката на Назарбаев столицата Астана бе преименувана и вече носи първото му име Нур-Султан.С него кандидатите са 7, а той е издигнат от партията Нур Отан, оглавявана от Назарбаев. Мандатът на президента е 5 години, няма праг на избирателната активност и изборите ще бъдат признати при всички случаи. За да победи във вота, претендентът трябва да спечели повече от 50% от гласовете. Ако никой от кандидатите не успее да постигне това, се насрочва втори тур.", "date": "2019.06.09", "title": "Над 500 души са задържани в изборния ден в Казахстан"}
{"url": "https://offnews.bg/analizi-i-komentari/nagledahme-se-na-bezvkusitci-705020.html", "text": "Безвкусицата е особен род поведение сред влиятелни фигури от обществения живот, характеризиращо се не с липса на сетива, а с деформирани такива. Дали чалгата, дали славата, дали бургерът, или бананите - нещо някога някъде е сработило в полза на лекомислието и кича. А което е още по-лошо – безвкусицата е един от най-опасните съвременни пороци, тъй като застрашава трезвата мисъл, естетиката и емоционалния баланс на околните. Тя върлува като грип през есента и засяга не само уязвимите групи; безвкусицата поразява представите на подрастващите, на активните, на всички.А всеки, който някога е посягал към листа, за да напише стих, знае, че да се възвисиш, да се издигнеш над пошлото и покварата, означава да следваш пътя си на поет, без да се облягаш на патерици като политиката или някакви други крайности. За китариста е важно китарата му да има струни, а не дали ще оглави някоя ключова комисия и дали ще лобира за бизнесмена от родното си село. Един художник има нужда от светлина, а не от наръчник по рекетиране на невинни, но ентусиазирани играчи на пазара. А на актьора му трябва сцена – далеч по-висока от онези така наречени високи етажи.Всичко това трябва да остане така. Музата не е в политиката и се оказва същинска безвкусица хора на изкуството и интелигенти да нашумяват в предизборни кампании. Разбирате ли, моята естетика страда от това. Моето крехко разбиране за изящество и чистота е изправено на ръба на черната пропаст, в която пропадат всички талантливи проекти. Моят вкус е подложен на разруха – заради всички онези прекрасни поети, певци и музикални изпълнители, художници и актьори, които толкова обичам, но които рано или късно слагат по една партийна рамка на профилната си снимка във Фейсбук. И крещят срещу почитателите си – гласувайте с еди-коя си бюлетина.Пътят към ада е обвит в храстчета уханни рози, чиито бодли ни напомнят, че и от изкуството – както от всяко нещо, което привлича публика и носи наслада – могат да се правят пари и може да се извличат популистки облаги. Толкова за дявола – съзнавам, че невинаги жертвите на неговите изкушения са виновни.Имаше период в живота ми – а аз не се отличавам кой знае колко от връстниците си – в който обожавах да ходя на кино. По два или три пъти в седмицата се качвах на автобус и пътувах до кино Влайкова, където сядах – най-често напълно сама – в киносалона с дупка в екрана и гледах филми. Гледах само ново българско кино. Изгледах „Източни пиеси“, „Стъпки в пясъка“, „Подслон“, „Love.net”, „Операция „Шменти Капели“ и други.За мое голямо съжаление вече не прожектираха „Хиндемит“, иначе и него щях да изгледам.Това беше период, в който посещавах и литературни четения, и някои по-ранни концерти, макар и по-рядко; това бяха моите свободни младежки софийски години.И попивайки култура, човек се оглежда в реалността – онази неподправена реалност, която в толкова чист вид съществува само в резерватите за редки птици или в представите за света на тригодишните деца, които играят с куче в парка. Съживена реалност, идеалистична и хубава. Но не хубава като проект за реставрация, консервиране и експониране на културен обект с европейски пари – не, не така хубава. А хубава като козунак с лек крем по Великден, поднесен с чаша мляко от кравата на двора.Автентична и живописна реалност, която изкуството и културата създават, за да може ние всички да се издигаме. Да се понасяме над злободневното, угрозата и нещастието. Да дърпаме завесата и да превръщаме мрака в акт на радостно себеосъществяване.Реалността на истински демократичните ценности; на свободата, на равенството, на мира и любовта, на доброто и светлото. Тази реалност, която дори не е за консумация. Защото е високо.И сега следва един логически въпрос: колко от политиката можем да отнесем към горе описаната реалност, създавана от изкуството и културата? Не става с песни и картини – авторите не влизат в парламента, за да пеят и да рисуват. Те влизат там, за да правят света по-добър, но скоро разбират, че политиката и икономиката не са направени с тази цел.Те са най-безвкусното произведение на човешката мисъл.Защото има разлика между подкупващите очи на депутата и протегнатата за помощ ръка на артиста, избрал да подкрепи разрешаването на някакъв социален проблем или кауза. Бертолт Брехт ни учи да мислим за социалното, да му даваме подиум, да го осветяваме – без да го натрапваме. Експлоатацията на работник от работодател все още е проблем в много общества – защо Брехт е посветил цяла пиеса на това, а нашите интелигенти, които влизат в политиката, посвещават усилията си на каузи в помощ на оядените?Някак естествено е избирателите, вече уморени от едни и същи лица, които правят едни и същи грешки, да повярват и да дадат своя глас за някой нов кандидат, интересен и харизматичен. (Десетина години вече ѝ се радваме на тази актьорска харизма, а по-богати май не сме станали.) Нормално е да си кажем – ето този актьор (певец, режисьор, пр.) има присъствие и може би е по-умен от всички потомствени политици; свежа кръв ни трябва на нас!Също толкова нормално е този артист да загуби – след неколкогодишно търкане на подметки по червените пътеки – тази своя харизма и немалка част от благородните си подбуди. Също така естествено е той никога повече да не се върне към занаята, за който има талант. И ето ти една звезда, изгоряла по пътя към хората.Периодът, в който гледах ново българско кино с широко отворени капещи очи и искрена, безрезервна възхита, приключи. Оглеждайки се още малко по-настоятелно, човек разбира колко е малък. Шепа хора ще запомнят кандидата за депутат – предимно от телевизионните му изяви в предизборната кампания. Но те ще го помнят именно с това – че се е кандидатирал за депутат (или за кмет) в онези избори, през онази година, в онзи район.За депутата още по-малка група хора ще каже – този човек е голям поет. Защото в сивито му вече ще пише не „артист на свободна практика“ или дори гръмкото „инфлуенсър“, а просто „депутат“.А просто депутат не звучи като „просто поет“. Нито като просто човек.", "date": "2019.06.09", "title": "Нагледахме се на безвкусици"}
{"url": "https://offnews.bg/obshtestvo/tornado-vilnia-nad-varna-v-rannia-sledobed-705036.html", "text": "Любителска снимка на въздушен вихър се появи в страницата Meteo Balkans във Фейсбук – варненецът Преслав Тодоров е публикувал „улова си“, събрал стотици реакции и над 300 споделяния.Метеоролозите от варненското подразделение на НИМХ казват, че това явление се нарича смерч и успокояват, че то е характерно за този сезон. Прогнозите на синоптиците сочат, че до вторник включително се очакват валежи, на места силни и придружени с градушки, възможни са наводнения в населените места, където има проблеми с отводняването. От сряда се очаква подобряване на времето.", "date": "2019.06.09", "title": "Торнадо вилня над Варна в ранния следобед"}
{"url": "https://offnews.bg/politika/parva-proverka-v-kashta-za-gosti-vsichko-e-nared-705040.html", "text": "Къща за гости в Лясковец бе обект на внезапна проверка от инспектори от земеделското министерство и ДФ „Земеделие“, нарушения не бяха установени.Къщата е изградена със собствени средства и съфинансиране по Програмата за развитие на селските райони от предишния програмен период. Проверката е извършена в присъствието и на медии, съобщава БТА.Стефан Спасов, началник на отдел \"Водено от общностите местно развитие\" към министерството, е разгледал документацията и състоянието на къщата, както и регистрите от цялостната й дейност до момента. След близо 2 часа проверка пред журналистите той посочи, че къщата за гости функционира от 2015 г., използва се по предназначение, има регистър на нощувките и на гостите за целия период.Според него в регистрите са записани голям брой чуждестранни туристи от Португалия, Франция и Румъния, а и месеци, в които са били регистрирани около 150 нощувки. Собствениците на къщата са предоставили и документация за платени туристически данъци в община Лясковец за периода 2015-2018 г., която сочи, че няма никакви разминавания.До момента собствениците са вложили в начинанието си около 400 000 лева собствени инвестиции, били са подпомогнати с европейски средства от близо 75 000 лева, а за новия програмен период кандидатстват за финансиране от 68 000 лева за допълнително оборудване, посочи изпълнителният директор на Местната инициативна група Мария Маринова.Къщата за гости в Лясковец е първата, от която започват изненадващите проверки на инспекторите от министерството по идея на земеделския министър Десислава Танева. Ще бъдат проверени общо 14 къщи за гости в цялата страна, кандидатствали за европейско финансиране по новия програмен период, допълни Стефан Спасов.Къщата в Лясковец е 150-годишна и е възстановен паметник на културата. Туристическият обект работи от 4 години и се оказва напълно изряден. От два месеца той е проверяван и от НАП, и Икономическа полиция. Проверките на 14-е къщи за гости трябва да приключат до 14 юни. Ако бъдат открити нередности, собствениците ще възстановяват неправомерно получените суми, а тези, които кандидатстват с проекти за оборудване и екстри, няма да получат одобрение, посочиха инспекторите от земеделското министерство. В ДФ „Земеделие“ до скоро Атидже Алиева-Вели отговаряше за прилагането на Програмата за развитие на селските райони и съответно финансирането по проектите. Разкрития в сайта за разследваща журналистика „Биволъ“ показаха плътната роднинска схема на раздаване на европейските средства, в която присъства лидерът на ДПС Мустафа Карадайъ. Той и Атидже Вели са от родопското село Борино. Тя стана евродепутат, след като Делян Пеевски се отказа да работи в чужбина. ", "date": "2019.06.09", "title": "Първа проверка в къща за гости – всичко е наред"}
{"url": "https://offnews.bg/sviat/planat-na-zelenski-kraj-na-deputatskia-imunitet-v-ukrajna-705024.html", "text": "Президентът на Украйна Володимир Зеленски отново заяви, че партията му „Слуга на народа“ планира да отмени депутатската неприкосновеност. Това той каза на партийния конгрес в Киев.„Хората, които днес се събраха, няма да ни подведат. Те не влизат в парламента заради имунитета, тъй като ние ще го премахнем“, посочи украинският лидер, цитиран от „Интерфакс“. По време на кампанията си той сочеше равенството на всички пред закона като основен принцип. Първите закони, които ще внесем, когато вземем властта, ще бъдат тези за депутатската и президентската неприкосновеност, уточниха от щаба му.След церемонията по встъпването на власт на 20 май Зеленски поиска от Върховната рада да приеме закон за отмяната на депутатския имунитет. Също тогава той обяви разпускане на парламента. Предсрочните парламентарни избори в Украйна са насрочени за 21 юли.Партията „Слуга на народа“ ще участва със 100 кандидати за депутати. Сред тях ще са експерти от президентската кампания, хора регионите, както и онези, които са избрани чрез интернет и онлайн-проектите на партията, които носят „прекрасни идеи“ за реализация в парламента.По-рано стана ясно, че бившият държавен глава на Украйна и лидер на партията „Европейска солидарност“ Петро Порошенко ще оглави листата за изборите. Бившият президент на Грузия и ексгубернатор на Одеса Михаил Саакашвили съобщи, че партията му ще участва самостоятелно в парламентарните избори.", "date": "2019.06.09", "title": "Планът на Зеленски: край на депутатския имунитет в Украйна"}
{"url": "https://offnews.bg/politika/karpov-ako-balgaria-ne-iska-da-pecheli-ot-tranzit-na-gaz-shte-nameri-705041.html", "text": "За нас е много важно Турски поток да мине през България, да бъде изградена АЕЦ \"Белене\" и Черно море да е зона на мир и сигурност. Това каза лидерът на БСП-София Калоян Паргов на Анатолий Карпов, депутат от партията \"Единна Русия\", заместник-председател на Комисията по международни отношения на Руската Дума и член на Обществения съвет към президента на Руската федерация Владимир Путин, както и 12-и световен шампион по шахмат.Карпов гостува днес на Калоян Паргов в Градската организация на БСП в София.Двамата разговаряха повече от час, а срещата им приключи с бърза партия шах, след което Анатолий Карпов остави своя автограф специално за Калоян Паргов върху шахматната дъска. На срещата присъства и заместник-председателят на Градксия съвет на БСП - София проф. Ваня Добрева.Калоян Паргов добави, че е потвърдил желанието и позицията на БСП, а и не само на социалистическата партия, че Турски поток трябва да мине през България.Той е заявил и че Черно море трябва да бъде демилитаризирана зона, зона на мир и сигурност.Лидерът на БСП - София каза също, че с Анатолий Карпов са обсъдили теми и от областта на културата.Според него санкциите не позволяват на учените и културните дейци от Русия и България да имат засилен обмен на информация и добра комуникация по европейската програма \"Еразъм +\", а това е огромна загуба и за двете страни\".Анатолий Карпов отбеляза, че наложените санкции срещу Русия са сериозна спирачка за връзките и контактите с България.Според депутата от партията на Путин като цяло пред отношенията между Русия и България имало много големи перспективи за развитие на сътрудничеството, най-вече в енергетиката.Световният шампион по шахмат изрази съжаление, че докато България \"маневрираше и спеше\", Турция е поела инициативата за Турски поток.", "date": "2019.06.09", "title": "Карпов: Ако България не иска да печели от транзит на газ, ще намерим друго решение"}
{"url": "https://offnews.bg/tenis/vlastelinat-na-kleia-rafael-nadal-specheli-rolan-garos-za-12-i-pat-705035.html", "text": "Бившият световен номер 1 в мъжкия тенис Рафаел Надал отново показа, че е недостижим майстор на клея! Матадора спечели турнира от Големия шлем \"Ролан Гарос\" за 12-и път в своята кариера, след като на финала победи Доминик Тийм на финала с 6:3, 5:7, 6:1, 6:1.За Надал това е общо 18-та титла от Големия шлем, като по този показател той изостава само от швейцарската легенда Роджър Федерер, който има 20. Освен това титлата е втора за испанеца през 2019 и общо 82-а в бляскавата му кариера на ниво АТР.Иначе днешният финал на практика бе повторение на миналогодишната битка за трофея между двамата, но австриецът отново бе безпомощен пред Краля на клея и в крайна сметка се оказа в губещата позиция, но все пак може да бъде доволен, че защити точките си от преди година.Първият сет започна шеметно за Тийм и той проби в петия гейм. За съжаление на австриеца обаче пробивът веднага бе върнат. Надал започна да играе все по-уверено и проби решително в осмия гейм, а след това си взе сервис гейма и така поведе със сет.Втората част бе много равностойна и сервиращите доминираха. В първите 11 гейма не се стигна до нито едно равенство. В този момент Тийм проби решително на 15 за 7:5 в своя полза. Това бе и първи спечелен сет на австриеца срещу Рафа на \"Ролан Гарос\".Това сякаш подейства мотивиращо на Рафа и испанецът смачка своя противник в третата част след пробиви в първия, третия и седмия гейм. В четвъртия сет Надал започна отново уверено и бързо поведе с 3:0 след пробив във втория гейм. В шестия гейм Матадора проби отново и след това си спечели подаването, за да стигне до крайния успех.", "date": "2019.06.09", "title": "Властелинът на клея Рафаел Надал спечели Ролан Гарос за 12-и път"}
{"url": "https://offnews.bg/sviat/arestat-na-ruskia-zhurnalist-shte-stigne-do-strasburg-705023.html", "text": "Адвокатите на разследващия журналист Иван Голунов, обвинен в пласиране на наркотици, ще обжалват условията на задържането му, твърди единият от защитниците Дмитрий Джулай. Случаят с ареста от 6 юни е водеща тема за руските издания и днес, протестите в негова защита продължават.„Иван беше задържан на 6 юни в 14,30 ч. в Москва, закопчаха го с белезници и този час се счита за време на задържането му. Но към 14,30 ч. днес /вчера/ той не е освободен и фактически това време до решението на съда означава, че той е зад решетките незаконно“, казва Джулай. Той подчертава, че повече от денонощие Голунов не е спал, не се е хранил, не е пил вода и не е разбирал какво се случва.Това е истинско изтезание и ще бъде обжалвано в Европейския съд по правата на човека по чл.3 от Конвенцията за защита на човешките права, подчертава адвокатът. В събота районен съд в Москва постанови журналистът да бъде освободен от ареста, но да бъде под домашен арест до 7 август. Голунов е бил конвоиран до дома си в 2 ч. през нощта, а за днес са планирани следствени действия с него.Според официалната информация на московската полиция той е бил задържан до метростанция и при обиска в раницата му е намерено пакетче с около 4 грама от наркотичното вещество „Метилефедрон“, а при претърсването в жилището му – още 5 грама кокаин. В събота срещу Голунов бе повдигнато обвинение за наркоразпространение, но защитата му е категорична, че дрогата е подхвърлена.Правозащитникът Павел Чиков съобщава днес, че другият адвокат Олга Динзе е внесла заявление в следствения комитет за престъпления от страна на полицията спрямо Голунов и настоява за проверка на насилието и телесните повреди. Според защитата на журналиста полицаите са злоупотребили и превишили правомощията си. Лекар от бързата помощ, извикан след оплаквания от Голунов, е констатирал съмнения за счупени ребра, мозъчно сътресение и хематоми по главата и гърба. Лекари от градска клиника обаче са отхвърлили това.Журналистът е бил наблюдаван от полицията от март т.г. „Известно ни беше само името Иван и номера на мобилния му телефон. Установихме, че въпросният гражданин системно посещава чужди държави, лети до Рига и във връзка с това възникна подозрението, че наркотичните средства, предназначени за пласиране, той може да ги доставя от тези чужди държави“, посочва оперативен работник в интервю по тв „Русия 24“. В Рига се намира централният офис на медията, на която Голунов е кореспондент.Иван Голунов е автор на множество разследвания за държавните покупки в Московското кметство, за историческите сгради в руската столица, които ще бъдат разрушени, за бизнеса с отпадъци и погребения, както и за милиардите на роднините на зам.-кмета на Москва Петър Бирюков. Преди това журналистът е работил във „Ведомости“, Forbes, „Новая газета“ и др. опозиционни издания. През последните месеци той е получавал смъртни заплахи, твърдят колегите му от редакцията на независимото електронно издание „Медуза“.Роденият в Париж и световно известен журналист Владимир Познер настоява за незабавното освобождаване наГолунов. „Арестът на Иван Голунов е храчка в лицето на всички журналисти в Русия. Аз не желая да плюят по лицето ми“, казва той в Youtube канала на „Медуза“. „Аз искам да се гордея с Русия. А това, което се случва сега, е срам и позор. И докато Иван не бъде пуснат на свобода, това ще бъде срам и позор за цяла Русия“, коментира един от родоначалниците на руската рок-музика Борис Гребеншчиков.", "date": "2019.06.09", "title": "Арестът на руския журналист ще стигне до Страсбург"}
{"url": "https://offnews.bg/futbol/mourinio-flirtuva-s-niukasal-705021.html", "text": "Бившият мениджър на Манчестър Юнайтед Жозе Моуриньо може да се озове в английския отбор Нюкасъл. Всичко зависи от това дали шейх Халед бин Зайед Ал Нехаян ще купи клуба.Специалния отговори на въпроси свързани с подобна перспектива, изказвайки се ласкаво за тима и отбеляза своята връзка с отбора от английския север, която пък преминава през неговия ментор в професията - легендата сър Боби Робсън.\"Ще ми хареса да отида там. Одобрявам идеята да ида в дома на мистър Робсън. Чувството е прекрасно, харесвам стадиона, харесвам и атмосферата там.Те са страхотни, имат много ентусиазирани фенове, харесвам джордитата\", каза Моуриньо.", "date": "2019.06.09", "title": "Моуриньо флиртува с Нюкасъл"}
{"url": "https://offnews.bg/obshtestvo/karakachanov-gneven-zaradi-gotce-delchev-skopie-ni-se-podigrava-705022.html", "text": "Смесената комисия по историческите въпроси зацикли върху живота и делото на Гоце Делчев. Три дни скопската страна отказва да признае очевидния, документиран и признат от самия Гоце факт, че войводата е българин по народност, заявяват от ВМРО.Според воеводите македонската страна признава, че Делчев е роден в екзархийско населено място – Кукуш, че е бил екзархийски учител, но забравят чия е Екзархията. Забравят също и скръбното изказване на Гоце от писмото му до Никола Малешевски: „... когато си сме българи и всички страдаме от една обща болест“.Според него поредното безобразие на скопските политици е проличало достатъчно ясно в предложението им в смесената комисия. Според това предложение Делчев е деец на македонското освободително дело, който бил почитан и от народа на България.Вицепремиерът разкрива, че от северномакедонска страна се предлага заедно да се чества най-вече 7 октомври – денят, в който костите на Гоце Делчев са предадени от комунистическата власт в София на Скопие. Между другото са споменати и други възможни дати, но без никаква конкретика и без никакво видимо намерение общо да се отбелязват заедно рождението и смъртта на Делчев, например.Според него досега процесът на разведряване със Скопие се дължи най-вече на великодушието на София и на ангажираността на международни фактори.И добавя:Според него ако това продължи, българската делегация трябва да стане от масата с всички възможни последствия за европейската и натовска ингерация на Северна Македония.Вината за това няма да бъде наша, категоричен е Каракачанов.В прессъобщението на ВМРО е приложен и текстът на предложението на скопската страна относно Гоце Делчев: ", "date": "2019.06.09", "title": "Каракачанов гневен заради Гоце Делчев: Скопие ни се подиграва!"}
{"url": "https://offnews.bg/ikonomika/spetcialisti-ot-chez-uchastvaha-v-seminar-za-zashtita-na-ptitcite-705025.html", "text": "Представители на ЧЕЗ Разпределение България взеха участие в международен семинар на тема обезопасяване на електроразпределителната мрежа с цел опазване живота и местообитанието на птиците. Събитието се състоя на 29.05.2019 г. в гр. Острава, Чехия.На форума бяха представени международни организации, електроразпределителни дружества и държавни експерти, които споделиха опит и обсъдиха добрите практики за технологични решения по мрежите, които да ги направят безопасни за птиците.От ЧЕЗ Разпределение представиха политиката си за опазване на биологичното разнообразие, техническите мерки, които прилага, както и реализирането на дейностите по проекта „Живот за птиците“.Проектът „Опазване на застрашени видове птици чрез обезопасяване на опасни за тях въздушни електропроводи в защитени зони от Натура 2000 в Западна България”, LIFE16 NAT/BG/000612 или „Живот за птиците“ е с бюджет 2,65 млн. евро.  ЧЕЗ Разпределение инвестира в него над 800 хил. евро, както и човешки ресурс и усилия за неговото изпълнение. Финансиране от 1.85 млн. евро е осигурено от Европейската комисия по програма Life на Европейския съюз. Дейностите по намаляване на конфликта диви птици-електропроводи, изпълнявани в партньорство с БДПЗ, ще продължат до края на 2022 г.Чрез реализиране на проекта ще бъдат обезопасени около 4000 железобетонни и 1200 железорешетъчни стълба, около 120 км въздушни електропровода и рискът от сблъсък на птици в стълбове ще бъде намален с 90%. Дружеството ще обезопаси 900 гнезда на белия щъркел на територията на Западна България. Във връзка с проекта ЧЕЗ Разпределение участва в разработването на безопасен за птиците стълб, от които 40 прототипа ще бъдат въведени в експлоатация до края на програмата.", "date": "2019.06.09", "title": "Специалисти от ЧЕЗ участваха в семинар за защита на птиците"}
{"url": "https://offnews.bg/sviat/boris-dzhonsan-niama-da-platim-za-razvoda-pri-losha-sdelka-za-brekzit-705029.html", "text": "Борис Джонсън, бившият британски външен министър и фаворит за приемник на Тереза Мей на премиерския пост, заяви в интервю, че ще откаже да плати \"сметката за развода\" с ЕС от 39 милиарда лири, ако не бъдат предложени по-добри условия за Брекзит, предаде ДПА, цитирана от БТА.Договорената сума от 39 млрд. лири ще бъде платена едва, когато има \"по-голяма яснота\" за пътя напред, посочва Джонсън пред вестник \"Сънди таймс\". \"Винаги съм смятал, че е странно да пишем чек, преди още да е постигнато окончателно споразумение\", заяви той.В петък Тереза Мей подаде оставка като лидер на управляващата Консервативна партия и с това даде началото на надпревара в партията за свой приемник. Предсрочни парламентарни избори обаче няма да има. Намерението си да се оттегли тя обяви още миналия месец, признавайки, че не е успяла да уреди споразумение за напускането на ЕС от Великобритания. Мей обаче ще остане премиер, докато депутатите и членовете на Консервативната партия не изберат новия си лидер - процедура, която се очаква да отнеме не повече от два месеца.Утре ще стане ясно кои окончателно ще са кандидатите за лидерския пост на консерваторите. За да влезе в надпреварата, всеки от претендентите трябва да си е осигурил подкрепата на поне 8 депутати. Първият тур на гласуването е в четвъртък.Джонсън е сред основните фаворити за лидер на торите. Във Великобритания лидерът на най-голямата партия в парламента става премиер.", "date": "2019.06.09", "title": "Борис Джонсън: Няма да платим за развода при лоша сделка за Брекзит"}
{"url": "https://offnews.bg/obshtestvo/prezidentat-nagrazhdava-poslanik-erik-rubin-s-orden-stara-planina-parv-705028.html", "text": "Президентът Румен Радев ще удостои посланика на САЩ в България Ерик Рубин с орден „Стара планина“ първа степен, съобщиха от \"Дондуков 2\". Тържествената церемония ще е утре, от 11.30 часа, в Гербовата зала.Държавното отличие е за заслугите на дипломата за развитието на българо-американските отношения.", "date": "2019.06.09", "title": "Президентът награждава посланик Ерик Рубин с орден Стара Планина първа степен"}
{"url": "https://offnews.bg/gimnastika/katrin-taseva-i-boriana-kalejn-s-5-medala-ot-finalite-na-gran-pri-v-ba-705027.html", "text": "Успешно за нашите грации завърши и Гран При турнира по художествена гимнастика в Бърно, Чехия. Момичетата ни успяха да извоюват общо 5 медала във финалите, въпреки не доброто съдийство и видното лансиране на определени състезателки.Равносметката от днес е два медала за Боряна Калейн – сребро на обръч и бронз на топка, както и три медала за Катрин Тасева – сребро на топка и бухалки и бронз на лента.На обръч преди Боряна се нареди представителката на руската федерация Арина Аверина, която получи цели 23 точки. Безупречното съчетание на Калейн бе оценено с 21.500 точки. Трета с 0.500 десети по-малко от второто място остана Лаура Зенг от САЩ. Именно тя измести позицията на Катрин Тасева за медал.Финалът на топка отново протече в полза на Арина Аверина, която завоюва златото с 22.250 точки. Катрин получи 21.400 и се окичи със среброто. Непосредствено след нея е и Боряна с 21.000 точки.Днес отново имаше коментари върху съдийството. Повод за това са оценените бухалки на беларускинята Алина Гарнаско с 21.900, въпреки направени от нея сериозни грешки. Втора е Тасева с 20.900, а четвърта Невяна Владинова с 20.650. Трета бе представителката на Украйна Виктория Оноприенко с 20.750.На лента Тасева завоюва още едно отличие със съчетанието си от филма \"Роди се звезда\". Пред нея е Алина Гарнаско с 19.050. Оценката на рускинята Арина Аверина така и не излезе, а Невяна получи 17.350.", "date": "2019.06.09", "title": "Катрин Тасева и Боряна Калейн с 5 медала от финалите на Гран При в Бърно"}
{"url": "https://offnews.bg/politika/siderov-karakachanov-e-shapkata-na-prajda-ostavka-vednaga-705042.html", "text": "София прайд се оказа повод за лидера на партия Атака Волен Сидеров да поиска оставката на вицепремиера Красимир Каракачанов. Това огласи самият Сидеров с видео в страницата си във Фейсбук, в което е категоричен – Каракачанов е разпоредил полицейската охрана на прайда и това струвало милиони.В интервюто пред партийната телевизия „Алфа“ Сидеров подчертава, че силовият вицепремиер е „шапката“ на София прайд и освен милионите за охраната, той ще похарчи милиарди за покупката на американските изтребители F-16.\"Каракачанов отклоняваше наши хора, на \"Атака\". Ние обаче отново доказахме, че \"Атака\" си е \"Атака\". Спрях дори и физическите сблъсъци, защото медиите щяха да изкарат, че ние хулиганстваме. \"Атака\" винаги е търсила справедливостта и битката за общественото благо\", казва Сидеров във видеото.Според него \"Атака\" е свършила своето - не е позволила парадът да мине покрай паметника на Апостола на свободата Васил Левски. В събота вечерта лидерът на АТАКА Волен Сидеров, депутати от партията и стотици симпатизанти и активисти се събраха на спонтанен протест в София и с жива верига не допуснаха гей-парадът да премине край паметника на Васил Левски. Те държаха плакати с надписи „Гей оувър – gay over”, “Силовият вицепремиер, защо прати МВР да пази педерастите”, „Фандъкова, не развращавай децата ни! Забрани гей-парадите”. Това съобщи партийният вестник \"Атака\". „Тук сме да спрем шествието на извратеняците. Няма да им позволим да минат край паметника на Левски и да го осквернят”, е заявил Сидеров. Той изразява и недоволство от това, че кметът Йорданка Фандъкова вече 12 години \"позволява това шествие да се вихри в центъра на София, да развращава децата и да предизвиква възмущение\". „Защо МВР, с огромен ресурс, харчи парите на българския данъкоплатец, за да охранява хора, които се нуждаят от лечение? Такова полицейско присъствие не съм виждал дори когато идва папата или президент”, казва Сидеров, цитиран от вестника си. И още - че ще зададе специално въпроси в Народното събрание към силовия вицепремиер Красимир Каракачанов и вътрешния министър Младен Маринов. Те трябва да му отговорят \"кой разпореди да се харчат нашите пари за охрана на шествие на извратени и болни хора и колко струва на българския данъкоплатец да се пази едно извращение\". „Това е гавра с всякакви ценности – семейни, традиционни, християнски”, заяви Сидеров.", "date": "2019.06.09", "title": "Сидеров: Каракачанов е шапката на прайда, оставка веднага"}
{"url": "https://offnews.bg/sviat/kitajtcite-ot-honkong-na-protest-ne-iskat-da-gi-sadiat-v-kitaj-705033.html", "text": "Стотици хиляди хора протестираха в Хонконг срещу закон, който според тях би могъл да позволи на Китай да репресира политическите си опоненти в специалния административен район, съобщава Би Би Си.Спорният законопроект за екстрадиция ще позволи заподозрени престъпници да бъдат изпратени в Китай за изправяне пред съд.Според организаторите в протеста са участвали над 1 милион души.По улиците се чуваха възгласи като \"не на екстрадирането в Китай, не на злия закон\". 2000 полицаи са мобилизирани за охрана на шествието.Съпротивата срещу законопроекта обаче обедини широк кръг обществени групи. За днес са планирани протести в още 25 града по света, включително в Лондон, Сидни, Ню Йорк и Чикаго.Сред протестиращите, шестващи по улиците има най-различни хора - от бизнесмени и адвокати до студенти, активисти за демокрация и други.Промените ще разрешават искания за екстрадиране от държавни органи в континентален Китай, Тайван и Макао за заподозрени в престъпления като убийства и изнасилвания.Представители на властта в Хонконг увериха, че съдилищата в Хонконг ще имат последната дума дали да одобряват такива искания за екстрадиция, а заподозрени, обвинени в политически и религиозни престъпления, няма да бъдат екстрадирани.Хонконг е една от най-силно развитите икономически зони в света. До 1997 г. полуостровът бе британско владение, а след това бе върнат на Китай. В момента има статут на специален административен район на Китай с висока степен на самоуправление, без отбраната и външната политика.До 2047 г. властите в Пекин са гарантирали на територията да не се променя социално-икономическата система, да има свободно пристанище, отделна митница и мегаполисът да остане международен финансов център със собствена валутна система.", "date": "2019.06.09", "title": "Китайците от Хонконг на протест, не искат да ги съдят в Китай"}
{"url": "https://offnews.bg/dw/konsultantkata-na-filma-za-chernobil-v-sssr-ne-kazvaha-ok-niamashe-i-705032.html", "text": "Един от големите плюсове на вдигналия много шум американски сериал \"Чернобил\" е неговата изключителна точност при възпроизвеждането на съветската действителност. И в това няма нищо случайно - сред консултантите на сценариста Крейг Мазин е украинката Елена Козлова-Пейтс, която от 20 години живее в Съединените щати и почти случайно се свързва с Мазин, когато разбира, че подготвя филм за ядрената авария – тя сама му предлага услугите си и той незабавно я ангажира.Режисьорът бе влюбен в своите герои\"Не съм имала много работа по филма - сценарият беше почти перфектен\", разказва Козлова, която споделя пред Дойче Веле някои детайли от сътрудничеството си с Мазин. Например в една сцена от първата серия, която показва как ученият Валерий Легасов малко преди да се самоубие оставя на котката си паничка с храна. Първоначално в сценария е било записано, че той оставя „котешка храна“ в паничката.А по това време в СССР не е имало специална храна за котки - детайл, която Крейг няма как да е знаел. И той незабавно нанася корекции за този епизод.\"Много ме впечатли това, че човек, който никога не е бил в тази част на света и дълго време не я е познавал, само за няколко години е успял да се доближи в такава степен до историята и културата ѝ. А най-много от всичко ме порази това, че Крейг направо се бе влюбил в своите герои\", споделя консултантката.Двамата със сценариста работели съвместно най-вече върху диалозите, в които били променяни отделни думи. На няколко пъти, например, се срещала думата \"окей\", която определено не се е използвала в Съветския съюз през 1986, особено пък в средите на партийните членове или миньорите. Или друг епизод - когато пожарникарят Василий Игнатенко се събужда и двамата с жена си тръгват да видят от прозореца какво е станало – по сценария той носел тениска, а тогава тениските бяха рядкост - хората носеха потници, казва Елена Козлова-Пейтс.Филмът често е критикуван за това, че в сериала прекалено често се чува обръщението „другарю“. В едно свое интервю Мазин казва, че това се дължи отчасти на факта, че на чужденците им било много трудно да произнасят обичайните руски обръщения по собствено и бащино име. А що се отнася до сцената, в която виден партиен ръководител от Минск е показан как пие водка в кабинета си, консултантката не смята, че това е прекалено - все пак са минали цели 33 години от онези времена, много от нещата са се позабравили, а и подобни случаи със сигурност е имало.В памет на героите и жертвитеПокрай работата си по филма консултантката открива и за себе си нови факти, свързани с Чернобил. \"Бях ученичка и помня какво се случи тогава. Отлично помня и манифестацията на 1 май 1986-та, помня лятото, в което не биваше да събираме липов цвят, имаше и много други забрани. Бащата на момчето от съседната къща замина за Чернобил още в първите дни след аварията и когато се върна, почти веднага почина. Бях много впечатлена - човекът се бе пожертвал заради другите.\"Според Козловска, сценаристът на \"Чернобил\" е искал точно това - да направи сериал в памет на онези, които са страдали и са се пожертвали. Важно е и обстоятелството, че трагедията е поставена в контекста на другите съветски престъпления срещу човечеството, срещу гражданите на страната. А най-важно - по думите на консултантката - е показването на героизма на главните действащи лица, на начина, по който са се опитвали да се борят с невидимия враг, за да спасят хората в региона и в цяла Европа.Б. ред. - Статията е от ", "date": "2019.06.09", "title": "Консултантката на филма за Чернобил: В СССР не казваха ОК, нямаше и храна за котки"}
{"url": "https://offnews.bg/112/otkriha-nevzriven-snariad-v-selo-krumovo-705008.html", "text": "Откриха невзривен снаряд в село Крумово, област Пловдив. Боеприпасът - 122 мм корозирал снаряд с взривател, е бил открит при изкопни работи в гробищния парк на селото. Екип от 91 инженерен батальон – Пловдив е иззел снаряда. Модулното формирование за овладяване и преодоляване на последиците от бедствия е било задействано в 18,30 ч. вчера. Петима военнослужещи с 3 броя техника са разузнали и транспортирали снаряда до формированието.Той ще бъде унищожен в понеделник, 10 юни, при спазване на изискванията за безопасност.До пристигането на модулното формирование мястото, на което е открит боеприпасът, е било охранявано от органите на МВР.", "date": "2019.06.09", "title": "Откриха невзривен снаряд в село Крумово"}
{"url": "https://offnews.bg/sviat/konstitutcionniat-sad-otstrani-prezidenta-na-moldova-igor-dodon-705007.html", "text": "Конституционният съд на Молдова отне правомощията на проруския президент Игор Додон. За временно изпълняващ длъжността е назначен премиерът Павел Филип.На 7 юни Конституционният съд задължи президента да разпусне парламента, защото е изтекъл 3-месечният срок за съставяне на правителство. Додон отказа да подпише указ, като настоя, че все още има шанс да се постигне компромис в рамките на този парламент.Съдът му отне правомощията с мотива, че не е изпълнил решението. Проруската социалистическа партия на Молдова, чийто бивш лидер е Додон, и проевропейският блок АКУМ сформираха в събота парламентарно мнозинство, а след тримесечно чакане най-накрая беше сформирано ново правителство. Съпредседателят на АКУМ Мая Санду положи клетва като министър-председател вчера.Демократическата партия обаче обвини социалистите, че узурпират властта, тъй като Додон е трябвало да изпълни решението на Конституционния съд и да разпусне парламента. От партията обявиха, че ще обжалват пред съда законността на новото правителство. Сега Павел Филип от Демократическата партия трябва да разпусне парламента и да определи дата за предсрочни избори.На свой ред президентът Игор Додон коментира, че решението на Конституционния съд да прехвърли временно правомощията на премиера ще доведе до узурпация на властта от страна на олигарха Владимир Плахотнюк, който предвожда Демократическата партия. Додон нарече съдебното решение \"отчаяна стъпка\", а на въпрос на РИА Новости как смята да действа в тази ситуация той отговори: „Външна и вътрешна мобилизация“.", "date": "2019.06.09", "title": "Конституционният съд отстрани президента на Молдова Игор Додон"}
{"url": "https://offnews.bg/futbol/nejmar-shte-bade-izvan-terenite-pone-mesetc-705009.html", "text": "Суперзвездата на Пари Сен Жермен и бразилския национален отбор Неймар ще има нужда от четири седмици за възстановяване от контузията в глезена.Футболистът получи травма по време на контролен мач на петкратните световни шампиони с Катар, която завърши 2:1, преди началото на Копа Америка.Нападателят пропусна и голяма част от сезона на парижани заради травма в глезена, а сега отново получи такава и ще бъде извън игра през следващия месец.Добрата новина за него е, че все пак няма да има нужда от хирургическа интервенция. От лагера на Бразилия вече потвърдиха, че Неймар няма да играе в турнира Копа Америка.Южноамериканският турнир започва следващата седмица. Очаква се бразилският нападател да бъде на линия за началото на лятната подготовка на ПСЖ.", "date": "2019.06.09", "title": "Неймар ще бъде извън терените поне месец"}
{"url": "https://offnews.bg/futbol/levski-izhvarli-bozhinov-705030.html", "text": "Нападателят Валери Божинов приключи взаимоотношенията си с Левски за втори път, след като днес стана ясно, че е освободен от новия треньор на тима Петър Хубчев.Божигол се присъедини към \"сините\" през зимата, когато пристигна от Ботев (Враца), като записа девет мача, в които вкара два гола за 26-кратните шампиони.Преди това Божинов игра за тях отново само за няколко месеца, в периода 2013-2014 година, а сега е научил за освобождаването си след разговор с Хубчев и изпълнителния директор Павел Колев.Срещата между тримата се състоя в неделния следобед в офисите на \"Тодорини кукли\". Така нападателят, който с попадението си срещу Етър класира Левски за Лига Европа, няма да може да играе в евротурнирите.От днес бившият таран на Лече, Фиорентина, Ювентус, Манчестър Сити, Парма, Спортинг Лисабон и Партизан е свободен агент.\"Тъжно ми е, че напускам Левски. Не ми е приятно, няма какво да крия. Имах голямо желание да помогна на отбора и да се докажа на Петър Хубчев. Чувствах се длъжник на клуба, след като се контузих тази пролет и пропуснах доста от мачовете. Именно поради това много се зарадвах, че успях да се разпиша срещу Етър и да помогна на тима да се класира в евротурнирите, където му е мястото. Благодаря на Павел Колев, че ме доведе, както и на Хубчев за искреността, че не у влизам в плановете\", коментира Божинов пред Спортал.\"Нямам против никой. Треньорът има своите виждания и планове. Щом не му влизам в плановете, няма да бъда пречка на Левски. Искам да благодаря на любовта на феновете, която ми беше демонстрирана тази пролет, а и не само. Извинявам им се, че не им донесохме повече радост.Вярвам и се надявам, че скоро ще дойдат по-добри дни за Левски. Дано скоро тимът стане шампион. Най-вече заради феновете, които са най-добрите в България. Това го разбрах още в първия ми престой, когато станах част от 100-годишнината на клуба. Нощ, която няма да забравя никога. Тогва Левски влезе в сърцето ми. Пожелавам на \"сините\" фенове да имат много такива вечери, ще им стискам палци, където и да съм\", допълни нападателят.", "date": "2019.06.09", "title": "Левски изхвърли Божинов"}
{"url": "https://offnews.bg/sviat/edin-ot-naj-izdirvanite-hora-v-evropa-zadarzhan-v-malta-704997.html", "text": "Един от най-издирваните хора в Европа е заловен в Малта, след като успявал да се укрие в продължение на 16 години, съобщи Би Би Си. 41-годишният Кристофър Гест Джуниър е обвинен в това, че е изтезавал и пребил до смърт Брайън Уотърс пред двете му деца през 2003 г.За убийството са задържани трима други мъже - Джон Уилсън, Джеймс Ревън и Отис Матюс. Те излежават доживотни присъди. 44-годишният Уотърс имал ферма за канабис в Натсфорд, Чешир. Четиримата мъже влезли в имота му, за да искат пари, вероятно заради дълг, свързан с наркотици. Уотърс бил завързан за стол, горен, окачван с главата надолу и насилен сексуално с железен прът, преди да бъде пребит до смърт. Мъченията продължили три часа, като през това време жертвата получила 123 наранявания. Неговият син, Гавин, също е бил нападнат, а дъщеря му Натали, която току-що е била навършила 21 години по това време, е държана под стража с оръжие.Трима от нападателите са задържани, но Кристофър Гест Джуниър успял да избяга. Той е задържан в Малта в съвместна операция с местната полиция. ", "date": "2019.06.09", "title": "Един от най-издирваните хора в Европа задържан в Малта"}
{"url": "https://offnews.bg/futbol/nabeliazanite-za-transfer-futbolisti-motaiat-levski-705002.html", "text": "В Левски са на тръни заради основните футболисти, които преследват, пише \"Меридиан мач\". Причината е, че те все още нямат черно на бяло подпис с нито един от тях.\"Сините\" са постигнали принципно съгласие от няколко играчи, но последните са поискали отсрочка. Причината е, че очаквали и други предложения.Така на \"Герена\" са застрашени да започнат без нито едно ново попълнение, докато чакат щастливата развръзка за тях. Иначе Петър Хубчев и помощниците му постоянно са заливани с визитки на играчи. Повечето от тях обаче се озовават в коша.Запознати твърдят, че това се е случило и с предложението да бъде привлечен Стефан Илич от Металац (Сърбия), нищо че има във визитката си световна титла с формацията на западните ни съседи до 20 години.Очаква се в понеделник обаче да дойде Еркебулан Сейдахмет, чието бъдеще на \"Герена\" все още не е ясно.", "date": "2019.06.09", "title": "Набелязаните за трансфер футболисти мотаят Левски"}
{"url": "https://offnews.bg/obshtestvo/vkusnata-hrana-sabra-hiliadi-posetiteli-na-festival-na-zhenski-pazar-705019.html", "text": "Близо 15 хиляди души бяха гости на третия Бакхус StrEAT Fest само през първия ден на фестивала, който се провежда на Женски пазар този уикенд. Вчера и днес от 10:00 до 22:00 часа между ул. “Цар Симеон” и ул. “Св. Св. Кирил и Методий”, “Бакхус” и „Пазари Възраждане“ ЕАД превърнаха локацията в най-горещата кулинарна точка на столицата, превръщайки я в мечта за всеки ценител на добрата храна, напитки и продукти.В дните на фестивала, реновираната част на Женски пазар е разделена няколко зони, в които гостите могат да опитат висококачествени продукти, селектирани от Бакхус – Зона „Ресторанти“, Зона „Напитки“, Зона „Сладко и солено“, Зона „Фермери“, Зона „Производители“. В тези зони посетителите на фестивала могат да опитат разнообразни храни, приготвени на място от едни от най-добрите ресторанти в момента, които са адаптирали своетно меню за “улицата” и предлагат на посетителите типични ястия от различни национални кухни. Могат да опитат също така занаятчийски вина, крафт бири, коктейли, сладкиши, джелато, специално кафе, селекция от продукти на български производители и фермери и още много… За децата има специален детски кът, а новата джаз банда SoulBmoll свири на живо до обяд и на двата фестивални дни. След обяд за настроението се грижат три DJ къта, организирани от клуб “Терминал 1”.От там идва и мотивацията за организирането на StrEAT Fest вече за трета поредна година. В почти всяка европейска страна всеки уикенд можеш да посетиш различни пазари, които са домакини на подобни фестивали на уличната храна, където търговското пространство се превръща в празник от изобилие на храна, напитки и атмосфера.“Женски пазар” е най-старият и голям централен пазар в София. Място с дух и история. Днес пазарът привлича чужденци и много млади хора, заради екзотичната атмосфера в центъра на града, ароматните мулти-културни спирки за храна, плодове и зеленчуци, скрити места и уникални магазинчета, местни и чуждоземски продукти, които могат да се открият само на това място. Част от концепцията на Бакхус StrEAT Fest е именно да промотира региона като място за социални контакти и преживявания, и да даде начало на повече кулинарни фестивали от такъв тип.", "date": "2019.06.09", "title": "Вкусната храна събра хиляди посетители на фестивал на Женски пазар"}
{"url": "https://offnews.bg/sviat/v-kazahstan-glasuvat-za-prezident-za-parvi-pat-bez-nazarbaev-704999.html", "text": "В Казахстан гласуват за президент. За първи път в изборите не участва предишният президент Нурсултан Назарбаев, който изненадващо подаде оставка през март, съобщи Франс прес, цитирана от БТА.Назарбаев управлява бившата централноазиатска съветска република от 1991 година.В изборите участва временният президент Касим-Жомарт Токаев и победата му е практически гарантирана, след като получи подкрепата на управляващата партия и предишния президент. Освен бившия външен министър и премиер Токаев, в изборите участват и шестима опозиционни кандидати, които не са особено известни в обществото. Кандидатът на управляващата партия обаче има подкрепата както на държавния апарат, така и на редица знаменитости.Назарбаев остава ключова фигура в политическата система и след оттеглянето си. Той все още е начело на влиятелния Съвет за сигурност и получи титлата Баща на нацията, която му гарантира доживотен съдебен имунитет, а столицата Астана беше прекръстена на Нур Султан.", "date": "2019.06.09", "title": "В Казахстан гласуват за президент за първи път без Назарбаев"}
{"url": "https://offnews.bg/bojni/bagata-usetih-edin-dva-lakatia-dosta-silno-no-biah-podgotven-705003.html", "text": "Единственият ни представител в най-голямата ММА промоция в света Благой Иванов-Багата коментира по любипитен начин победата си над 26-годишния австралиец Тай Туиваса.\"Не беше най-трудният ми мач, но беше младо момче, корав съперник. Няма лесни срещи в UFC. Спечелих трите рудна, добре сме подготвени, важното е, че победих.Почувствах болки в крака в третия рунд, явно се беше натрупало доста. Всеки един от ударите доста се усещаха. Знаех, че ще го довърша във втория рунд, но дойде краят на рунда, времето му помогна.Усетих един-два лакътя доста силно, но бях подготвен за тези удари. В началото аз му позволих, за да му усетя играта, не беше нищо особено като съперник\", каза Иванов.", "date": "2019.06.09", "title": "Багата: Усетих един-два лакътя доста силно, но бях подготвен"}
{"url": "https://offnews.bg/obshtestvo/protest-poiska-vrashtane-na-deloto-za-smartta-na-chorata-705001.html", "text": "Протест в защита на полицаите, осъдени за смъртта на Ангел Димитров-Чората, се проведе в София. Зад протеста стоят пет синдикални организации. В него се включиха близки на осъдените петима полицаи - Мирослав Писов, Георги Калинков, Борис Механджийски, Янко Граховски и Иво Иванов. Те получиха по 7 години затвор за смъртта на Чората по време на акция \"Респект\" през 2005 г. - Ангел Димитров беше задържан в Благоевград, беше му нанесен побой, вследствие на който той почина. Демонстрантите настояха делото да бъде върнато за преразглеждане. Те са категорични, че не може петима случайно подбрани полицаи да са пристъпили към изпълнение на задълженията си с идеята да отнемат човешки живот. Според тях делото е объркано. Близки и приятели на Борис Механджийски дори обявиха, че не приемат да е възможно той и колегите му да имат нещо общо с убийството - пряко или косвено, защото са примери за подражание. Ние не приемаме за доказано, че петима служители на МВР, подбрани на случаен принцип, са отишли да си вършат работата с цел да отнемат човешки живот - не можем да приемем тезата за умисъл, каза Валентин Попов от Синдикалната организация на служителите в МВР.Нашите мъже не заслужават и една минута да са там, където са в момента, мен дори ме е срам да нарека мястото. Те не са превишили по никакъв начин правата си, изпълнявали са служебни задължения, които не са прекрачени по никакъв начин, заяви пред БНТ съпругата на Иво Иванов Светла.Главният прокурор Сотир Цацаров също поиска делото да бъде върнато за преразглеждане. ВКС трябва да се произнесе по въпроса на 14 юни. ", "date": "2019.06.09", "title": "Протест поиска връщане на делото за смъртта на Чората"}
{"url": "https://offnews.bg/nashite-avtori/zrantca-leshta-razkaz-s-prodalzhenie-ot-zdravka-evtimova-704898.html", "text": "Тя играеше на хорото, на опашката. Лещено зърно, това беше дъщеря ми, с най-евтините панталони, най-евтините ботуши. Добре че е взело тия дълбоки очи от баща си, тия тънки кости и лицето му, бяло, дребно, нежно – когато не е до мене, понякога мисля, че никога не я е имало, но като я видя, се натъжавам. Това красиво лице – измъкнала е хубостта от гените на дядо си, Красивия - този слабохарактерен като краве масло тип. Мисля, че нещо в мозъка му не е наред. Толкова години крачи край до Лудото Ленче, слуша я както овцата слуша овчаря. Вода ѝ носи да пие. Ако не беше толкова глупав, щеше да ме разчуства. Можеше и сълза да пророня.Няма умни хора, просто глупавите наоколо са толкова много, че ако знаеш корен квадратен от 16 колко е, ще те провъзгласят за Галилео Галилей. Затова в Радомирско е пълно с гении, настъпват се един друг, плюят си в очите, крадат де що заварят по къщите, задигат кофите за боклук. Ако се замотаеш мъничко, ключа от колата ти задигат, чантата от рамото ти отрязват тези гении несравними.На кого оставям детето си? На малоумната Елена. Казват, малката се учела от дъртата да бърка разни мехлеми и отрови. Дребната спасила, разправят, трима хайдуци, иначе щели да ослепеят. Рижия набутал в джобчето на щерка ми повече зелени евра, отколкото баба ѝ, старата тения, е спечелила за десет години. Даже шушукат, че хлапето само завъртало бъркочи, понеже било толкоз хубаво – като баща ѝ, а не крива грозотия като мене. Затова бездетни ходели да я гледат, молили я да им забърка някакъв илач – сок или каша, какъв сок, нали отразяха всички храсталаци в двора на ръждивата ми свекърва, билкарката?Дребното забърквало, бездетните магарици я гледали, гледали я, галели я по косатата и после зачевали. Зачевали дръжки от карамфили. Като видя дъщеря си, право да кажа, ми се прищява да я разтърся, да я плесна дори. Винаги сама ходи, оная лудата я навлякла в дълго яке, омотала я с шал – сигурно са го свалили от умряла бабичка, преди да го продадат във Втория шанс – аз го наричам „Втория трап“ и като си помисля за тоя град, виждам Втория трап, сякаш по средата на мозъка ми някой го е издълбал – виждам как хората се бутат - кой първи ще докопа вмирисаната пола за лев и петдесет... Моята дъщеря – на краката ѝ обувки от „Втория трап“, панталоните – розови от едната страна, от другата лилави, и те оттам – направо вият, невъзможно е да бъдат по-грозни, якето, фланелката, чорапогащника, само бикините, потника и дебелата фанела, дето реже повече от трион, не са извадени от тая дупка. Как няма да се разхожда детето само като отровена котка...Гледам онова циганче, палячото – и то от глава до пети от Трапа се нагласило. Такава шапка само ненормален може да сложи; акордеонът - по-голям от него, обувките – с два номера нагоре. Като заскърца с калпавия акордеон... Седнал на пейката под черницата срещу къщата на Лудата билкарка – откъде накъде на лудата, тази къща е на Дамян, красавеца безмозъчен. Виж го ти - под черницата седнало вандалчето, не мирясва, раздипля акордеона и зее. Мучи, нито дума, нито мелодия следи, от време на време току извика: - „Даме Дамянке“. Няколко пъти го наблюдавам виси под гъстата черница и все тая лудост ръмжи, Даме Дамянке, та Даме Дамянке. Един ден не издържах.- Слушай какво, не ме интересува кой си – казах. - Не ме интересува колко братовчеди имаш и какви бандити са дядо ти и баща ти – то ме гледа нагло зад акордеона. – Какво гледаш? Ако още веднъж те видя тука да седиш и да виеш като линейка, с полиция ще те арестувам. Разбра ли ме. Ако още един път кажеш името на щерка ми Дамяна, не с мене и не с полицията, а с Риж Димитър ще се разправяш.- Дамянка не ти е дъщеря вече – озъби се дивачето зад акордеона. – Ти я заряза.- Сега ще видиш как я зарязах – казах, грабнах отвратителната му шапка, метнах я в близкия гьол и я настъпих. После се сетих, че има и по-добър начин да съсипеш един празноглав главорез, увит в дрипи от Втория трап. – Чакай малко - казах му мило, за да не го уплаша. Отворих чантата и веднага я намерих – пилата си за нокти. Зная всичко - къде се намира и как да се добера до него по най-бързия начин.Пилата се заби в акордеона и нещо бързо и тънко изфуча. Онзи ме изгледа така, сякаш му бях извадила черния дроб и го печах на скара под носа му. Видях, че в очите му лъснаха сълзи. Като мухоморки поникнаха в черните му като калта очи тия сълзи. Рекох:- Я да видим сега как аз зарязах Дамянка.- Гадна си – каза наглият хлапак. За миг помислих, че може да ме удари. Само да беше посмял!Когато съм в Радомирско, не мърдам без спрей срещу кучета и без онзи уред „Спокойствие” – миниатюрна електрическа шок палка – струва повече от златния ми пръстен с опал. И бижуто, и „Спокойствието” ми ги подари Рижия супермен. Мога само да съжалявам, цигането не посегна да ме удари. Извадих си айфона, разбира се най-последен модел, светкавично набрах Рижия и казах:- Едно момче от малцинствата ме напада, любов моя – говорех много високо и ясно. – Побързай, че може да ме пребие – гледах как капят сълзите на сополанкото – като следи от гол охлюв по бузите му, валят върху мръсния акордеон. Затворих внимателно телефона, уредът сигурно беше по-скъп от съборетината – някаква мизерна къща пред мене - и скръцнах на младия хубавец. – Ако още един път те чуя да произнасяш – ти си тъп и не знаеш какво означава „произнасяш” – ако още един път кажеш името на дъщеря ми Дамяна, ще бъдеш разрязан на четири парчета, които ще бъдат хвърлени на бездомните кучета. Разбра ли ме?- Ти си гадна – повтори наглецът, но когато джипът на Рижия, „Ландроувър“, голям колкото съборетината заедно с прилежащия към нея хамбар изръмжа и закова току до черницата, аз наредих на малкия досадник:- Лягай на земята.Той обаче остана да стърчи, тънък като бастун с грамадния акордеон - стои и ме гледа с размазано в сълзи и сополи лице.- Казаха ти да легнеш, боклук – извика Рижия и разбрах – в живота си съм имала нужда от такъв човек. Силен и мощен. Мъж, който може да ме защити от такива противни насекоми.Хлапакът не легна. Дигна глава, тя стърчеше като зелка, зле подстригана, сигурно сестрите му или майка му, която се препитаваше да продава любовни елексири и да прави талисмани за любов го бе окълцала с ножицата, която сигурно са стрижели магаретата. Риж Димитър не е по убеждаването, зашлеви един на наглата малка пасмина и когато акордеон и нагла пасмита се забиха в гьола, където бях хвърлила лъчистата шапка на простачето, последва ритник. Наглото малко бунище изохка но не особено, защото колкото е голям и мощен, толкова умее да преценява рижия – по охкането знае дали е строшил кост.- Ставай – каза той. – Ставай, щото ще ти резна вратлето.Хлапакът се надигна – бавно, както се надига къртичина от земята, докато отдолу работи малката сляпа къртица.- Ако още веднъж кажеш нещо на тая жена, ще те залея с бензин. Ей така – за моя голяма изненада, рижия ме изненадва и често това е приятно. Той изсипа нещо, което лично на мене не миришеше на бензин, но знае ли човек – изля то върху грозно подстриганата глава на наглото хлапе и извади запалка. – Ако още един път я дразниш, ако още един път те видя да клечиш тука под това дърво, ще те запаля – разбра ли ме. Питах те разбра ли ме.Онова малкото дърво мълчеше като истукано.- Разбра ли ме – и рижия щракна запалката-. За миг се уплаших че онова отпадъче ще изгори пред очите ми и ще си имам неприятности.- Разбрах те - смотолеви отпадъчето. От очите му, черни като гьола, от който се беше надигнал, капеха сълзи. Беше се намотал с тиня по бузите, по челото, по окълцаната коса.- Така ми харесваш – каза рижия. – Много си модерен така – и го ритна, отпадъчето се строполи върху акордеона си, но после стана. Мислех, че ще побегне, но то не се бе изцерило от наглостта. Стана, цялото в кал с акордеон отзад напред и тръгна бавно, бавно, бавно, главата навирена, гнусната шарена шапка в гьола. Рижия също има очи за такива навилени глави. Тепда досадника по тила, да се научи къде зимуват раците и наглите.После изтича при мене. Този човек е удивително гъвкав, много е силен, в прекрасна кондиция. Грабна ме като че бях честитка за Свети Валентин. С един скок ме занесе в Ландроаувъра. Разбира се, че правихме любов. Разчита се, че правихме любов пред къщата на Лудата Елена.- Рижко, дай колата малко напред, под прозореца на онази, сещаш се коя нали.Това обожавам у Рижко, че винаги откликва на идеите ми. Доразвива ги, впрегва ги, както казват хора, които девали живеят в тази дупка в географията.- Да взема ли да звънна на дъртата вещица – попита Рижия и ми смигна. Той има прекрасни сини очи. Всичките ми мъже имат прекрасни сини очи. Ако нямат прекрасни сини очи, нямат абсолютно никакъв шанс. Разбира се, че го целунах и разбира се – беше ми особено приятно. Чух гласа му – рижката имаше малко писклив, дерещ глас, което също е възбуждащо:- Елено, покажи се на портата. Требваш ми. Ти излез, да. Важно е. – каза рижият. Всички думи изрече високо и много ясно, пискливият му глас издълба дупки в асфалта, както се изразяват в този мизерен край – направо „кърти мивки”.И ние с рижия изкъртихме мивките. Оная лудата излезе. В палтото от Втората дупка, все едно пилон със знамето на общината да облече палто. И точно когато дългата се показа на портата, любовта се разля при мен и с рижия съзнателно оставихме вратата на Ландроувъра отворена. Нека лудата гледа и да се учи. Имах много да ѝ връщам. Не чорапите ми трябва да целува. Нека гледа.Тя бе дърво, перде. Ръжда тече във вените на тая костенурка, не кръв. Гледаше ни, като че слушаше блудкавите вечерни новини на местната кабеларка.- Риж Димитре, за какво ти трябвам?Любовта на рижия се превърна в картофено пюре.- Сияно, Христо замина за Испания – каза ми тя. Гласът ѝ прозвуча особено. Като че купчина пясък затрупа мъртвец. Такъв глас – като пясъка върху трупа.", "date": "2019.06.09", "title": "Зрънца леща: разказ с продължение от Здравка Евтимова"}
{"url": "https://offnews.bg/sviat/vremenniat-prezident-na-moldova-razpusna-parlamenta-i-naznachi-novi-iz-705013.html", "text": "Временният президент на Молдова Павел Филип подписа укази за разпускане на парламента и за назначаване на извънредни парламентарни избори на 6 септември. Предсрочните избори са \"най-демократичният инструмент за излизане от политическата криза\", каза той, цитиран от Франс прес и БТА.Филип бе назначен за временен държавен глава от Конституционния съд на Молдова, който отстрани от поста президента Игор Додон, след като той отказа да разпусне парламента, а въпреки това подкрепи формирането на нова правителствена коалиция.Игор Додон обяви, че решението на Конституционния съд ще доведе до узурпация на властта, и нарече съдебното решение \"отчаяна стъпка\".", "date": "2019.06.09", "title": "Временният президент на Молдова разпусна парламента и назначи нови избори"}
{"url": "https://offnews.bg/futbol/selektcionerat-na-frantcia-sled-turskia-shamar-ne-vidiah-nishto-poloz-705010.html", "text": "Селекционерът на френския национален отбор по фуртбол Дидие Дешан не бе много разговорлив, след като световните шампиони паднаха с 0:2 при гостуването си на Турция в европейска квалификация.\"Когато отборът се е представил по този начин, няма нищо положително, което да се изтъкне. Не направихме това, което трябваше, а срещу нас имаше организиран и пределно мотивиран съперник.Необходимо е да играем много по-добре без значение от факта, че сме световни шампиони. За нас това беше шамар. Повече няма какво да добавя.Във вторник идва друг мач и мислим за него. Поздравявам Турция за заслужената победа\", сподели Дешан.", "date": "2019.06.09", "title": "Селекционерът на Франция след турския шамар: Не видях нищо положително"}
{"url": "https://offnews.bg/tenis/grigor-e-mnogo-dovolen-ot-izbora-si-na-treniorski-ekip-705012.html", "text": "Най-добрият ни тенист Григор Димитров e много доволен от това, че е избрал в треньорския му екип да са легендите Андре Агаси и Радек Щепанек.\"Познавам Радек от много време. Винаги ми харесваше начина, по който той мислеше на и извън корта. Аз го намирам за много интригуващ за тениса.В известен смисъл той е постигнал толкова много и е направил толкова добри неща. Мисля, че това е, което ми трябва точна сега. Имах проблеми с рамото.Сега имам нужда от тази положителна енергия, за да се обградя с правилните хора. И какво мога да кажа за Андре? Имаме доста специални отношения. Познаваме се един друг. Много го ценя\", каза Димитров.", "date": "2019.06.09", "title": "Григор е много доволен от избора си на треньорски екип"}
{"url": "https://offnews.bg/politika/stanishev-bsp-se-prevarna-v-populistka-partia-i-vleze-na-terena-na-pa-705011.html", "text": "Председателят на ПЕС Сергей Станишев отправи критики към БСП и лидера на партията Корнелия Нинова. „Битката не е да се отсече нечия глава, а спорът е за политическата линия на партията и за това как функционира като вътрешна демокрация. Спорът е дали БСП остава социалистическа по идеология и проевропейска политическа сили, или се превръща в популистка консервативна партия. Втората тенденция я виждаме през последните две години – с подчертано евроскептично говорене и с влизане на терена на т.нар. „патриоти“. Това доведе и до втория мандат за ВМРО в Европейския парламент“, заяви Станишев пред БНР.Той подчерта, че целта е докладът за представянето на социалистите на изборите да помогне на БСП да не повтаря системните си грешки, защото едноличният стил за вземане на решения, без да се оценява правилно общественото мнение, загърбва колективният характер на БСП. Попитан за критиките от страна на неговите съпартийци и колеги в ръководството на БСП и във воденото от него правителство Весела Лечева и Румен Овчаров за старите лица в партията, той отговори, че едва ли те могат да бъдат разглеждани като „символите на промяната”.По думите му вътрешният диалог в БСП е тежко нарушен.\"Свидетели сме на едноличен стил на вземане на решения, често на политика на инат, като се загърбва колективният характер на БСП. В партията тежко е нарушен вътрешният диалог. Пленумът е използван за подпечатване на решения, предварително съобщени на медиите. Такъв пример е оцененото еднозначно като политическа грешка излизане на парламентарната ни група от Народното събрание. Тогава пленумът бе поставен пред свършен факт, а Румен Овчаров отново защитаваше лидера чрез заплахи за бламиране в навечерието на изборите. И НС се съобрази. Но навсякъде в кампанията този въпрос беше поставян от нашите членове и симпатизанти – те не разбират нито логиката, нито ползите от това да с лишиш от тази висока трибуна\", обясни бившият премиер.„Докато в партията не създадем атмосфера на взаимна чуваемост, а не на вътрешни войни, докато не започнем да разговаряме и да вземаме решения, отчитайки различните мнения, никой няма да ни връчи в ръцете управлението на държавата. Ако не можеш да осигуриш мир в собствената си партия, как ще осигуриш спокойствие и перспектива на държавата“, коментира Станишев.Той нарече оставката на Корнелия Нинова „имитация на оставка“ и подчерта, че позицията ѝ е далече от поемане на отговорност.Станишев посочи, че е невъзможно провеждането в навечерието на местните избори на прозрачен, ефективен и почтен пряк избор за председател на партията. Той го определи като авантюра, която „ще хвърли БСП в хаос и в юридически проблеми”.„Представете си да правите избори без Изборен кодекс, без ЦИК, без избирателни списъци – така всеки може да постави под съмнение резултата”, заяви лидерът на ПЕС.Според него в случая не става дума за лична битка.\"Да, наложи се да уволня Корнелия Нинова като заместник-министър. Но след това я извадих от политическото небитие – включих я в ръководството на БСП и й дадох шанс да развие своята политическа кариера и да стане председател на НС на партията. Готов съм да говоря с всеки, стига да има реален диалог”, отговори Станишев на въпрос дали двама разговарят и има ли лична вражда.По повод номинацията на евродепутата Петър Витанов за председател на делегацията на българските социалисти в Европарламента Станишев каза, че в това не вижда политическа логика.„Аз ще помагам на Витанов, но той, непознавайки този механизъм и отношения, ще трябва да отстоява наши конкретни интереси като делегация“.Според Сергей Станишев шансовете на кандидата на социалистите за председателския пост на Европейската комисия Франс Тимерманс са големи.„Настояваме кандидатът за президент на ЕК да се разглежда сред тези, които са участвали в европейските избори като водещи кандидати на политическите семейства в Европа. Това е демократичното“, каза той.", "date": "2019.06.09", "title": "Станишев: БСП се превърна в популистка партия и влезе на терена на Патриотите"}
{"url": "https://offnews.bg/ikonomika/strast-kam-kamionite-mnozhestvo-sdelki-i-rekordnite-nad-5500-posetite-705016.html", "text": "Страстта към камионите завладя най-горещата зона на TRUCK EXPO 2019 в събота. Асфалтът под тунингованите влекачи буквално „се огъна“ в ритъма на темпераментна музика и впечатляващите машини, дошли на Летище „Лесново“ специално за първото издание на TRUCK TUNING SHOW – част от съпътстващата програма на най-голямото събитие в сектора на тежката автомобилна индустрия.Тук водещи автомобилни марки показаха последните тенденции в подобренията на двигателите, производителността, емисиите и външния вид на камионите. Вдъхновени от „звяра под капака“, уникалните тунинговани влекачи се превърнаха в голямата атракция на изложението и „взривиха“ посетителите на Летище „Лесново“ в съботния ден.Още неохладени, емоциите на публиката пламнаха отново с тегленето на голямата награда на TRUCK EXPO 2019. Един късметлия спечели два самолетни билета и нощувка + билети за Европейския шампионат ФИА ЕТРС за камиони в SLOVAKIA RING. Васил Чанев ще има шансът безплатно да види яростното състезание за \"чудовища\" на колела, където камионите летят без ограничител със скорост до 300 км/ч.Останалите награди, предоставени от участниците в изложението, отидоха при посетители от Бургас, Бухово, Велико Търново, Враца, Кюстендил, Петрич, Самоков и София.TRUCK EXPO 2019 завърши с десетки сделки и стотици професионални срещи и контакти. Направени са повече от 1500 тест драйва за трите дни на изложението. Рекордните над 5500 посетители преминаха през изложбените площи на Летище „Лесново“. Това е най-успешното събитие от трите издания на TRUCK EXPO досега, коментира Георги Загоров от организаторите - Асоциацията на автомобилните производители и техните оторизирани представители в България.По думите му са осъществени много сделки, има множество уговорки за стартиране на договори, има и много контакти с клиенти, които може би ще доведат до сделки през следващите седмици.", "date": "2019.06.09", "title": "Страст към камионите, множество сделки и рекордните над 5500 посетители на TRUCK EXPO 2019"}
{"url": "https://offnews.bg/turizam/slantceto-gree-za-vsichki-v-iaponia-snimki-705015.html", "text": "Туристите, избрали да посетят Япония имат възможността да надникнат в бъдещето, посещавайки футуристичната столица Токио, но за да се потопят и усетят японската история, традиции и култура е необходимо да обиколят историческите стари столици – Киото и Нара, както и някои други интересни локации.След като сте отделили необходимото време да разгледате най-многолюдния мегаполис в света – Токио, можете да се отправите със скорострелните японски влакове, развиващи до 300 км/час към Хаконе или както би се асоциирал у нас – Велинград за България. Разположен е в непосредствена близост до един от най-популярните природни обекти в пределите на държавата - планината Фуджи, районът е богат на извори с минерална гореща вода. Повечето хотели предлагат традиционно спа, което е разделено на две отделни части – за жени и за мъже и значително се отличава спрямо нашите разбирания.Освен за релакс, местността е много приятна за разходки. От нея може да се хване въжен лифт, от който се разкриват прекрасни гледки към долината Овакудани, която е активна вулканична зона. Една от местните легенди гласи, че изяждането на едно вулканично черно яйце може да удължи живота с 5 до 7 години. Това са яйца, които са сварени във врящите вулканични басейни и могат да бъдат закупени там.От най-високата точка имате възможност да се насладите на прекрасната гледка към Фуджи, която почти през цялата година е със снежна шапка и единственото време подходящо за изкачването й е през юли и август. Всъщност планината е спящ вулкан и има няколко превода на името й – самурай, земя на предците и богиня на огъня. Финалната точка на лифта е езерото Аши, чието име означава „езеро от тръстика“ и от където също се очертава хубава гледка към величествения планински масив. От там имате възможност да плавате с пиратски кораб, както и да се разходите около самото езеро, което предлага отново различни точки с изглед към планината, както и поставени във водата червени порти, които са част от символите на Япония.Следващата локация, която със сигурност ще ви потопи в японската история е старата столица – Киото. Днес градът носи гордо славата си на културна столица на страната и е място за среща на модерното и традиционното, предлагащ разнообразие от гледки редуващи стар и нов свят. Освен многобройните паркове и храмове, които ще имате възможност да разгледате, ще можете да се насладите на красивата феерия от цветове на кимоната, които носят местните докато се разхождат за посрещането на пролетта или празника Сакура. Запазвайки своята културна история японците могат да бъдат видени често със своите традиционни одежди за различни празници или когато излизат на разходка, а също така завършващите абитуриентки са облечени с класически елегантни кимона, както и понякога самите младоженци.Сред големите забележителности в града са червените порти на храма Фушими Инари (Fushimi Inari Taisha Shrine Senbontorii) или както ги наричат torii – традиционни врати на храмове, които водят до различни постройки в комплекса. Количеството им е наистина голямо – няколко стотин, така че се подгответе да се разхождате по тази пътека повече от два часа. Всяка една врата е с различна големина, чийто размер се определя според дарението, което е направено, а върху всяка една от тях е изписано името на самия дарител на храма. Градът е очарователен и с приказната си природа и величествената бамбукова гора Сагано (Sagano). Японската любов към бамбука е част от историята на страната, а внушаващата гледка, която тези дървета създават, превръща мястото в магическо. Разходка из парка на Императорския дворец ще ви предостави още красиви гледки на вишневи цъфтежи, както и възможността при късмет да видите императорското семейство. Част от японската култура включва и гейшите (в превод от японски „хора на изкуствата“), които и днес могат да бъдат видени в старинния квартал „Гийон“, където продължават да се обучават и живеят. Прекрасен завършек на деня е красивото залязващо слънце наблюдавано от храма Киомизу, а след него е идеалното време за вечеря в едно от многобройните ресторантчета разположени около канала на рекичката Такасе, покрай която разхождайки се през пролетта можете да усетите вибрациите на този прекрасен сезон с многобройните китни вишневи цъфтежи.Историческо съкровище в „страната на изгряващото слънце“ е най-старата столица в Япония – Нара. Тя предлага прекрасна възможност да прекарате един релаксиращ ден в компанията на няколко стотин свободно разхождащи се сърнички и елени. Нара парк е разположен в центъра на града и свързва осем храма. Из неговите поляни свободно се разхождат тези дружелюбни животни, днес наброяващи около 1200, които в Шинтоизма са смятани за пратеници на боговете и бързо са се превърнали в символ на града. Продават се специални оризови бисквитки, с които много бързо ще се сприятелите с тях. Един от храмовете, които си заслужава да бъде посетен е Тодайджи (Todaiji), който е един от най-значимите със своята внушителна дървена архитектура, а в него се намира най-голямата статуя на Буда в страната.Третият по големина град – Осака е търговската столица на държавата с добре развитата си индустрия и възлово пристанище. Чрез него страната за първи път се отваря и докосва до света и затова много често мястото е наричано „Портата на Япония“. Градът много наподобява като излъчване със своите многобройни небостъргачи Токио, но разбира се има исторически паметници, като например замъкът Осака изграден в типичен архитектурен стил, чийто крепостни стени са заобиколени с ров вода. Сред емблематичните бизнес сгради е Умеда, която освен със своята внушителна височина от 173 метра се отличава с 360 градусовата гледка към града с възможност да бъде наблюдавана дори и от самите ескалатори разположени във въздуха.Първенецът извисяващ се най-високо за цяла Япония се намира именно в Осака – небостъргачът Абено Харукас (Abeno Harukas) със своите 300 метра, а гледката от него е наистина спираща дъха. И след като се насити окото, настава време е да се задоволят и други сетива като например вкусовите. Една от местните поговорки гласи, че токиецът ще даде последните си пари за обувки, киотецът – за дрехи, а осакчанинът – по ресторанти, така че ако и вие сте почитатели на кулинарията и пъстрия живот вашето място е развлекателния район Дотонбори (Dotonbori), който е известен с огромните си светещи реклами, многобройните ресторанти и театри или просто най-вкусната улица в града.Пъстрите и динамични градове подобно на огледало на местните нрави и възприятия разкриват множеството различни лица на японците, както и тяхната култура, която успява да докосне всяко едно сърце.", "date": "2019.06.09", "title": "Слънцето грее за всички в Япония (снимки)"}
{"url": "https://offnews.bg/volejbol/volejnatcionalite-ni-se-otpushiha-i-udariha-nepobedenata-frantcia-705018.html", "text": "Националите по волейбол се отпушиха и нанесоха първа загуба на вицешампиона Франция. \"Трикольорите\" надиграха \"петлите\" с 3:2 (18:25, 22:25, 25:21, 25:22,15:11) гейма в третата си среща от група 11 на турнира в китайския град Нингбо.С това родните представители записаха втори успех в световната надпревара, като заемат единадесето място във временното общо класиране с 5 точки. Франция слезе на втора позиция с една загуба, пет победи и 16 точки. Лидер е Бразилия с шест успеха от шест мача и 15 точки.Селекционерът на \"лъвовете\" Силвано Пранди не можеше да разчита на Тодор Скримов, който във вчерашния мач срещу Полша (1:3) получи контузия и остана извън игра.В първите две части волейболистите ни се опитваха да бъдат равностойни на съперника, но играта им се получаваше на моменти и французите спечелиха и двете части, като поведоха с 2:0 гейма.България обаче показа характер и воля за победа, като на свой ред изригна на терена. Националите ни отбелязаха възходяща линия от началото на третата част, като до края на мача направиха страхотен обрат и не позволи на „петлите“ да се върнат в играта.Момчетата на Силвано Пранди започнаха ударно с с 4:0 в началото на третата част след отлични изяви в атака на Велизар Чернокожев, а след това разликата се увеличи на 10:4. Франция постепенно намали пасива си до 1 точка при 17:18, като последва равностойна игра. При 22:21 в полза на България националите ни се откъснаха с две точки 24:21, а Красимир Георгиев отбеляза победната точка за 25:21 след единичен блок.Четвъртата част тръгна равностойно, но съперникът взе аванс непосредствено преди второто техническо прекъсване, което дойде при 13:16. България отново показа характер, впоследствие довел до великолепния обрат. След равенството 17:17 в частта България взе минимален превес, задържа го докрай и отново наложи волята си над Французите. Мачът стигна до тайбрек.В петата решителна част българските волейболисти бяха безапелационни, имаха водеща роля и спечелиха с 15:11, а с това отбелязаха и крайната победа с 3:2 гейма.Топреализатор за победата България бе Розалин Пенчев с 18 точки (3 блокади). Николай Пенчев и Светослав Гоцев добавиха по 12 точки съответно с 4 блокади и 1 блокада. За \"петлите\" Жан Патри приключи с 13 точки, Кевин Тили се отчете с 12 точки (2 блокади).Следващата седмица \"лъвовете\" ще играят пред българска публика. България е домакин на Япония, Италия и Австралия във Варна. Срещите от група 10 са от 14 до 16 юни в Двореца на културата и спорта.", "date": "2019.06.09", "title": "Волейнационалите ни се отпушиха и удариха непобедената Франция"}
{"url": "https://offnews.bg/sviat/papata-kolkoto-poveche-izpolzvame-sotcialnite-medii-tolkova-po-malko-705026.html", "text": "Папата, чийто официален акаунт в Twitter има 18 милиона последователи, каза пред поклонници във Ватикана, че „днес е модерно да се хвърлят прилагателни“ и призова хората да реагират „на злобата с добро“.В своята меса от площад „Св. Петър“ папа Франциск отбелязва, че „колкото повече използваме социалните медии, толкова по-малко социални ставаме“.Папа Франциск също каза, че католическата църква рискува да се превърне в обикновена организация с пропаганда като мисия, а не стремеж за насърчаване на радостта и хармонията.Коментарите на Папата идват на фона на продължаващата загриженост относно заплахата от социалните медии за психичното здраве на хората, включително тревожност и депресия.В световен мащаб повече от пет милиарда души имат акаунти в една или повече социални медийни платформи.Тези платформи са изправени пред нарастващ контрол от страна на правителствата и потребителите по целия свят се притесняват по въпроси като пристрастяване, злоупотреба с данни и фалшиви новини.Самите компании за технологии заявиха, че работят за справяне с някои от най-големите опасения и се стремят да направят сайтовете си по-приятелски и по-здравословни, съобщава БГНЕС.", "date": "2019.06.09", "title": "Папата: Колкото повече използваме социалните медии, толкова по-малко социални ставаме"}
{"url": "https://offnews.bg/politika/plevneliev-ako-ne-kupim-f-16-shte-izpadnem-v-tezhka-geopoliticheska-705005.html", "text": "\"Покупката на Ф-16 е стратегическо решение на българската държава, за да покаже къде стоим. Ако ние не купим Ф-16, ще изпаднем в изключително тежка геополитическа ситуация и ще изгубим доверието на американската държава. Покупката не е само пари, а е геостратегическо решение\".Това заяви президентът 2012 - 2017 г. Росен Плевнелиев пред БНТ по повод сделката със САЩ за купуване на изтребители. Държавният глава трябва да знае къде стоим, а днес трябва да знаем, че вече се е скарал с правителството на САЩ. Той го обвини в корупция заради сделката с Ф-16, а тя е одобрена от Сената. Той изгуби доверието на американското правителство и прави всичко възможно, за да раздели ЕС, каза Плевнелиев за президента Румен Радев. Той коментира и изборите за Европейски парламент. В трудни времена се изискват лидери. Наистина шансовете на Манфред Вебер са минимални, защото,той е лидер на партия в ЕП, но е бил президент или министър-председател. Шансовете на Франс Тимерманс също намаляват, а тенденциите в политическите среди оформят като все по-силна кандидатурата на Мишел Барние, посочи Плевнелиев.По думите му българското правителство има своята кандидатура за еврокомисар в лицето на Мария Габриел. Относно слуховете за издигането на Кристалина Георгиева за еврокомисар и за председател на Европейската комисия Плевнелиев заяви: \"Ние се гордеем изключително много с Кристалина Георгиева, тя е най-високо позиционираната и успешна българска жена. Много се спекулира дали би напуснала позицията на главен изпълнителен директор на Световната банка и да отиде в битката за еврокомисар или председател на Европейската комисия. Не съм аз човекът, който да говоря от нейно име, но в една много голяма степен на вероятност ЕП би подходил по-скоро на силата на правилата, които самият той е задал\"В коментар за политическата обстановка в страната Росен Плевнелиев подчерта, че по-големият проблем за ГЕРБ и всички партии всъщност е ниската избирателна активност на евроизборите. Тя е един сигнал към всички, не само към ГЕРБ, доказателство, че гражданите имат ниско ниво на доверие към институциите и политическите лидери като цяло.По повод оставката на Цветан Цветанов Плевнелиев посочи, че двамата с Бойко Борисов са тандем, създал ГЕРБ, и Цветанов няма намерение да наранява партията, на която гледа като на свое дете. \"Г-н Цветанов си тръгна след един мъжки и много честен разговор с премиера Бойко Борисов, продължил 3,5 часа, за който обществото разбра. Изключително съм благодарен на г-н Цветанов, който ми даде пълната оперативна свобода за действие по време на кампанията за президентските избори през 2011 г. Аз и екипът ми сме много благодарни, защото той ни показа желязна дисциплина, много силна работа с милионите българи по градовете\", коментира Плевнелиев.Според Плевнелиев, като партия ГЕРБ толкова дълго е доминирала в политическия живот, че самата тя трябва да си дава сметка за инфлацията в политиката. Ако считаме, че Бойко Борисов има план да извади нови лица на дневен ред, да даде нови ясни приоритети - то тогава би могъл и да успее, допълни той.По темата за намаляването на партийните субсидии от 11 на 1 лв, което предложи премиерът Бойко Борисов, Плевнелиев е категоричен, че това няма да проработи.\"Все повече и повече се залага на популизма. Видяхме как лидерът на социалистите Корнелия Нинова загуби, залагайки изцяло на популизма на евроизборите. Излизането на БСП от парламента беше популистки, но неработещ акт. В този смисъл намаляването на партийните субсидии за мен е популистко и дългосрочно неработещо действие\", каза той.", "date": "2019.06.09", "title": "Плевнелиев: Ако не купим Ф-16, ще изпаднем в тежка геополитическа ситуация и ще загубим доверието на САЩ"}
{"url": "https://offnews.bg/obshtestvo/1232-ma-kandidat-studenti-se-iaviha-na-izpita-po-anglijski-ezik-928-705017.html", "text": "В 9.00 часа в 243 аудитория в Ректората на Софийския университет започна изпитът по английски език, за който са подали заявления 1232 кандидат-студенти.Кандидат-студент изтегли вариант № 1 в присъствието на заместник-ректора проф. Ренета Божанкова, заместник-декана на Факултета по класически и нови филологии проф. Яна Андреева и председателя на изпитната комисия доц. Александра Главанакова.Проф. Божанкова приветства кандидат-студентите с „Добре дошли\" и посочи, че този изпит е един от многото, които им предстоят. „Убедени сме, че сте отлично подготвени за него и със спокойствие, присъствие на духа и добро настроение ще работите в днешния ден\", каза още заместник-ректорът.Специалностите, за които кандидат-студентите могат да кандидатстват след успешно положен изпит по английски език, са:„Философия\", „Философия (на английски език)\", „Психология\", „Социология\", „Политология\", „Публична администрация\", „Културология\", „Библиотечно-информационни науки\", „Публични информационни системи\", „Хебраистика\", „Педагогика\", „Социални дейности\", „Неформално образование\", „Българска филология\", „Славянска филология\", „Балканистика\", „Английска филология\", „Френска филология\", „Италианска филология\", „Испанска филология\", „Португалска филология\", „Скандинавистика\", „Класическа филология\", „Унгарска филология\", „Новогръцка филология\", „Румънска филология\", „Тюркология\", „Арабистика\", „Иранистика\", „Китаистика\", „Индология\", „Японистика\", „Кореистика\", „Арменистика и кавказология\", „Южна, Източна и Югоизточна Азия\", „Африканистика (на английски език)\", „Химия и английски език\", „География и английски език\", „Биология и английски език\", „Предучилищна и начална училищна педагогика\", „Предучилищна педагогика и чужд език\", „Начална училищна педагогика и чужд език\", „Социална педагогика\"; Специална педагогика\", „Логопедия\", „Медийна педагогика и художествена комуникация\", „Комуникационен мениджмънт\".С успешно издържани кандидатстудентски изпити по история на България и по английски език може да се подават документи за прием в специалностите „Международни отношения\", „Европеистика\" и „Регионално развитие и политика\", а с изпити по география и по английски език – в „Туризъм\", „Регионално развитие и политика\" и „Европеистика\".Приемът в специалностите „Европеистика\" и „Регионално развитие и политика\" става и с успешно издържани изпити по английски език и по български език и литература, по философия и социални науки или по математика (I и II).В 14.00 часа в 224 аудитория в Ректората на Софийския университет започна изпитът по математика I. Кандидат-студент изтегли изпитна тема № 1, по която работят 928 души, подали заявления за явяване на този изпит.Темата бе изтеглена в присъствието на заместник-ректора на Софийския университет проф. Ренета Божанкова и на заместник-декана на Факултета по математика и информатика и председател на изпитната комисия доц. Веселин Гушев.Проф. Божанкова приветства кандидат-студентите и ги призова да приемат изпита като възможност да покажат добрата си подготовка. Доц. Гушев им пожела успешна работа и късмет.Успешно издържаният изпит по математика I дава възможност за кандидатстване в специалностите: „Философия\", „Социология\", „Политология\", „Публична администрация\", „Библиотечно-информационни науки\", „Публични информационни системи\", „Философия (на английски език)\" „Математика\", „Информатика\", „Приложна математика\", „Математика и информатика\", „Компютърни науки\", „Софтуерно инженерство\", „Информационни системи\", „Статистика\", „Физика\", „Инженерна физика\", „Ядрена техника и ядрена енергетика\", „Физика и математика\", „Астрофизика, метеорология и геофизика\", „Физика и информатика\", „Медицинска физика\", „Комуникации и физична електроника, „Квантова и космическа теоретична физика\", „Фотоника и лазерна физика\", „Оптометрия\", „Физика на ядрото и елементарните частици (на английски език)\", „Компютърно инженерство\", „Учител по природни науки в основна степен на образованието\", „Химия\"; „Химия и информатика\", „Компютърна химия\", „Инженерна химия и съвременни материали\", „Геология\", Геопространствени системи и технологии\" „Комуникационен мениджмънт\", „Икономика и финанси\", „Стопанско управление\", „Счетоводство, финанси и дигитални приложения\" (на английски език).В специалност „Европеистика\" може да се кандидатства с успешно положени изпити по математика I и по английски, френски, немски или испански език (по избор). Бъдещите студенти могат да запишат специалност „Регионално развитие и политика\" след успешно издържани изпити по математика I и по английски, френски, немски, испански, италиански или руски език (по избор).В 14.00 часа във Факултета по науки за образованието и изкуствата започна конкурсният изпит за специалността „Музикални медийни технологии и тонрежисура\". Кандидат-студентите, които са подали заявления за явяване на изпита днес, са 21.Изпитът се провежда под формата на събеседване, на което кандидат-студентите представят портфолио с медийни реализации – аранжименти, звукозаписни проекти, рекламни клипове, ремикси и други. По време на събеседването се дискутира начинът на изработка, концепцията и изпълнението.", "date": "2019.06.09", "title": "1232-ма кандидат-студенти се явиха на изпита по английски език, 928 - по математика I"}
{"url": "https://offnews.bg/obshtestvo/izpiti-po-anglijski-ezik-i-matematika-v-sofijskia-universitet-704990.html", "text": "Кандидат-студенти се явяват днес на изпити по английски език и математика I в Софийския университет \"Св. Климент Охридски\". В университета днес се провежда и събеседване за специалност Музикални медийни технологии и тонрежисура.Изпитът по английски език започва в 9 часа. Изпитът е писмен и проверява езиковите знания и умения на кандидатите. Той включва диктовка, тест (с 4 компонента) и кратко съчинение. Времетраенето му е общо около 4 часа. Чистото време, необходимо за провеждане на изпита, е около 2 часа и 30 минути.Диктовката има за цел да провери в каква степен кандидатът възприема и разбира английската реч и владее основите на правописа на езика. Текстът е научно-популярен (250–270 думи) из областта на литературознанието, странознанието, социологията, психологията, историята и др., и не съдържа специализирана терминология. С теста се проверяват знанията на кандидатите по лексика и граматика и уменията им да разбират английски език при четене. С краткото съчинение се проверява способността на кандидата да се изразява писмено на английски език. То е по зададена тема (дава се възможност за избор между две теми ), за която не е необходима теоретична подготовка.Изпитът по математика I в Софийския университет \"Св. Климент Охридски\" започва в 14 часа. Изпитът е писмен и от 2016 година форматът му съвпада напълно с този на матурата по математика. Той включва 20 задачи с избираем отговор от 4 възможности; 5 задачи с отворен отговор и 3 задачи с цялостно решение.Кандидат-студентът излага решенията на задачите в свитъка за решения, като трябва да се стреми да изложи решенията на задачите пълно, кратко и ясно, използвайки въведената в училище математическа символика. Необходимо е решението на всяка задача да съдържа кратки обосновки и обяснения за означенията и въз основа на кои теореми, аксиоми или определения са извършени съответните доказателства, пресмятания, построения и изводи.При решаването на всички задачи се използват знания от различни теми на програмата по математика за задължителна подготовка. Решаването на задачите не предполага използването на помощни изчислителни средства.При провеждането на изпита се допуска използването на химикалки, пишещи синьо, черен молив, линийка, триъгълник, пергел и гума. Не се разрешава ползването на калкулатори, електронни бележници и портативни компютри.Единственото разрешено помагало по време на изпита е Справочник по математика за кандидат-студенти, издаден от Факултета по математика и информатика на Софийския университет „Св. Климент Охридски\" не по-рано от 2007 г. (с червена корица). Времето за провеждане на изпита е 4 часа.Конкурсният изпит за специалност „Музикални медийни технологии и тонрежисура\" се провежда под формата на събеседване, на което кандидат-студентите представят портфолио с медийни реализации в един от посочените варианти и предоставени на стандартен звуконосител или личен лаптоп: аранжименти; звукозаписни проекти; рекламни клипове; ремикси и други. В момента на събеседването се дискутира начинът на изработка, концепцията и изпълнението.Събеседването започва в 14 часа. ", "date": "2019.06.09", "title": "Изпити по английски език и математика в Софийския университет"}
{"url": "https://offnews.bg/bojni/bagata-otupa-bam-bam-i-zapisa-vtora-pobeda-v-ufc-704991.html", "text": "Звездата ни в смесените бойни изкуства (MMA) Благой Иванов записа втора победа, след като победи австралиеца Тай Туиваса по време на галавечерта в Чикаго UFC 238.Битката продължи три рунда, като накрая съдиите трябваше да решават изхода й. За щастие, тримата арбитри единодушно присъдиха успеха на Багата.Иванов вече е със статистика 18 победи (2 от които са в UFC) и 2 загуби, докато Туиваса записа едва второто си поражение в окгатона, след като в предишния си сблъсък бе спрян от бившия шампион Жуниор дос Сантос.В първия рунд австралиецът влезе агресивно и търсеше клинч, където да вкарва бруталните си удари с лакът. Багата успя да му противодейства и вкара по-добрите удари в този рунд. Българинът не можа да се поздрави с победа във втората част, въпреки че успя да осъществи гилотина и съперникът се предаде, но само 1-2 секунди след сирената. Според правилата срещата трябваше да продължи, въпреки успешната хватка на Иванов.В третия рунд и двамата бяха изтощени и щеше да победи този, който по-силно желаеше победата. Два десни лоукика на Туиваса накараха Иванов да закуцука, но пък той заби страхотни две десни крошета. Всеки път, когато австралиецът стъпваше напред, Благой го засрещаше с крошета и леви прави. И двамата бяха изтощени и стигнаха до съдийско решение, което бе единодушно за българина - 29-28, 30-27, 30-27. Това определено беше най-доброто представяне на Багата в UFC, който след битката благодари на всички българи в залата, които го подкрепиха и сподели, че го прави за всички тях.", "date": "2019.06.09", "title": "Багата отупа Бам Бам и записа втора победа в UFC"}
{"url": "https://offnews.bg/izvan-terena/anglijski-natcional-i-oslepitelna-briunetka-otnovo-sa-zaedno-snimki-704968.html", "text": "Футболистът на английския национален отбор и тотнъм Деле Али и моделът Руби Мае отново са заедно. Двамата се събраха след няколкомесечна раздяла.Причината така и не стана ясна, но по време на раздялата им Али беше като развързан. Той имаше забивки за по една нощ с няколко горещи мадами, както и няколко пиянски скандала. Явно бързо се е наживял и се върна при красивата си половинка.Тя го подкрепяше във финала на Шампионската лига срещу Ливърпул. Моделът на бельо пристигна в Мадрид с частен самолет нает специално за нея от футболиста.Мае и Али са заедно от близо три години. Официализираха връзката си на европейското първенство във Франция. Там брюнетката бе сред най-сексапилните половинки, които подкрепяха любимите мъже от трибуните.", "date": "2019.06.09", "title": "Английски национал и ослепителна брюнетка отново са заедно (снимки)"}
{"url": "https://offnews.bg/obshtestvo/zemetresenie-sas-sila-3-1-po-rihter-kraj-garmen-704998.html", "text": "Земетресение с магнитуд 3,1 по скалата на Рихтер е регистрирано близо до Гърмен.Трусът е регистриран в 5,26 часа тази сутрин. Епицентърът е на 23 км северно от Гърмен. Земетресението е било с дълбочина 10 км. Няма данни за пострадали хора и за нанесени материални щети. ", "date": "2019.06.09", "title": "Земетресение със сила 3,1 по Рихтер край Гърмен"}
{"url": "https://offnews.bg/obshtestvo/protest-v-sofia-v-podkrepa-na-politcaite-osadeni-za-smartta-na-chorat-704996.html", "text": "Служители на реда и граждани излизат на протест в София в подкрепа на петимата полицаи, осъдени за смъртта на Ангел Димитров-Чората. Протестът ще започне в 11 часа на пл. „Света Неделя“ и ще премине под надслов „Полицаите не са убийци“.Чората почина през 2005 г. в Благоевград при полицейската операция \"Респект\".За смъртта му бяха осъдени полицаите Мирослав Писов, Георги Калинков, Борис Механджийски, Янко Граховски и Иво Иванов. Те получиха по 7 години затвор. Осъдените настояват делото да бъде преразгледано.Миналия месец демонстрация в тяхна подкрепа се проведе в Благоевград.", "date": "2019.06.09", "title": "Протест в София в подкрепа на полицаите, осъдени за смъртта на Чората"}
{"url": "https://offnews.bg/kultura/andre-rijo-nie-idvame-ot-holandia-i-pak-sme-po-navreme-ot-balgarite-704994.html", "text": "Кралят на валса Андре Рийо и неговият оркестър \"Йохан Щраус\" взривиха препълнената зала \"Арена Армеец\" на концерта си снощи, 8 юни, свирейки близо 3 часа, като около половината от това време въодушевената публика ръкопляскаше и танцуваше на крака.Днес холандецът -  - и неговите музиканти и певци ще изпълнят шоуто си за втори път, след като още при обявяването на първата дата . Ако сте от тези, които ще го гледат днес, може би е редно да спрете да четете, тъй като долните редове ще разкрият част от изненадите, на които ще станете свидетели.Нито минута по-късно от 20:00 часа цигуларят и неговите артисти изплуваха насред публиката и се качиха на сцената. Там Рийо с ръце на кръста и шеговит тон започна да се взира неодобряващо в хората, които все още заемаха местата си, да ги дава на камерите и да ги кори: \"Ние дойдохме чак от Холандия и сме навреме\", след което продължи да си избира зрители и да се майтапи с тях. Превод на живо през цялата вечер изпълняваше  в оркестъра на Андре Рийо.Хуморът беше в основата на цялата вечер, като публиката и артистите не престанаха да се заливат от смях, усмихват, танцуват и гримасничат. Нещо, което контрастираше ярко с величието и сериозността на редица от класическите мелодии и арии, изпълнени в София. Точно това е и тайната на успеха на Рийо и неговият оркестър вече над 30 години на сцената - те превръщат класическата музика в съвременен спектакъл, на който да се забавляват малки и големи с валсове, филмова музика, опера, мюзикъли и дори поп хитове.От сцената се чуха още популярни гръцки и руски мелодии, но също така и българския химн, придружени с редица забавни истории от холандеца: \"Искам да ви кажа, че от 30 години насам и по над 100 концерта на година по цял свят - аз правя едно и също. Свършва концертът, прибирам се в хотела, събличам се, обличам си пижамата, лягам си в леглото и започвам да си мисля за... София!\", пошегува се цигуларят, като накара 10-хилядната зала да избухне в смях.Сред нея имаше хора от поне 10 държави, а групи от гърци и македонци се бяха организирали да дойдат до София специално за концерта на звездата на класическата музика. На няколко пъти хората се просълзиха от изпълненията на невероятните певци и музиканти, които показаха недостижими класа, но и настроение и чувство за самоирония: от състезание по надсвирване, през танц върху роял и до поголовно напиване на сцената - вечерта зареди с невероятна енергия 10-хилядната публика, която не се изложи в нито един момент и танцува валс, сиртаки, пя с оркестъра и аплодира на крака невероятните артисти близо половината време.Накрая Рийо изрази надежда да се видим отново, а съдейки по пръскащата се по шевовете \"Арена Армеец\" и невероятно топлия прием - това със сигурност ще се случи.", "date": "2019.06.09", "title": "Андре Рийо: Ние идваме от Холандия и пак сме по-навреме от българите"}
{"url": "https://offnews.bg/obshtestvo/zhalt-kod-za-silen-dazhd-v-13-oblasti-704989.html", "text": "Жълт код за интензивни валежи и гръмотевици е обявен в 13 области на страната - Ловеч, Пазарджик, Пловдив, Габрово, Стара Загора, Хасково, Кърджали, Ямбол, Сливен, Велико Търново, Търговище, Разград, Шумен. Преди обяд над Западна България ще преобладава слънчево време. През деня отново ще се развива купеста и купесто-дъждовна облачност. На много места валежите ще са интензивни, в централните райони - със значителни количества, сочи прогнозата на Национални институт по метеорология и хидрология.Ще духа слаб до умерен вятър: в западната половина от северозапад, а в източната от север-североизток, като след обяд в цялата страна ще се ориентира от север. Максималните температури ще са между 26° и 31°.Атмосферното налягане е по-високо от средното за месеца и ще остане без съществена промяна.Над планините ще се развива купесто-дъждовна облачност и ще има краткотрайни валежи с гръмотевици. Ще духа умерен вятър от север-североизток.Максималната температура на височина 1200 метра ще е около 18°, на 2000 метра 12°.Над Черноморието ще се развива купеста и купесто-дъждовна облачност и на места, главно по северното крайбрежие ще превали и прегърми. Ще духа слаб до умерен североизточен вятър.Максималните температури ще са между 25° и 27°. Температурата на морската вода е 20°-23°. Вълнението на морето ще е 1-2 бала.", "date": "2019.06.09", "title": "Жълт код за силен дъжд в 13 области"}
