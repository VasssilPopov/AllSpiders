{"url": "https://offnews.bg/sviat/dvama-pozharnikari-sa-zaginali-pri-vzriva-v-parizh-695386.html", "text": "Двама пожарникари са загинали при днешния взрив в пекарна в центъра на Париж, обяви полицията, поправяйки информацията за четири жертви, съобщена по-рано от френския вътрешен министър Кристоф Кастанер, предаде БТА.По-рано вътрешният министър също така каза, че при взрива са ранени 47 души, от които 10 са в тежко състояние, а 37 са пострадали по-леко.Експлозията е станала сутринта на улица \"Тревиз\", недалеч от Парижката опера. По първоначални данни става дума за нещастен случай.Полицията съобщи, че преди взрива пожарникари са се отзовали на сигнал за изтичане на газ в пекарната.Около 100 полицаи и 200 огнеборци се намират на мястото, каза Кастанер. Съобщава се, че ситуацията е под контрол.Вътрешният министър заяви, че се проверява дали съседните сгради са повредени и представляват опасност.Експлозията стана в момент, когато Париж е под засилени мерки за сигурност заради деветата поредна събота от протестите на \"жълтите жилетки\", отбелязва Ройтерс.", "date": "2019.01.12", "title": "Двама пожарникари са загинали при взрива в Париж"}
{"url": "https://offnews.bg/politika/bsp-redi-listata-za-evrovota-do-april-prez-mart-obiaviava-vodacha-695388.html", "text": "И на днешния пленум БСП не обяви дали Сергей Станишев ще води нейната листа за евроизборите през май.Обявено бе, че темата за вота не е била на дневен ред на заседанието на Националния съвет.Заместник-председателят на социалистите Деница Златева коментира пред журналисти, че номинации за кандидати за европейски депутати ще се правят от 1 февруари. През март ще бъде определен водачът на листата, а през април - пълната листа. Тя добави, че всички настоящи евродепутати на левицата имат място в листата.„Решението дали аз ще се кандидатирам ще го съобщя на основните партийни организации“, заяви Златева. ", "date": "2019.01.12", "title": "БСП реди листата за евровота до април, през март обявява водача"}
{"url": "https://offnews.bg/zimni/johanes-tinges-bio-uvelichi-avansa-si-za-sk-695389.html", "text": "Норвежецът Йоханес Тингес Бьо спечели преследването на 12,5 километра в Оберхоф и увеличи аванса си на върха във временното класиране за Световната купа по биатлон.Българите, които взеха участие в днешното състезание, не успяха да направят нищо запомнящо се. Антон Синапов въобще не стартира, Димитър Герджиков не финишира, а Красимир Анев остана на 36-о място с две грешки в стрелбата и изоставане от 3:38.8 минути от Бьо. Това му донесе 5 т. за Световната купа и с общо 75 той е 37-и в общото класиране. Норвежецът направи три грешки при стрелбата, но още след първото посещение на огневия рубеж пое лидерската позиция заради слабото представяне на победителя във вчерашния спринт Александър Логинов от Русия.До края той нямаше никакви проблеми и финишира с време от 34:29.8 минути. На второ място остана германецът Арнд Пайфер, който с атака във финалните метри изпревари безгрешния в стрелбата Лукас Хофер от Италия. Пайфер изостана с 15.1 секунди от Бьо, а Хофер с 15.8.Французинът Мартен Фуркад, който е и актуален победител в на Световната купа, завърши четвърти 32.6 секунди, като двете грешки при четвъртата стрелба го лишиха от възможността да атакува дори първата позиция.В генералното класиране за сезона води Йоханен Тингнес Бьо с 542 точки, пред Александър Логинов с 412 и Мартен Фуркад с 342. В неделя биатлонистите застават на старт за щафетата на 4х7,5 километра.", "date": "2019.01.12", "title": "Йоханес Тингес Бьо увеличи аванса си за СК"}
{"url": "https://offnews.bg/analizi-i-komentari/naj-bogatiat-chovek-se-razvezhda-zasluzhava-li-saprugata-polovinata-o-695391.html", "text": "Тези дни най-богатият човек на планетата Джеф Безос и половинката му - Макензи, обявиха, че ще се развеждат. Според повечето източници двойката няма предбрачен договор, така че най-вероятно добрият стар Бил Гейтс е обратно в играта за първо място по богатство.По силата на закона в щата Вашингтон, където живеят семейство Безос, това означава, че най-вероятно състоянието ще бъде разделено помежду им поравно. Става въпрос за 136 900 000 000 долара. Да, много нули са, написах ги да ви впечатля, ама тъй като не съм сигурна дали всъщност са толкова - словом говорим за 136,9 милиарда долара. Вижте числото, станете, разходете се, асимилирайте го, после погледнете собствената си банкова сметка и вече като стигнете, където съм и аз, нека се утешим поне малко като обсъдим развода на човека.Като чета коментарите по повод развода обаче, рЕзко ми иде да се върна към тийнейджърските си години на трета вълна феминистка, само че тоя път и да си боядисам косата лилава.Хем нали говорим колко е хубаво жената да гледа децата, колко е важно да е до тях, колко по-натурално е мъжът да изкарва парите, и направо как е най-хубаво, ако може, жената цял живот да не влиза в офис и да си хубавее вкъщи, хем накрая като се разделят двамата, \"ма тя не е създала Amazon, как ще получава пари\"???Жената е с него от 1993, когато самият той заявява, че има 70% шанс Amazon да се провали. Познайте колко и двамата са имали представа, че ще им изкара такова състояние. ЦЯЛАТА империя Amazon е изградена по време на брака. Колкото той е рискувал, толкова и тя. Женени са били вече - бюджетът е бил общ, плановете са били общи. Той заема сериозно количество пари в началото. Ако фирмата се беше провалила, това сигурно е нямало да се отрази на семейния бюджет и на самата нея?Заедно са работили да постигнат това, което имат, защото то не е само Amazon, а и ЧЕТИРИ деца. И ако не е била тя, тези деца е нямало да ги има, а дори да ги имаше без брак, те нямаше да са същите личности, каквито са сега. Щяха да са хвърлени на баба/дядо или на детегледачка, той нямаше да има това, което е имал вкъщи. Ако пък ги беше гледал сам, Amazon щеше да е квартална книжарница, той щеше да е без тая емоционална и логистична подкрепа и със сигурност нямаше да стане каквото е сега. А ако би избрал Amazon пред децата си, то заслужава да му вземе не половината, а всичките пари.Ама така-така, нека тя не гради кариера и да жертва финансовата си независимост в името на семейството, нека му се отдаде и довери напълно, нека му гледа децата, нека го подкрепя, нека му е надежден партньор и да му дава сигурност и да го стимулира интелектуално (мацката е завършила Принстън с отличие)... и накрая нека решат да се разделят и тя да не вземе нищо. Хак да ѝ е, един вид. Да не говорим за всички други начини, по които може да е допринесла, без изобщо да имаме представа за тях. Прилагам откъс от нейно ревю за книгата \"The Everything Store: Jeff Bezos and the Age of Amazon\" (преводът е на ):\", пише тя.Ама да ѝ бил дал един-два милиона, за какво са ѝ повече, нали не ги е изработила? А на него за какво са му, аджеба, да не би да успее да ги изхарчи някога? Как така арбитрарно се мери на око? Предлагам той да може да има контакт само с едно от децата. За какво са му всичките, да не би да ги е родил или гледал? Някакъв резон намирам само в аргумента, че все пак става въпрос за акции на наистина огромна компания, която е работодател на стотици хиляди хора. Да, когато си толкова богат, разводът ти вече не засяга само твоето семейство. Това според мен обаче е слаб аргумент, тъй като става въпрос за жена, която е богата вече доста време и със сигурност има идея как да контролира такова състояние добре. Жена, която има достъп до финансови съветници, има опит в тази сфера, и има интерес компанията да просперира. Ако знаете нещо по въпроса, сигурно сте забелязали, че оставям настрана спекулациите, че той ѝ е изневерявал. За добро или лошо, това дори не е фактор в съда, а и не би трябвало да е фактор и в тази дискусия. Въпросът е принципен и е важен, защото се сблъсквам с такива мнения в живия живот най-редовно. Просто тук случаят е малко по-специален, защото говорим за МНОГО пари. А представете си за тези случаи, в които придобитото по време на брак дори не е кой знае колко, и жената трябва да се оправя сама след 10-15 години дупка в професионалното си развитие. Това как се заплаща?Предполагам, че ще си се разберат хора, тъй като засега всичко върви доста приятелски между тях. Важно е обаче разни да-не-казвам-какви-че-мама-и-тати-ми-четат-статиите да седят и да спамят как жена му не заслужавала нищо, а после да идат да спамят по феминистките страници как жените са ненормални, че не раждат по едно котило и не си седят вкъщи да си гледат децата. А в същото време същите тези да не си помръдват пръста да правят нещо, за да заслужат изобщо такъв тип доверие от жена. То ако беше толкова лесно, и аз щях да имам малка къща в прерията и да съм си родила 7-8. Ама не става като едно време, пичове, вместо това седя и пиша статии. А знаем и защо не става и там има други виновници, но това е съвсем различна тема - в момента работим с каквото имаме. Така че, ако някой е повярвал у вас навремето когато не сте имали пукната пара, а сега сте милиардер, вземете и му дайте половината от парите, които така или иначе не можете да изхарчите. Това е най-малкото, което можете да направите. ", "date": "2019.01.12", "title": "Най-богатият човек се развежда. Заслужава ли съпругата половината от парите му?"}
{"url": "https://offnews.bg/sviat/politciata-otnovo-izpolzva-salzotvoren-gaz-sreshtu-zhaltite-zhiletki-v-695387.html", "text": "Френската полиция използва водни струи и сълзотворен газ срещу протестиращи \"жълти жилетки\" край Триумфалната арка в Париж в днешната девета поредна събота на протести срещу икономическите реформи на президента Еманюел Макрон, предаде агенция Ройтерс, цитирана от БТА. Напрежението се повиши, след като някои от демонстрантите замериха полицаите с камъни и боя.Хиляди демонстранти образуваха шумно, но мирно шествие по големите булеварди с луксозни магазини в Северен Париж близо до мястото, където при газова експлозия в хлебопекарна рано сутринта загинаха двама пожарникари и испанска туристка, а близо 50 бяха ранени.Центърът на френската столица е блокиран поради опасения от ново насилие от страна на радикални елементи сред движението на \"жълтите жилетки\". Мостовете на река Сена са затворени, а официални сгради като парламента и президентската резиденция са отцепени с полицейски заграждения.Група протестиращи се събраха също и на прочутото авеню \"Шанз-Елизе\", където имаше сцени на насилие през последните седмици. Много от тях скандираха призиви за оставката на Макрон.До късния следобед нямаше сериозни сблъсъци с полицията. В Париж арестуваните са около 50, някои от които носели със себе си предмети, които могат да се използват като оръжие.Хиляди участваха в шествия и в южните градове Бордо и Тулон, както и в източния град Страсбург и в град Бурж, в Централна Франция, където се събраха 5000 демонстранти.Общо 32 000 привърженици на \"жълтите жилетки\" са участвали днес в демонстрациите в различни градове на Франция, съобщи ТАСС, позовавайки се на телевизия Бе Еф Ем (BFM). Това е значително повече, отколкото миналата събота, когато в протестите се включиха 26 000 души.", "date": "2019.01.12", "title": "Полицията отново използва сълзотворен газ срещу жълтите жилетки във Франция"}
{"url": "https://offnews.bg/futbol/spriagat-popeto-za-ludogoretc-695390.html", "text": "Капитанът на националния отбор Ивелин Попов е много близо до договор с Лудогорец, поне според изданието \"Бизнес Оnline\". 31-годишният национал на България е свободен агент, след като преди дни разтрогна със Спартак (Москва).Самият Попов обяви, че има предложение от Китай, и че скоро ще заиграе в \"голям отбор\". Колегите в Русия смятат, че въпросният отбор е Лудогорец.\"Попов е близо до завръщане в България, където ще подпише с Лудогорец. Интерес към него проявяваха и Динамо, и Ростов, които му предлагаха 800 хиляди евро годишна заплата, както и клубове от Турция и ОАЕ.Искаха го и от Холандия, в това число и Витес, където треньор е Леонид Слуцкий\", пише още в материала.", "date": "2019.01.12", "title": "Спрягат Попето за Лудогорец"}
{"url": "https://offnews.bg/politika/plenumat-na-bsp-prie-vizia-za-balgaria-v-neia-ima-924-idei-obnoven-695381.html", "text": "Националният съвет на БСП прие проекта \"Визия за България\" след 3-часово обсъждане на предложенията. Те са синтезирани след 571 срещи с браншови и синдикални организации, членове и симпатизанти на БСП, граждани и експерти, на които са обсъдени предложения за развитие на страната по различните секторни политики. Техните общо 924 предложения са включени във визията.Най-много са предложенията в сферата на социалната политика (130), образованието и науката (130), регионалното развитие (107), земеделието (105) и здравеопазването (92). Десетки са и предложенията за икономиката, данъчната политика, националната сигурност и туризма.Окончателно проектът за различна Визия за България ще бъде приет на Конгреса на БСП, който ще се проведе на 26 януари 2019 г. в НДК.Какво предлага \"Визия за България\"?Членът на ИБ на БСП и зам-председател на ПГ на \"БСП за България\" Драгомир Стойнев обясни, че в първа глава левицата предлага: въвеждане на семейно подоходно облагане - работещите родители да получават данъчни облекчения за всяко дете; въвеждане на диференцирани ставки на ДДС за основни храни и лекарства; родители, които две години са си плащали осигуровки, при раждане на второ и трето дете, да получават еднократна помощ от 10 средни работни заплати за предходната година; отпадане на таксата за детски ясли и градини; разкриване на седмични групи за деца от рисковия контигент в яслите и детските градини; в случай на неосигурен достъп на дете до детска градина, родителите да бъдат компенсирани от държавата; спиране на социалните помощи при отпадане на дете до 16 години от учебния процес, пакет мерки за осигуряване на здравословен живот на българските деца.Стойнев заяви, че левицата залага и на преизчисляване на пенсиите с актуален средноосигурителен доход и ежегодното им осъвременяване; стимули за доброволно оставане на възрастните хора в заетост; приемане на закон за възрастните хора.В сферата на здравеопазването визията залага: за здравноосигурените лица гарантиран достъп до безплатно и навременно медицинско обслужване 24 часа в денонощието; за здравнонеосигурените лица - държавно гарантиран базов пакет от медицински услуги, заплащани с публичен финансов ресурс; за болниците - премахване на търговския статут на държавните и общинските лечебни заведение и замяната му със статут на социално предприятие; нова система за контрол на разходите, обвързана с качеството и резултатите; даване на статут на университетски болници само на тези, които не са търговски дружества; за работещите в здравната система - приемане на наредба за формиране на работните заплати в държавните и общински заведения, гарантиращи им достойни и базови заплати; замяна на безплатното обучение в здравеопазването с държавна стипендия за обучение и/или специализация с ангажимент за работа минимум 5 години в лечебно заведение в България. \"Основното е поставянето на пациента в центъра на здравната система чрез рязко намаляване на частните плащания на населението; повишаване на обема и качеството на здравните услуги, осигурен достъп до здравеопазване в отдалечените и планинските райони\", коментира Драгомир Стойнев.В сферата на образованието БСП предлага нови училищни планове, програми и учебно съдържание, съобразени с възрастовите и психологическите потребности на децата и учениците; един учебник по един предмет за клас; изравняване на материалните условия във всички училища; въвеждане на професионално образование; пълен обхват на децата в средното образование; безплатни детски ясли и детски градини; безплатен обяд за децата до 4 клас; улесняване на достъпа до училище за децата от малките селища и бедни семейства; политика за запазване на училищата в малките селища; издръжка с публични средства само на държавните и общински училища, отказ от принципа- парите следват ученика и преоценка на делегираните бюджети; мандатност на директорите на училища и детски градини.\"Във висшето образование нашата цел е намаляване и поетапно премахване на студентските такси в държавните висши училища; държавна поръчка основана на дългосрочно прогнозиране от страна на държавата на нуждата от специалисти; достойно заплащане на академичния състав; национална програма на студентските градчета; връзка на образованието с националната и регионалната икономика - национална карта образование-икономика изработена от държава общини и бизнес\", обясни Стойнев.Във втора глава на Визията - за социалната държава - БСП обещава да гарантира не само основните права, личните и икономическите свободи, но да предприеме правни и финансови мерки за преодоляване на социалните противоречия и напрежение. Връщане на държавата в ключови сектори - енергетика, инфраструктура, образование, здравеопазване, вътрешен ред и сигурност. Драгомир Стойнев обясни, че във Визията е записана и дигитализация на управлението с изграждане на електронни системи и обвързвано на тези, които вече съществуват, с новите - електронен поземлен регистър, единна информационна система, обединяваща пазарите на селскостопанска продукция, електронен данъчен регистър, електронна здравна карта и здравно досие и единна електронна образователна система.Стойнев коментира и че в проекта е записана и концепция за развитие на отбраната - хората да са в центъра на развитието на въоръжените сили, както и модернизация и поддръжка на техника. В системата за сигурност във Визията е залегнало възстановяване на ролята на държавата в охраната на обществения ред и борбата с престъпността; осигуряване на спокойствие и ефективна защита на гражданите от престъпни посегателства; гарантиране на равна сигурност и защита на всеки гражданин; независимо от неговия социален статус, възраст, етнос и местоживеене; изкореняване на корупцията от системата за сигурност; реформи в МВР; по-добри условия на работа на полицаите. \"БСП залага и реформа на съдебната система - повишаване на бързината и ефективността на наказателния процес, гарантиране на обективността и отстраняване на възможностите за негово умишлено забавяне и затрудняване\", заяви той.По отношение на външната политика във Визията е записано, че България се нуждае от ясни и дългосрочни насоки. Да се фокусира върху - подкрепа за реализиране на регионално сътрудничество в Югоизточна Европа; продължаване на политиката за разширяване на ЕС; разширяване на възможностите за взаимодействие между страните от Черноморския регион; нормализиране на отношенията в Русия; стратегически отношения със САЩ; нови възможности за сътрудничество с Китай; отчетливо отстояване на националните ни интереси в международните организации в които членуваме; България да бъде активен член на ЕС, а не пасивен слушател.\"Икономика за мнозина, а не за малцина\"В трета глава левицата предлага нов модел на данъчна политика - данъчно-осигурителната тежест да се разглежда в светлината на въпроса \"какво ти остава\", а не \"какво ти се взима\"; въвеждане на праг за минималните възнаграждения в страната - не по-нисък от 60 % от средната работна заплата; по-справедливи ставки за заплащане на нощния труд; преизчисляване на всички пенсии; всички големи компании в България с над 250 души, за период от 10 години, да отделят 10% от основния си капитал в приобщаващ фонд, от който дивиденти се разпределят ежегодно само между работниците.\"Новият икономически път на страната трябва да бъде базиран на потреблението и износа на продукция. Залагаме на икономика за мнозина, а не за малцина\", категоричен бе Драгомир Стойнев. По думите му трябва да се заложи на инвестиции в нови родни производства с висока добавена стойност. Той подчерта, че БСП предлага и нов закон за управлението на държавните и общински предприятия и е твърдо против отдаването на концесии на стратегически за България предприятия и обекти с национално значение. Като други важни предложения на левицата в сферата на икономиката той посочи създаване на социално предприятие, като оператор в социалната икономика, създаване на финансов холдинг за подпомагане на малките и средни предприятия, конкретна програма за изостаналите региони. Не на последно място той посочи и зелената икономика, която да допринесе за опазване на околната среда, намаляване на въглеродните емисии и деградацията на екосистемите, социално въздействие и предотвратяване на загубата на работни места и обезлюдяването на отделни региони. Той посочи, че в сферата на енергетиката левицата залага на развитие на ядрената енергетика чрез редица мерки, сред които: изграждане и въвеждане в експлоатация на АЕЦ \"Белене\" и на нови енергийни блокове на площадката на АЕЦ \"Козлодуй\", възстановяване на проекта за газов коридор с Русия, разширяване на газовото хранилище в Чирен и изграждане на нови такива, разработване на находища на газ и продължаване на газификацията на страната, преразглеждане на договорите с американските електроцентрали и гарантиране на експлоатацията на ТЕЦ-овете от комплекса Марица - Изток до пълното изчерпване на запасите от въглища. В сферата на земеделието Стойнев поясни, че БСП цели ефективно стопанисване на земята; диференцирано субсидиране и ограничаване на едрите земеделски производители, с въвеждане на таван в субсидията; финансиране на изграждането на мрежа от фермерски пазари; увеличаване присъствието на българските храни в големите търговски вериги.Драгомир Стойнев коментира и че БСП не се отказва от стремежа си за намаляване на различията между регионите и с тази цел предлага национален фонд за сближаване между регионите - инвестиционна програма, в която да се включват пакет от мерки, като облекчени данъчни ставки за фирмите, разкриващи работни места, субсидия от 50% върху лихвите по инвестиционните кредити, предоставяне на възможност за наемаме на сгради в индустриални зони.", "date": "2019.01.12", "title": "Пленумът на БСП прие 'Визия за България', в нея има 924 идеи (обновена)"}
{"url": "https://offnews.bg/kultura/otide-si-majstorkata-na-kostiumite-na-vreme-razdelno-695393.html", "text": "Малко след като навърши 95 години днес си отиде Стойна Кръстанова – доайенът на майсторите на художествени занаяти в Пловдив, позната като Кака Стойна, съобщи агенция БГНЕС.Стойна Кръстанова е родена в последния ден на 1923-та в родопското село Гълъбово, близо до Пловдив. Била първото момиче от селото, което продължава образованието си в града. Била е толкова непоклатима в това си желание, че се качила на една скала и не слязла оттам, докато родителите ѝ не разрешили да я пратят в Пловдив да учи, разказва кореспондентът на БГНЕС в Града под тепетата.От далечната 1968 е член на Задругата на майсторите на народни художествени занаяти. На 93-ия си рожден ден тя направи изложба, в която показа възстановени образци на коптска и византийска шевица.Стойна Кръстанова е жената, изработила носиите за филма \"Време разделно\". Сложността на задачата се е състояла в това не само да пресъздаде родопски носии от 19-и век, но и да ги направи да изглеждат така, сякаш са носени.През целия си живот Стойна Кръстанова предава изкуството си на ученици – над 50. Една от тях е дъщеря ѝ доц. д-р Красимира Кръстанова, етнолог, декан на Философско-историческия факултет на Пловдивски университет. Тя създава фондация на името на майка си и продължава делото – преди месеци в проект на фондацията бяха възстановени образци на шевици на всички етнически групи, обитавали Пловдив.Поклон пред паметта ѝ!", "date": "2019.01.12", "title": "Отиде си майсторката на костюмите на 'Време разделно'"}
{"url": "https://offnews.bg/temida/petimata-svideteli-po-deloto-za-ktb-ostavat-za-postoianno-v-aresta-695398.html", "text": "Спецсъдът остави за постоянно в ареста петима души, обвинени за извършени престъпления против финансовата система, съобщи БТА.Това са Васил Шуманов, Венцислав Тодоров, Иван Стойков, Красимир Зарев и Никола Киров. Те са свидетели по делото за КТБ.Обвинението им е свързано със средства от фалиралата банка. По време на заседанието съдът отказа да изслуша обвиняемите. Адвокатите им поискаха отвод на съдебния състав, но искането беше отхвърлено.Определението на съда не е окончателно и подлежи на обжалване пред Апелативния специализиран наказателен съд.", "date": "2019.01.12", "title": "Петимата свидетели по делото за КТБ остават за постоянно в ареста"}
{"url": "https://offnews.bg/ikonomika/api-tarsi-it-shef-za-e-vinetkite-dava-510-lv-zaplata-695382.html", "text": "Агенция \"Пътна инфраструктура\" публикува обява за работа за държавен служител на ръководна длъжност, който да отговаря за системата за електронните винетки.Обявата е пусната и в популярния сайт за набиране на персонал , а заплатата за нея е твърде ниска предвид отговорностите - 510 лева.Конкурс за назначаване на държавен служител е за длъжност Началник отдел „Управление на информационна система и инфраструктура“ в Национално ТОЛ управление. То отговаря за винетките и тол таксите по пътищата.От кандидатите се изисква да имат висше образование със степен магистър в областите компютърни технологии и системи; информатика и компютърни науки; комуникационна и компютърна техника, както и поне 4 години професионален опит. Друго изискване е да познават нормативната уредба (КТ, ЗДСл, ЗОП, ЗФУКПС, ЗА, Правилник за структурата, дейността и органицазията на работа на АПИ, ЗП, Вътрешни правила за работа в агенцията, Вътрешните правила за реда и организацията на документооборота в АПИ, Кодекс за поведение на служителите в АПИ, Системна архитектура и хардуерна инфраструктура на решението, ITIL V3 и по-висока, стратегия за поддръжка на системата на КАПШ, стратегии за събиране на такси и правоприлагане, стратегия за обслужване на клиенти) и да имат добра компютърна компетентност (Linux, Windows Server, SQL, MC Office и др.). Длъжностна характеристика включва управление и координиране на дейностите по техническа експлоатация и дейностите по поддръжката, свързани с целия софтуер и хардуер на Електронната система за събиране на таксите за ползване на РПМ, което означава – КпС, WAN, ЦД, мобилно приложение, ТСО, МПО, МПЕ, ПЦС, КЦ, ОМС, БД, както и подсистемите като Управление на ИТ услуги /ITSM/, инструменти за внедряване и наблюдение.Посочено е, че определената заплата от 510 лева е на база Наредбата за заплатите на служителите в държавната администрация. Към момента Националното ТОЛ управление е без ръководител, след като първият директор на звеното Антон Антонов си отиде веднага след фалстарта на системата за продажба на електронните винетки.", "date": "2019.01.12", "title": "АПИ търси IT шеф за е-винетките, дава 510 лв. заплата"}
{"url": "https://offnews.bg/112/14-godishno-momche-s-opasnost-za-zhivota-sled-selfi-varhu-vagon-695397.html", "text": "14-годишно момче от Стара Загора е пострада от волтова дъга при опит за селфи върху вагон от влак, съобщи Би Ти Ви.Инцидентът е станал около 17:30 часа на гарата до село Калитиново.Момчето и още две деца вървели пеш два километра от Стара Загора до гарата, за да си направят селфи.Първото дете, качило се върху вагона, било поразено от волтова дъга пред очите на приятелите си. Те започнали да викат за помощ. Чули ги хора от селото и звъннали на тел. 112.Момчето е откарано в клиниката по изгаряния в Пловдив с тежки наранявания и опасност за живота.", "date": "2019.01.12", "title": "14-годишно момче с опасност за живота след селфи върху вагон"}
{"url": "https://offnews.bg/politika/rosen-zheliazkov-razsledvaneto-na-offnews-za-letishte-sofia-sazdade-p-695373.html", "text": "Сам по себе си този договор, който беше изнесен от колегите от OFFNews и създаде прецедент за тази проверка, показа, че има определени нередности.Така министърът на транспорта Росен Желязков коментира днес пред bTV разследването на OFFNews.bg, според което договорът с фирмата е подписан две седмици след регистрацията ѝ, като \"Кита\" има капитал 1000 лева, а на посочения адрес на фирмата в Пловдив има гараж.На 20 декември, ден след публикуването на разследването, Желязков разпореди да бъде Одитът беше назначен с две цели. Първо - да се прегледат договори, за които се счита, че не са сключени по процедурата, основно за доставка на безмитна и retail търговия, за твърдения, че има изплащани извънредни бонуси на ръководството на летището и за задължения над 10 000 лева, заяви днес министърът на транспорта.По отношение на договорите за доставка - в хода на проверката се оказа, че Съветът на директорите не е взел последващо решение за влизането му в сила, така че този договор не действа, което е нормалното развитие. Сега друг е въпросът защо изобщо в публичното пространство е стигнала информацията за неговото функциониране, при положение, че той не е със завършен фактически състав. Но сам по себе си този договор, който беше изнесен от колегите от OFFNews и създаде прецедент за тази проверка, показа, че има определени нередности, каза Росен Желязков.От друга страна - по отношение на вземанията е установен размерът, тепърва ще се прави анализ на събираемостта и процедурите по нея. А по отношение на бонусите - не са раздавани бонуси, освен тези по колективен трудов договор, твърди министърът на транспорта. ", "date": "2019.01.12", "title": "Росен Желязков: Разследването на OFFNews за Летище София създаде прецедент и разкри нередности"}
{"url": "https://offnews.bg/ikonomika/bulgartabak-holding-zatvaria-tcigarenata-si-fabrika-v-blagoevgrad-695363.html", "text": "Булгартабак Холдинг затваря предприятието си за производство на цигари в Благоевград, съобщава БНР.Ръководството на дружеството е дало двудневен срок на работниците да подадат заявления за доброволно напускане, твърдят източници на медията.В най-голямото предприятие на цигарения холдинг от 2000 човека към момента са останали едва 200. Те са били уведомени, че фабриката се закрива и за тях е по-добре да поискат работодателят да ги освободи по чл. 331 от Кодекса на труда, тоест да напуснат доброволно. При това положение съкратените ще получат между 4 и 5 брутни работни заплати, в зависимост от трудовия стаж, както и право да бъдат на борсата за четири месеца срещу минималното обезщетение. В противен случай ще бъдат пуснати в принудителен неплатен отпуск, а след това фабриката спира работа окончателно.През последните три месеца дружеството е работило денонощно на максимални обороти, без спиране през почивните и празничните дни, за да се изпълни в срок последната поръчка към клиенти на Булгартабак.Хората заявиха, че са крайно унизени и изтощени, дори споменаха за няколко смъртни случая. Затова никой няма да се противопостави на съкращенията, с които се закрива и най-голямото предприятие в холдинга. Въпреки това те са уведомили синдикалните централи за ситуацията, съобщава още БНР.", "date": "2019.01.12", "title": "Булгартабак Холдинг затваря цигарената си фабрика в Благоевград"}
{"url": "https://offnews.bg/112/samodelno-eltablo-izpepeli-baraka-v-plovdivskoto-selo-vojvodinovo-695385.html", "text": "Паянтова постройка е изгоряла днес в пловдивското село Войводиново, съобщи МВР.Сигнал за пожара е постъпил на телефон 112 около 1:30 ч. Към мястото били насочени екипи на РУ – Труд и Трета РСПБЗН - Пловдив. Установено било, че огънят обхванал и унищожил напълно барака на площ около 20 кв метра, която според кмета на селото била необитаема от преди близо месец.Местопроизшествието е запазено. При първоначалния и повторния оглед, извършен от експерт, се установило, че няма данни за умишлено предизвикване на пожара. Най-вероятната причина е техническа неизправност (високо преходно съпротивление) в електрическата инсталация на самоделно електрическо табло, монтирано в бараката.По случая е образувано досъдебно производство, уведомена е районната прокуратура.", "date": "2019.01.12", "title": "Самоделно елтабло изпепели барака в пловдивското село Войводиново"}
{"url": "https://offnews.bg/112/pss-v-planinite-ima-opasnost-ot-lavini-695364.html", "text": "Лоши са условията за туризъм в планините поради лавинна опасност, съобщиха пред агенция „Фокус“ от Планинската спасителна служба към Българския червен кръст. Планинските спасители не препоръчват излети във високите части на планините над горския пояс.Съоръженията в курортите работят, пистите са обработени. Телефоните на Планинската спасителна служба са: 1470 (за всички мобилни оператори); 02 963 2000 – Централен денонощен пост на ПСС.", "date": "2019.01.12", "title": "ПСС: В планините има опасност от лавини"}
{"url": "https://offnews.bg/obshtestvo/ledena-sutrin-v-zapadna-balgaria-prez-denia-malko-nad-nulata-695347.html", "text": "Минусови температури се очакват тази сутрин в голяма част от страната, като в Западна България термометрите на места ще показват от -10 до -12 градуса, сочи прогнозата на НИМХ за днешния 12-ти януари.В източните райони времето ще е по-меко с минимални температури около нулата - от минус 1 до 3 градуса, а максималните до 4 градуса.В София минималната температура ще е -9 градуса, а максималната - минус 1.Времето ще е с променлива облачност. Валежи не се очакват. Сутринта по ниските места ще има мъгли.", "date": "2019.01.12", "title": "Ледена сутрин в Западна България, през деня малко над нулата"}
{"url": "https://offnews.bg/kultura/nie-sme-vsichki-tcvetove-dava-nachaloto-na-plovdiv-evropejska-stol-695322.html", "text": "Официалното откриване на Пловдив - Европейска столица на културата 2019 е тази вечер със спектакъла \"Ние сме всички цветове\". То ще се излъчва на живо от 19 ч. по БНТ1 и БНТ4.Грандиозният спектакъл ще бъде открит от Теодосий Спасов, който ще изпълни авторско произведение, създадено специално за случая.На сцената ще бъдат и народната певица Валя Балканска, гайдарят Петър Янев, фолклорният ансамбъл \"Тракия\", хористи от всички пловдивски хорове, ученици от спортното училище \"Васил Левски\" и Национална гимназия за сценични и визуални изкуства, както и над 200 кукери от региона. Празникът ще завърши със светлинно шоу.Като част от събитията за деня ще бъде откриването на уникална изложба, посветена на 30-годишнината от падането на Берлинската стена. Музиканти от италианския град Матера, който е Европейска столица на културата за 2019 година заедно с Пловдив, ще внесат оживление и пъстрота с богатия и плътен звук на духовите инструменти. Вижте пълната програма за 12 януари:9.00 – 17.30 ч. Необозримо за Кольо К. Градска художествена галерия (ул. „Александър I Батенберг“ 15) Мащабна ретроспективна изложба ( 7 – 30 януари 2019 г.) представя разноликото творчество на известния пловдивски творец Кольо Карамфилов.10.00 – 17.30 ч. Детска програма на ГХГ Градска художествена галерия (ул. „Александър I Батенберг“ 15) Деца рисуват, вдъхновени от творбите на Кольо Карамфилов - съпътстваща детска програма към изложбата „Необозримо за Кольо К.“.10.00 – 18.00 ч. Живата планета Регионален природонаучен музей Пловдив (ул. „Христо Г. Данов“ 34) В Дондукова градина (при хубаво време) също ще има занимания за деца. Изложба с вход свободен за деца! Двуметрови риби „плуват\" във въздуха, а в купола на планетариума се извисява внушителна светлинна инсталация - триметров балон - Земя.11.00 – 21.00 ч. Кино програма Лъки Дом на киното Специална селекция на съвременни български филми (с английски субтитри).12.00 ч. Капана 2019 НАЧАЛОТО Открита сцена „Ядрото“ в Капана – квартал на творческите индустрии (ул. „Загреб“ 14) Музикална програма на изявени български изпълнители с начало 12 ч.12.00 – 13.00 ч. Читалища Пловдив Сцена на площад „Стефан Стамболов“ Читалища от Пловдив ще представят шарена плетеница от танци и музика, пресъздаваща богатството и красотата на българските традиции и фолклор.14.00 – 16.30 ч. Програма РегионалЕ Сцена на площад „Стефан Стамболов“ Читалища от целия Южен централен регион стават част от програмата, изявявайки се и като едни от най-дейните партньори на инициативата Европейска столица на културата.16.00 ч. Програма в Стария град Балабанова къща Камерен симфоничен концерт „Традиции“.16.00 Изкуство на свободата – от Берлинската стена до уличното изкуство (откриване) Площад „Римски стадион“ (Джумаята) По повод 30-годишнината от падането на Берлинската стена в Пловдив гостува единствената пътуваща колекция от оригинални фрагменти от Берлинската стена (12 януари – 30 март 2019 г.). 17.00 ч. Програма в Стария град Балабанова къща Прожекция на филма „Старият албум“ за живота и творчеството на акад. проф. Николай Стойков.17.00 ч. Духов оркестър „Д’Амброзио“ от Матера Сцена на площад „Стефан Стамболов“ #Заедно сме и с Матера 2019 в откриващия уикенд! Музикантите от духовия оркестър „Д’Амброзио“ от Монтескалиозо, Матера, ще внесат оживление и пъстрота с богатия и плътен звук на духовите инструменти.18.00 ч. Програма в Стария град Къща-музей „Златю Бояджиев“ Музикално-лазерен спектакъл „Български мистерии“.19.00 ч. Ние сме всички цветове (откриване на Пловдив – Европейска столица на културата 2019) Бул. „Цар Борис III Обединител“ Спектакълът, съчетаващ музика, светлина и танц, дава ключ към цялата предстояща година и към основната концепция на проекта Европейска столица на културата, в която самите граждани са не само публика и участници, но и създатели на събитията. Над 1500 участници от България и чужбина пресъздават на открита сцена мащабна и цветна метафора на всички основни теми от програмата на „Пловдив 2019“ и на тяхното свързване под мотото „Заедно“. Световноизвестният немски музикант и продуцент на електронна музика Шилер започва европейското си турне от Пловдив с няколко часов сет на живо след шоуто.21.00 - 21.40 ч. Жар театър и Fireter ЗАЕДНО в един огнен спектакъл Пеещи фонтани (Цар Симеонова градина) В един спектакъл с огнени ефекти, кукли, огнени инсталации, кокили и театрални атракциони - мим-формация „ЖАР театър“ и театър на огъня и сенките „Fireter“ преобразяват това емблематично за Пловдив пространство.", "date": "2019.01.12", "title": "'Ние сме всички цветове' дава началото на Пловдив - Европейска столица на културата (пълна програма за деня)"}
{"url": "https://offnews.bg/nashite-avtori/prognozata-ostava-tipichna-za-sezona-695360.html", "text": "Добър вечер, вие сте с прогнозата за времето. Аз съм Диана Маркова и днес ще ви запозная с обстановката в идващите години.Навън вали, а някой кара колело. Разбира се, алеите, по които му е позволено да го прави, са разбити и с неясна маркировка. Той, естествено, не си е сложил каска и е много вероятно всеки момент да се нарани ужасно.От Запад ще нахлуе циклон, който ще причини обилен снеговалеж – както стана миналата година. Всички снегорини са в готовност, но се очаква тротоарите отново да бъдат заледени, обувките ви – в кал и сол, а крайниците – с леки охлузвания до потрошавания. Имайте предвид, че болничен вече се издава трудно, за все по-кратък период, а направленията свършват още на второ число от месеца. Така че е желателно да си счупите крака на първи сутринта. Текучеството пред кабинета на джипито ви ще бъде натоварено и заради върлуващия грип. Побързайте!Градският транспорт ще е предимно претъпкан и нередовен, но за сметка това скъп. Е, сами сме си виновни, че не се придвижваме с шейна или на кънки. Я вижте европейците…Парното отново ще излиза солено и неефикасно, освен ако не се стигне до разчистване на сметки чрез саморазправа със съседите-длъжници. Битовата престъпност е намаляла, но точно в това изречение има толкова ефирен шум и цензура, че на мен – като на водеща – ми се налага да се изчервявам. Е, то и бездруго в студиото е топло.От Североизток ще се заговори за потоци и централи, но тук – по нашите ширини – това ще срещне отпор в лицето на управляващата коалиция. Както обикновено се получава. Необичайното в случая може да бъде още по-силното разделение между русофили и русофоби, но за щастие тази особеност ще се изяви като такава главно по форуми и квартални капанчета.За бездомниците няма да бъде лесно да преживеят следващите месеци, защото – типично за сезона – студът, болестите и гладът ще се усетят остро. Рисковите групи може да останат дори без осветление, ако съдим по гаснещите лампи в кварталите.Звучи като от деветдесетте, нали? Спокойно, можеше да бъде и по-лошо. Я си представете, че скъпият хляб го нямаше, че скъпото кафе беше само един вид или че не се налагаше да плащате данък за старата си кола! Как щяхме да живеем тогава?!Да, някой протестира срещу нещо, един вицепремиер подава оставка… Но ако се наложи да избираме ново правителство, то пак някак си ще се окаже… старото. Същото. Демократично избраното, с преброени по кюстендилски бюлетини, незабравено, подобно на предните три правителство.Драги зрители, както знаете, поради липсата на качествен материал, тази година времето може да затрудни изборите. Възможни са популистки мерки в последния момент, пищни обещания и безплатни бирички на корем. Съветваме ви да търсите и второ мнение по проблемите, които ви вълнуват – ако, разбира се, намерите независимо такова.Да, ще продължат действията срещу независимите длъжностни лица – от ръководните позиции до ниската йерархия. Политическите назначения, шуробаджанащината и корупцията ще продължават да ни изненадват с интензитета си. Допускат се приливи и отливи в доверието към кабинета, но ще преобладава клонящото към порока мнозинство.И за да представим и другата гледна точка, ще отбележим, че не е виновен този, който яде баницата, а онзи, който му я дава. Ако това е вярно, то не е виновен народът за сполетелите го нещастия, а е редно да се потърси вината у вълшебното чувалче на дядо Коледа, който идва при нас по избори и протести.Сигурно вече ви се струва, че не казвам нищо ново. Това е така, защото новото се отлага за по-нататък. То може да бъде заложено в някоя следваща стратегия, стига партньорите ни да са съгласни. Междувременно в европарламента може да постъпят като депутати ексцентрични, крайни, радикални и окаяно фашизоидни натури, които да развалят всичко.Също така междувременно…, веригите са за автомобили, а не за скинхедс. И не забравяйте, че бутиковата красота на България е в чистите езера и върхове, а не в показните знамена и везани ризи. Елате да почистим България за един час – обещаваме този път да започнем отгоре надолу, та чак до козарника, за който се носят слухове, че развъжда чума и какво ли още не.Някой ще излиза от ЕС, друг напира да влиза… Това са типични неща. Ние винаги ще бъдем на страната на изгодата. Само си помислете – колко е хубаво, че имаме разбити новички магистрали и че никой одит няма да ги изкара лоши! Правим път и сваляме шапка само на господаря, който е толкова справедлив и добър, че и в идните години ще се грижи за родния бизнес и неговите капиталистически интереси. Ние сме работници и нямаме нужда от безпристрастен и честен синдикат, който да се грижи за спазването на правата ни. Ако имахме такива, може би щяхме да имаме нужда, но сега е безпредметно. Защото съзнаваме, че не живеем в егалитарно общество.Метеоролозите съобщават и за опасни свлачища в областите на висшето образование. А това, знаем, може да предизвика скандали и напрежение, още оставки и нови, не толкова случайни назначения. Сериозна последица може да се окаже и задълбочаването на проблема с подготвените кадри за бизнеса в страната, с паралелно и противоположно протичащите явления като ниски заплати и лоши условия на труд.От лошото време ще пострада и качеството на храната. Скъпите и безвкусни картофи, пластмасовите вносни домати и съмнителните био моркови ще продължат да заливат пазара. Големите вериги супермаркети ще бележат ръст в печалбите си, касиерките ще стават все по-намръщени, а малките магазинчета ще фалират едно след друго.Не се очаква понижение в цената на водата. Пред нас е заложен единствено растеж – или устойчив, или стабилен. Но добрата новина е – тъй като в моята прогноза винаги съобщавам позитивните новости, - че ще имате възможност да спестите доста пари, ако не я ползвате. Водата, де. Чувството на удовлетворение от всяка спестена петдесетолевка е неописуемо и в пъти по-хубаво от лукса да използваш вода.Кондратиев ще бъде препрочитан, Нейоми Клайн ще крещи, Пол Мейсън ще пророкува. Но у нас жълтите сайтове ще продължат да бълват фалшиви новини, прикривайки важните за гражданите проблеми. От това ще страдат и интелектуалците, чиито произведения ще се обезценяват все повече.Драги зрители, ако не желаете да участвате в тази отколешна бутафория и ако все още не сте загубили правото си на глас, направете усилието да отворите очи и да визуализирате своето бъдеще. Направете го по съвест и по възможност, безкористно. Терминал 2 също е решение, но за някои не толкова голямо и силно, колкото чувството за принадлежност. Което при някои обстоятелства щеше да е похвално.Аз бях Диана Маркова и предадох прогнозата за времето, която – както разбрахме – остава типична за сезона. Изключете телевизорите, преди облъчването с бозави, тегави, прикриващи действителните проблеми, заблуждаващи или откровено фалшиви новини да се излее върху вас.И само още нещо: не се заблуждавайте от скъпия ми костюм. Той е служебен – получен на бартер или платен с парите на рекламодателите. В живота си нося същите дрехи като вас, чупя краката си на тротоара и се редя на опашка за направление, храня се от супермаркетите и също като вас негодувам срещу цените на горивата и имотите. Защото живея под наем, заедно с котка, която се казва Уензди и куче на име Пъксли. Все още гледам рисувани филмчета и плача, докато режа лук. Ценните мисли си отбелязвам в дневник, а преди централната емисия си правя селфи с голяма усмивка.", "date": "2019.01.12", "title": "Прогнозата остава типична за сезона"}
{"url": "https://offnews.bg/nashite-avtori/iulian-vergov-samoobrazovanieto-lipsata-na-pamet-i-otnetata-naslada-695365.html", "text": "Какъв според теб е най-големият проблем на България днес? Аз бих го формулирал така: „incapability of concerted action on their own behalf“. Като под „тях“ разбирам „активното гражданство“.Не съм сигурен, че мога да изведа най-големия, но например липсата на памет - или пък наличието на твърде къса памет - е един от основните проблеми. Отчайващата липса на елементарна култура и възпитание също допринася за апокалиптичната перспектива. А и не на последно място, подсъзнателното мото “има ли смисъл, като няма значение” като че ли ни намира оправдание за всичко.Преди известно време попаднах отново на част от творенията на Валентин Пламенов, за мен изключителен автор. Починал рано и, уви, бързо забравен. Той има едно произведение - “Живей и помни, че..”, ще си позволя да го цитирам цялото, защото дава пълната „кръвна картина“ и може би посоката за спасение.“Живей и помни, че...Човек не се ражда нито подлец, нито герой, нито българин, нито германец, нито французин, нито абдал.Бебетата и мъртъвците са граждани на света. Бебетата имат бъдеще. Мъртъвците - досиета. Живей и помни, че без тебе България е само една дума. Че Белгия е една песен на Жак Брел. Франция - шансон на Едит Пиаф.Живей и помни, че за всеки Сталин се намира по един Солженицин. И за всеки Солженицин - Сталин.Живей и помни, че никой не е вечен и това е най-умното, което Бог някога е измислил.Живей и помни, че зимата съществува, за да дойде пролетта.А пролетта - за да ти напомня, че иде зима.Живей и помни, че ако всяка твоя минута тук и сега няма смисъл, вечността също няма смисъл.Живей и помни, че ако се стряскаш от всеки кретен на власт, България ще се нарича Кретения. Искаш ли точно така да се казва родината ти?Живей и помни, че Германия е направена от германците, Франция - от французите, Дания - от датчаните, а това наоколо го правиш ти.И ако ти не си наред, нищо не е наред.Ако ти не живееш - няма кой да живее вместо тебе.Живей и помни, че нищо не е случйно, колкото и да се опитват да ти набият обратното в главата диванетата, които те докараха до просешка тояга.”Чудесно, аз дори го познавах, изключителен сатирик, имаше нещо волтерианско в него. Но все пак - какво се обърка в т.нар. „преход“? Направи един паралел – как виждаше нещата преди 30 години и как ги виждаш днес?“Какво се обърка?” Хахахах, като че ли всичко ни е било наред и после нещо се обърка. Дали? Мисленето, възприятията, сетивността и т.н. ни бяха сбъркани още преди това, по много причини - в по-голямата си част вероятно независещи от нас. Страдахме от липса на каквато и да била отговорност, тя в повечето случаи бе просто колективна.Естетическите ни норми бяха тоталитарно занижени или дори заличени. Боязливият стремеж към индивидуална изява в повечето случаи бе обругаван.Гледахме на живота на тези отвъд Желязната завеса като даденост. Не че ние сме по-лоши, просто те си нямат комунизъм. (Впрочем едно доста удобно оправдание.)После като че ли повярвахме, че Земята е кръгла, и се върти, и че може да изгрее слънце и на нашата улица (то понякога огрява и кучия гъз), че в крайна сметка “и ний сме дали нещо на света”.Само че трябва и сега да дадем - и то не само на света, а и на себе си. Така или иначе, нямаше кой да ни даде. А как да стане, като досега ни даваха? Заплати, награди, почивки, апартаменти. Докато осъзнаем, че всичко зависи от нас - и те минаха 30 демократични години. Но ти всъщност си прав – нещо се обърка.Обърка се срещата със свободата.Опияняващото очакване на рога на изобилието и постепенното осъзнаване, че трябва да го пълним.Самоунищожителното ни лекомислие, че “може и така”, и реалистичното “така не може”.Изпепеляващото “този ще ни оправи” и катарзисът “този ни еба майката”.Един труизъм, ако позволиш: „Не се занимаваш с политика, но политиката със сигурност се занимава с теб“. Ерго, и ти, като мислещ човек, се позиционираш някъде като политически разбирания. Къде?Все повече избледнява политическото ми мислене. За съжаление не само локалното, а и по-лошото, в глобален мащаб. Трудно намирам отговори на неистовото желание за оскотяване, перверзните напъни за съсипване на планетата, усърдното обезличаване на национална (не само българска) идентичност.Съвременник съм на неимоверните усилия за създаването на Европейската общност и тенденцията за неин разпад.Но въпреки че в днешно време има абсолютна подмяна на идеологията, все пак си оставам дясно ориентиран. Все пак там основно са застъпени понятия като „лична свобода“ и „право на избор“. За мен - от изключително значение.Какво ти отне проваленият преход? С кои свои убеждения направи компромис през последните десетилетия?Май най-вече ми отне насладата.От възможността за съзиданието на непровален преход.От това да открия какво се крие зад него.От по-големите възможности.От промяната в начина на мислене, полети, въжделения и поемането на дъх.Сега, вместо на кръжим, ние мишкуваме.Вместо да се изстрелваме, ние се окопаваме.Вместо да препускаме, ние лазим.Вместо да дишаме дълбоко, не ни достига въздух.Вместо да се изпъчим, се навеждаме.И аз направих компромис с убежденията си (в името на тази твърде модерна вече дума “позитивизъм”), че не всичко е толкова черно, че да не може да се оправи, че ще си дойде на мястото, че ще се получи.Но не - толкова черно е, колкото е. И трябва да го гледам като такова и да се опитам да го осветля.Не, не може да се оправи - аз трябва да се опитам да го оправя.Не, няма да си дойде на мястото, а да се постави на място.Не, няма да се получи, а да се добие.А с какво никога не би направил компромис, дори в името на „по-добри дни“?С навеждането.Винаги ми е било много трудно. Започва да те боли кръстът, краката, цялото тяло. Пък и някак си е невъзможно да се наведеш с изправена глава. А като не ти е изправена главата, как ще видиш “по-добрите дни”? И в огледалото не можеш наведен да се погледнеш. Даваш и възможност да те изненадат отзад, а това не води до нищо добро.Но, да речем, навел си се в името на “по-добрите дни”. Неминуемо пак ще се наведеш – естествено, с някое знаменито оправдание тип “в името на”. И като се наведеш няколко пъти - кой знае, може просто да си останеш наведен.За разлика от „дясната градска прослойка“, която някак си се капсулира в София и големите градове, ти пътуваш много с представления из страната. Какво не разбират десните за българите извън столицата?Дали не разбират и не осъзнават степента на невъзможност, не мога да преценя. Например степента на почти невъзможната вяра в равенството на възможностите (един от основните десни принципи). Хората все още смятат, че там, в София, е много по-лесно и безпроблемно – някак изконно. Степента на невъзможност за информиране е страшен бич - много малка част от тях ползват интернет като средство за осведомяване.И още: степента на невъзможност за подмладяване на населението, един от основните фактори за развитие.Степента на невъзможност да добият ясната представа, че всичко зависи от тях, т.е. да съзнават обществената си значимост.Всичко това води до безпардонно вихрещия се политически и икономически популизъм именно там; не че в столицата липсва, но поне не в такава степен.А какво най-много те изненадва или безпокои в по-малките населени места?Адски ми е любопитен начинът на живот. Живееш в едно голямо семейство. Познаваш всички и всички те познават. И някак си имаш много силна връзка с това.Преди време бях в сравнително малък провинциален град при приятели. Появи се около 20-годишно момче на изключително луксозен мотор. Оказа се, че е син на известен с възможностите си човек от града. Момчето от няколко години е изпратено да учи в Лондон (ако не ме лъже паметта), но то рязко изявило желание да се прибере и сега си живее в града. И така се чувства добре. Няма желание за друго, иска си там. Макар че, честно казано, възможностите в този регион не са особено големи, а и след 19 ч. по улиците няма никой.Занимава ме именно тази връзка. И, естествено, коренно противоположното поведение, на което също съм бил свидетел. Борбата да излезеш оттам. Притеснителна за мен е най-вече алиенацията на тези места. Малко като че ли в каданс се случват нещата.Смяташ ли се за част от „умните и красивите“?По-добре е да не се смяташ за каквото и да било. Доста често сметките излизат криви. Може и да не е сметнато правилно. Или пък да дойде някой изявен кръчмар. Ако пък се и окаже, че само ти, един друг и още двама смятат така, а всички останали - друго, не е много симпатично. Предпочитам да се рея, сметките не ме привличат много. Освен това, познавам хора, които - субективно погледнато - са умни и много красиви, докато обективно са кръгли тъпанари.Кой да влиза в политиката и кой трябва да стои далеч от нея? Питам, защото в твоето съсловие има не един и двама, които понякога рязко стават депутати или партийни дейци.Принципно, би било добре да влизат хора, които не само могат да четат, а и са прочели поне 30-тина книги по собствено желание. Хубаво е, разбира се, да могат и да говорят, макар че, като гледам, това не е от изключително значение. Поне да си зададат въпроса какво искат да направят там. То така и така ще се лапа, ама ей така, нещо да се свърши. Нещо малко, но съществено. Например могат да започнат с вдигане на патардии (не е от особено значение за какво) по клекшопове, оттам да се качват в държавни институции, а пък ако имат късмета и някой полицай да се завърти и да го отнесе, вече нещата ще придобият обществена значимост.Колкото до съсловието, нормално. Там всеки търси изява.Трябва ли изкуството да образова, а не просто да забавлява?Естествено.Каква според теб е ролята на самообразованието?Огромна. Ако не искаш да си базисен модел. Пък и само така можеш да се надскочиш. И то със сигурност, без да паднеш. А и растеш - дори само да изпиташ потребност за това, вече е напредък. После пък може да го изтъргуваш, ако не се сещаш какво друго да правиш с него. Винаги има нужда. Ето, връщам се към въпроса ти за политиката, там имат крещяща нужда от него. То пък и адски си личи, веднага се разбира кой се е заиграл в тази посока.Какво научи от драматурзите, в чиито пиеси играеш? Нали знаеш онази шега на Платонов, че ако нещо ти е кофти, чети или гледай руска драматургия, щот там всички априори са по-зле (смях).Научих, че винаги може още веднъж.Да поживеем... да се любим... да раним... да се закопаем... да се родим... да поемем въздух... да се поклоним... да ударим... да се самоубием... да пораснем... да излъжем... да се изложим... да пробваме... да изпростеем...Какво казваш на дъщеря си (Алена, 20 – б.р.)? В “Le Dieu Du Carnage” на Реза родителите се вдетиняват (смее се).Много, страшно много си говорим - и то не отсега. И слава Богу. Понякога трудно обяснявам нещата.А, ето! Трудно й обяснявам НРБ (Народна Република България). Как се обяснява това? Много е тежко. Най-лошото е, че тя ме пита “е, що за тъпотия?” и аз трябва, освен моите и чужди тъпотии, да разяснявам.А как се обяснява, че не можеш да четеш каквото си искаш, щото не всичко е разрешено, а и просто няма откъде да си го намериш? Не можеш да слушаш, каквото искаш, поради същите причини, да гледаш. Не можеш да пътуваш. Това, което излъчват по телевизията, радиото, пишат във пресата, е на около 90% лицемерна възхвала на едно безумие. До голяма степен е така и в изкуството.Как се обяснява това? И ако пък все пак си успял да се сдобиеш с желаното четиво, с лелеяната музика, филм или дори да слушаш някаква радиостанция, можеш да бъдеш заключен за това.Как се обяснява?Че се кланяш на истински и живи мумии.Че висиш като сопол пред бюста на някой пияница, уж дал живота си за свободата ти, която така или иначе я няма.Че гениални класици във всякакви области въобще не се изучават, а ако случайно са споменати, историята е променена до неузнаваемост.Че, в материален аспект, не можеш да сдобиеш почти с нищо, а изборът е нищожен.В същото време личните ми глупотевини, сътворени през годините, ми помагат да й покажа възможностите за падение, и тя да има своите варианти за избор.Хайде и Чехов, къде без Чехов: „Дело не в пессимизме и не в оптимизме, а в том, что у девяноста девяти из ста нет ума“. По моему, той сякаш описва днешното наше общество – вид постмодерен контранаратив век и нещо. Коментирай.Факт. И бяха положени и продължават да се полагат доста усилия в тази посока. Един вид, търсен ефект. Работеща формула.Защо в България не се учи актьорско майсторство специално за кино и как това се отразява на качеството на продукциите?Нямам представа. Вероятно защото киното е на издихания и не си струва. Или пък е много модерно да се взимат хора, които изобщо не са учили актьорско майсторство. Не знам.Всъщност, актьорската дейност в киното, както подсказваш, доста се различава от тази в театъра. Битува едно за мен невярно твърдение, че в киното е по-лесно. Там си имал право на дубли, нещата не били на живо и т.н.Ами, “по-лесно” няма. Нито в театъра, нито в киното, просто са разновидни.В театъра репетираш дълго време едно нещо, докато в наши дни в киното нямаш такава възможност.В театъра играеш представление от А до Я. В киното, днес снимаш сцени З, Б, Ю, утре Г, М, Щ, после Ф и т.н. Във всеки един от тези снимачни дни, ти (не режисьорът, а ти) трябва да си абсолютно наясно къде се намираш в историята, какво си правил вчера и какво ще правиш утре. Т.е. снима се разбъркано и трябва да си 6.И прочее.Дублите, които толкова споменават като спасителен пристан, отдавна не са такива. Както ми се случи преди години в един български филм, когато още се снимаше на кинолента. Казаха ми: “Направи го от един дубъл, че няма лента за втори.” А в наши дни, дори да не е на лента, никога не знаеш кой точно дубъл ще оставят на монтажа. Така че е важно във всеки дубъл да си изключителен, колкото и да са те на брой. Освен всичко друго, функцията на актьора би трябвало да е на творец, а не просто на изпълнител. Какво например можеш да сътвориш повече за героя си или ситуацията при определена крупност. А ако не знаеш какво е „крупност“? Какво вижда от теб камерата?Но да, прав си, това обучение е от изключително значение.Трябва ли един артист у нас, освен талант, да има и бизнес нюх, за да просперира? Аз, впрочем, съм привърженик на вашия подход (на „Трите мечки“) – вие сте пример за вид предприемачество в културата, в противовес на всекидневните писъци как държавата ни дължи „културно развитие“.Е, да. Все пак сме в 21-век, нормално. Пък и ако щеш, яко си е ти самият да създадеш нещо от начало до край. А и не е кой знае колко сложно. Много зор е, но не е сложно. И то не с държавни средства. Въпросът е да чакаш или да не чакаш.В новия бюджет са отделени едва 0,4% за култура. Отдавна настоявам, че този процент трябва да бъде поне 1,5 и да расте. Коментирай.Няма какво да се коментира. То е абсолютно ясно, че трябва да е ПОНЕ толкова.Представи си, че ставаш министър на културата (за целите на разговора). Какво правиш в първите сто дни?Няма да успея да изкарам 100, ще ме застрелят някъде на 33-тия.", "date": "2019.01.12", "title": "Юлиан Вергов: Самообразованието, липсата на памет и отнетата наслада"}
{"url": "https://offnews.bg/futbol/golmajstorat-na-levski-se-darpa-za-transfer-v-turtcia-695368.html", "text": "Голмайсторът на Левски Станислав Костов не иска да играе в Турция, пише \"България Днес\". Вкаралият 16 попадения в Първа лига футболист е желан от няколко отбора от южната ни съседка.Най-напористи за подписа му са Акхисар Беледиеспор и Ерзурумспор. В Турция дори вече обявиха трансфера на нападателя в първия тим за сигурен и дори очакваха да пристигне в Анталия още в четвъртък.На този етап обаче сделка няма и Костов отпътува с Левски на лагера в Кипър. Нападателят няма желание да играе в тим от долната част на таблицата в турската Суперлига. Футболистът се надява да премине в отбор от Западна Европа.Треньорът Славиша Стоянович е поискал от ръководството да има яснота за трансфера най-късно до края на другата седмица. Ако Костов бъде продаден, Левски ще търси спешно класен негов заместник, тъй като има опасност да останат само със Серджиу Буш и Илия Димитров в предни позиции.", "date": "2019.01.12", "title": "Голмайсторът на Левски се дърпа за трансфер в Турция"}
{"url": "https://offnews.bg/tenis/grigor-dimitrov-startira-v-melbarn-v-noshtta-sreshtu-ponedelnik-695369.html", "text": "Най-добрият ни тенисист Григор Димитров ще изиграе първия си мач на Откритото първенство на Австралия в ранните часове на понеделник. Неговата среща със сърбина Янко Типсаревич е втора на \"1573 Арина\", като ще започне около 3,30 - 4 часа сутринта българско време.Преди него на същия корт ще играят поставената под номер 19 французойка Каролин Гарсия и сънародничката й Джесика Понше, като двубоят започва в 2 часа българско време, както и всички останали срещи на другите кортове.На централния корт \"Род Лейвър Арина\" \"Аустрелиън Оупън\" ще открие Мария Шарапова. Шампионката от 2008 г. ще се изправи срещу квалификантката Хариет Дарт от Великобритания. След нея там ще се изявяват Рафаел Надал и Анжелик Кербер, а във вечерната сесия миналогодишните шампиони Каролин Вожняцки и Роджър Федерер.В първия ден на турнира ще играе и Анди Мъри. Шотландецът, който обяви, че скоро ще сложи край на кариерата си, ще премери сили с испанеца Роберто Баутиста Агут, който спечели първото издание на турнира в София.", "date": "2019.01.12", "title": "Григор Димитров стартира в Мелбърн в нощта срещу понеделник"}
{"url": "https://offnews.bg/sviat/eksplozia-v-hlebarnitca-raztarsi-tcentara-na-parizh-desetki-sa-raneni-695367.html", "text": "Силна експлозия в хлебарница разтърси центъра на Париж тази сутрин.Ранени са най-малко 36 души, 12 от тях са в критично състояние.Взривът е станал на улица \"Тревизо\".Причина за взрива е изтичане на газ, съобщи парижката префектура.След експлозията, нанесла значителни материални щети на съседните сгради, на мястото са пристигнали 200 пожарникари и 100 полицаи.Извършва се спешна евакуация на съседните сгради. Обособен е периметър за сигурност.Над района прелита и хеликоптер на Бърза помощ.", "date": "2019.01.12", "title": "Експлозия в хлебарница разтърси центъра на Париж, десетки са ранени (обновена)"}
{"url": "https://offnews.bg/sviat/naj-dalgata-paraliza-na-federalnite-institutcii%c2%a0v-istoriata-na-sasht-695366.html", "text": "Парализата на американската федерална администрация официално стана най-продължителната в историята на САЩ. Тя вече продължава 22 дни.През уикенда не се очаква да има преговори за намиране на изход от ситуацията, отбелязва Асошиейтед прес. Така че парализата навлиза в четвъртата си седмица.Най-дългата парализа досега беше тази от 21 дни - през 1995-1996 г., по времето на президента Бил Клинтън.В двата случая до парализа се стигна след спор относно разходите на правителството.Настоящата криза е фокусирана около искането на Доналд Тръмп към Конгреса да одобри 5,7 милиарда долара финансиране за изграждането на стена по границата с Мексико.", "date": "2019.01.12", "title": "Най-дългата парализа на федералните институции в историята на САЩ"}
{"url": "https://offnews.bg/politika/borisov-blagodari-na-petima-evropejski-premieri-za-podkrepata-v-pregov-695370.html", "text": "Министър-председателят Бойко Борисов изпрати писма до премиерите на Румъния, Полша, Литва, Унгария и Испания, като им благодари за подкрепата и сътрудничеството по време на преговорния процес по пакета „Мобилност I“. Българският премиер отправя \"специални благодарности\" към колегите си Виорика Дънчила, Матеуш Моравецки, Саулюс Сквернелис, Виктор Орбан и Педро Санчес за \"постигнатите обнадеждаващи резултати от гласуването на 10 януари, по време на което два от трите доклада по пакета бяха отхвърлени в Комисията по транспорт и туризъм в Европейския парламент.\"Своите искрени благодарности министър-председателят Борисов отправя и към работещите в автомобилния транспорт и шофьорите на товарни автомобили от Румъния, Полша и Литва, които подкрепиха българските превозвачи по време на протестите в Брюксел.В писмата си до петимата европейски лидери министър-председателят Борисов изразява своето съжаление, че първоначалните цели на Пакет „Мобилност“ са потънали в хода на дискусиите и национални интереси са надделели над общия европейски подход.Според българския премиер подобни правила не отговарят на социалния дневен ред на Европейския съюз, имат негативно въздействие върху целите по отношение на околната среда и ще oщетят европейската икономика като цяло.Борисов изтъква, че европейският превозвачески бизнес, синдикати и всички икономически сектори, които зависят от ефективността на услугите в автомобилния транспорт, наскоро са изразили сходни опасения, подчертавайки, че в края на европейския цикъл ще бъде трудно да се постигне балансирано решение по пакета.По думите на българския премиер, в момента дебатите относно пакет „Мобилност I“ са на кръстопът и все още има шанс да се избегне фрагментацията на единния европейски пазар и да се затвърди разбирането, че „Европа на две скорости“ не е решение.„Въпросите на автомобилния транспорт са прекалено важни за европейската икономика, за да бъдат решавани по спешност“, пише още министър-председателят, като допълва, че следващият Европейски парламент и Комисия трябва да поемат тази отговорност.Борисов разчита на своите колеги и на транспортните министри \"да изразяват високо и на всички нива опасенията си относно правилното функциониране на единния пазар за автомобилен транспорт.\"Българският министър-председател изпраща министъра на транспорта Росен Желязков в Брюксел, където в понеделник ще се срещне с председателя на Европейския парламент Антонио Таяни и ще представи всички аргументи на страната ни по темата.", "date": "2019.01.12", "title": "Борисов благодари на петима европейски премиери за подкрепата в преговорите по пакета Мобилност I"}
{"url": "https://offnews.bg/politika/tcvetanov-za-da-napravi-partia-prezidentat-triabva-da-predlozhi-alte-695371.html", "text": "Когато през 2016 г. българите избраха за президент Румен Радев, който нямаше политическо минало, те очакваха от него да търси широк политически диалог, да работи успешно с всички институции и да бъде обединител. Той обаче направи точно обратното. Последователността не е присъща черта на президента Радев, а единственото нещо, в което все пак можем да кажем, че е бил последователен, е да защитава интересите на една фирма.Това коментира пред журналисти в Пловдив председателят на ПГ на ГЕРБ Цветан Цветанов.Запитан дали очаква президентът да направи своя партия Цветанов отговори, че \"амбицията е едно, но реалните възможности са друго.\"Заемайки се с такъв сериозен политически проект, трябва първо да си отговориш на въпроса каква алтернатива можеш да предложиш. За мен не е алтернатива да разделяш нацията и да всяваш омраза, каза зам.-председателят на ГЕРБ.Европейските избори ще покажат какво ще бъде бъдещето на Европа в следващите 5 години. Важно е да провокираме сред хората повече еврооптимизъм. 12 години след приемането ни в Съюза европейската солидарност вече е достигнала до всеки дом, твърди Цветанов.Той обясни, че за да покаже какво е донесла на България европейската солидарност, ГЕРБ организира граждански диалог „Европа в нашия дом“.Председателят на ПГ на ГЕРБ е убеден, че ЕНП ще продължи да бъде водещата политическа сила в ЕС. Той е категоричен, че ЕНП е направила своите изводи за управлението си до този момент и на базата на тях ще формира своята визия за бъдещето на Европа.Така ние ще дадем отговор на националпопулизма, който провокира само омраза, отбеляза Цветанов.Според него европейските избори ще бъдат много тежки, като всяко едно подценяване на опонентите може да донесе в крайна сметка разочарование.Оценката за кметовете на ГЕРБ хората ще дадат още на европейските избори. Иначе ГЕРБ счита всички свои кметове за успешни. Пример е Георги Мараджиев, който само за няколко месеца след като стана кмет на Стамболийски успя да зареди всички жители на общината с положителна енергия, заяви още Цветанов.", "date": "2019.01.12", "title": "Цветанов: За да направи партия, президентът трябва да предложи алтернатива. А той не може"}
{"url": "https://offnews.bg/izvan-terena/bozhinov-se-napravi-na-zlatan-pusna-srabsko-v-sablekalniata-695380.html", "text": "Бившият нападател на Ювентус, Манчестър Сити, Левски и още куп отбори Валери Божинов винаги е бил доста активен в социалните мрежи.Клиповете и снимките му традиционно събират много коментари. Този път обаче нападателят на Ботев Враца не е особено оригинален, информира bTV.На стори в Инстаграм Божинов публикува видео от съблекалнята на тима. Тренировката е приключила и той се приготвя да си ходи на фона на сръбска песен.Цялата сцена подозрително много прилича на клипа, който Златан Ибрахимович качи в социалните мрежи преди ден от съблекалнята на ЛА Галакси и стана световен хит.", "date": "2019.01.12", "title": "Божинов се направи на Златан - пусна сръбско в съблекалнята"}
{"url": "https://offnews.bg/ot-vas/beton-i-prez-zimata-na-irakli-bariera-zatvaria-patia-do-plazha-695372.html", "text": "И през зимата се строи на Иракли. \"Бетон се лее като за световно на мястото на \"Ламариненото\", единственото заведение, което имаше в района навремето, и бунгалата, които бяха около него\", сигнализира във Facebook Данаил Цанков.Голямата изненада дойде, когато видях, че общината е сложила нови пътни указателни табели на разклона към село Емона, където е указано, че освен към Емона, отбивката води и до плаж Иракли, а ако продължите направо, където преди пишеше \"Плаж Иракли\", вече отивате към плаж Вая, разказва Цанков.Малко след този разклон има поставен постамент за бариера, която на практика ще затвори пътя до плаж Иракли, сигнализира още той.След като OFFNews.bg публикува информацията, че в момента се строи на Иракли, от министерството на туризма ", "date": "2019.01.12", "title": "Бетон и през зимата на Иракли, бариера затваря пътя до плажа"}
{"url": "https://offnews.bg/futbol/ludogoretc-uredi-natcionalen-vratar-695374.html", "text": "Националният вратар Пламен Илиев вече е футболист на Лудогорец, похвалиха се от клуба.В петък ръководството на седемкратния шампион и Астра (Гюргево) постигнаха договорка за трансфера. Илиев ще се присъедини към Лудогорец в неделя (13 януари) на лагера в турския курорт Белек. Вратарят ще дебютира за новия си тим в първите контроли на шампиона в Турция, които започват на 15 януари с мач срещу румънския Ботошани.Илиев е вторият нов футболист в Лудогорец тази зима. През декември 2018 г. \"орлите\" привлякоха от Рединг румънския национал Адриан Попа. Лудогорец има договор и с халфа на Ботев (Пд) Серкан Юсеин.Пламен Илиев е поден на 30 ноември 1991 г. в Ботевград. Започва кариерата си във Видима-Раковски, след което играе в Левски и румънските Ботошани и Астра (Гюргево). Илиев е основен вратар на представителния тим на България, като има мачове за младежкия отбор и юношеските формации.", "date": "2019.01.12", "title": "Лудогорец уреди национален вратар"}
{"url": "https://offnews.bg/futbol/kristiano-dzhareta-nikoj-ne-me-e-tarsil-ot-levski-695376.html", "text": "Кристиано Джарета, бивш спортен директор на Новара, Удинезе и Асколи участва днес в кастинг за футболисти в България, които могат да бъдат реализирани в чужбина. Събитието се проведе на изкуственото игрище на стадион „Раковски“ в София. Организатор е DKB Sport Group в партньорство с Академията за индивидуална подготовка при стадион Раковски „Бойко Величков“.„Най-важни за мен са физическите данни и на това наблягам. На второ място е техниката“, заяви Джарета. Той отрече информацията за разговори с „Левски“, че е канен за спортен директор. „Никой не ме е търсил от „Левски“ и не съм водил никакви разговори“, уточни Кристиано Джарета.Според него българското първенство е интересно и го следи, защото расте и има потенциал. „Работил съм в различни клубове като спортен директор в Италия. Определено искам и в чужбина да пробия“, каза той.Целта на днешния кастинг е подбор на млади футболисти, с които DKB Sport Group да работи в дългосрочен план за индивидуално развитие във всяко отношение - спортно-техническо, физическо, психологическо и маркетингово представяне, посочи президентът на компанията Диян Янков.Освен това някой от талантите да бъде изпратен на проби в Италия, за който Кристиано Джарета види, че има потенциал за трансфер. При по-малките се следят спортно-техническите умения, съвети и консултации за следващи стъпки в развитието. На кастинга присъства още и представителят на „Аталанта“ за България Ивелин Цеков.Тестовевете са в следните възростови групи U12/13/14/15 и U16/17/18/19. От всички кастинги, отличилите се момчета ще получат възможността да участват във финално събитие през пролетта, на което ще бъдат поканени специалисти от цяла Европа, с които си партнира DKB Sport Group. Следващите кастинги ще бъдат в други градове на България, като датите ще бъдат обявени допълнително.През 2014 година като директор на Удинезе Джарета привлече при фриуланите Антонио Вутов. Сред откритията на Кристиано като директор са Бруно Фернандеш, Алекс Мерет, Алан и много други, а контактите му с клубовете на Апенините са многобройни.", "date": "2019.01.12", "title": "Кристиано Джарета: Никой не ме е търсил от Левски"}
{"url": "https://offnews.bg/futbol/tcska-obiavi-sapernitcite-na-lagera-v-ispania-695375.html", "text": "Отборът на ЦСКА заминава на лагер в Испания във вторник, 15-и януари. \"Армейците\" ще се подготвят в Марбея до 29-и януари, като за периода ще изиграят 4 контроли.Съперници на \"червените\" ще бъдат германският Бохум, унгарският Академия Пушкаш, китайският Шанхай Шенхуа и чешкият Виктория Пилзен.Всички мачове ще се играят на стадиони около Марбея, като началните часове и съоръженията ще бъдат обявени допълнително.Програма за контролите:16.01 (сряда) - ЦСКА - Бохум20.01 (неделя) - ЦСКА - Академия Пушкаш23.01 (сряда) - ЦСКА - Шанхай Шенхуа28.01 (понеделник) - ЦСКА - Виктория Пилзен", "date": "2019.01.12", "title": "ЦСКА обяви съперниците на лагера в Испания"}
{"url": "https://offnews.bg/zimni/biorndalen-prizova-za-po-agresivna-politika-kam-upotrebata-na-doping-v-695378.html", "text": "Легендата в биатлона Оле Ейнар Бьорндален призова за по-активни действия на световната антидопингова агенция спрямо Русия. Темата отново излезе на дневен ред след спринта на 10 км от СК в Оберхоф.Победата спечели завърналия се след наказание за употреба на допинг руснак Александър Логинов. Останалите биатлонисти отказаха да го поздравят, тъй като очакват извинение от него за неспортсменската му проява в миналото.\"Той си е изтърпял наказанието и се завръща, това е негово право. Мнозина не са съгласни, но такива са правилата. Аз не се радвам на победите му и няма да го уважавам, защото е употребявал допинг. Самият той нито веднъж не се извини и не повдигна тази тема\", коментира Бьорндален, който се Той подкрепи спортистите, които отказват да се състезават в Русия, докато не бъде изяснена ситуацията с употребата на допинг в страната, макар и да си дава сметка, че позицията им няма да промени нищо.\"УАДА трябва да действа по-агресивно по отношение на Русия. Те не бяха допускани за проверка от 2014 година насам, а сега ги допуснаха, но мина много време. Трябваше да се наложи много по-сериозно наказание\", коментира още Бьорндален.", "date": "2019.01.12", "title": "Бьорндален призова за по-агресивна политика към употребата на допинг в Русия"}
{"url": "https://offnews.bg/turizam/razoraha-diunite-do-kamping-smokinia-obnovena-695383.html", "text": "Тревожен сигнал за нерегламентирана дейност в защитена черноморска местност публикува музикантът Васил Гюров във фейсбук профила си.Той пусна снимки на разорани от тежка земекопна техника дюни на къмпинг \"Веселие\" (\"Грийнлайф\"), който се намира непосредствено до къмпинг \"Смокиня\" и \"Каваците\" край Созопол.Дюните край \"Смокиня\" за защитена местност. Те са естествен ареал на защитената пясъчна лилия.Към момента няма информация кой е отговорен за разораването на пясъка. OFFNews ще следи развитието на случая.След сигнала от Министерството на туризма съобщиха, че започват незабавна проверка. \"В прерогативите на ведомството се включват териториите на морските ивици, по закон то не е оторизирано да прави проверки на имоти до плажа. Министерството на туризма следи състоянието на морските плажове и извън активния летен сезон и е безкомпромисно относно стриктното спазване на законосъобразното стопанисване на плажа\", посочват от пресцентъра на МТ.От екоминистерството обявиха, че също започват проверка в понеделник.", "date": "2019.01.12", "title": "Разораха дюните до къмпинг 'Смокиня' (обновена)"}
{"url": "https://offnews.bg/horoskop/horoskop-za-12-18-ianuari-ot-antonia-mechkova-694068.html", "text": "Следващите дни идват с доста поводи за празнуване, но сега е редно да не се оставяте само на купонджийска вълна. Иначе част от Овните ще се представят в по-незавидна професионална светлина, а вторник и сряда носят куп рискове. Втори от знака попадат в неподходящо обкръжение, трети си въобразяват, че са незаменими. Преценете дали не е по-разумно да се захванете самостоятелно с някои идеи от понеделник или да се върнете към проверени съюзи, обещават повече шансове. В любовта спокойно, но уверено воювате за мечтано щастие.Труден период, макар че ви се иска да се посветите на близките и личните им празници, които предстоят. Телците се натъкват на доста пречки в работата си, а отлично разбират, че трябва да я свършат безукорно. Във вторник ще има и финансови притеснения, в сряда не се чувствате много разбрани, после може да се помъчите да налагате темпо и мнение, да спорите с повод и без. По-добре се съсредоточете в задачите и следете за нов шанс, уменията ви впечатляват. В личен план едни се радват на здрава връзка, други сега разкриват сърцето си...Сигурно ви се ще позитивните промени и в деловата област, и в личния ви живот да настъпват по-бързо и по-категорично, но сега се налага да проявите търпение. Група Близнаци от понеделник ще хвърлят много енергия в рутинни неща, след време те ще им донесат по-високи постове и печалби. Все пак не се мъчете да налагате идеи в екипа си, може да си навлечете излишни ядове във вторник и сряда. Со кротце со благо ще укрепите партньорствата в четвъртък, в петък дела сами се ускоряват. Направете си голям празник с най-обичаните.Първите дни на периода ви карат да обърнете сериозно внимание на работата в екип, от вас зависи сега да мобилизирате останалите, да изисквате ефективно използване на времето и по-високо качество. Раците са умели организатори, до вторник ще покажат блестящо това. От сряда обаче бъдете по-тактични, едни се претоварват със задачи, други не признават, че са в по-слаба позиция. Е, до петък не е уместно да спорите, а да заздравявате партньорствата си. В личен план май ще се наложи да се откажете от купони, но като имате високи цели...Динамичен и напрегнат период, може и да не остане време за празнуване на именни и рождени дни. Лъвовете са общителни, бързо откриват интересните шансове за изява и печалби и ще се товарят до крайност, за да използват и тях, и влиятелното покровителство. Пречките от понеделник ви насочват към нови взаимодействия, ще бъдете взискателни за приключване на започнати задачи в срок и без пропуски. В сряда сте по-категорични, но в четвъртък е добре да търсите нова информация, услуги. Любовта и дружбата ви са просто безценни.Вашето 7-дневие не е леко, в работата никнат сериозни пречки, в ред случаи ви мъчи колегиална интрига. Девите ще бъдат по-сдържани и благоразумни, не всеки въпрос може да се реши от раз, бъдещи проекти следва да чакат, може да поискат да ги променят. През уикенда не се месите в чужди дела, но и съвети не щете за своите. Скоро ще проличи, че сте ориентирани точно и промените са ви от полза, водят и съюзници. От сряда избягвайте разпри и да сте прави за работа, пари, за вас ще е тягостно, няма как да промените и другите засегнати.Периодът е уморителен, в петък не поемайте извънредни задачи и обещания за помощ към близки, предишните дни ви подлагат на изпитания. През уикенда Везните да не протакат деловите ангажименти, шефът им има голямо доверие. В понеделник гледайте да се преборите с проблемите в партньорствата, не са приятни, а може да ви докарат и финансови ядове. Ще намерите решение, във вторник – и нужни услуги, но не от рода. Сряда и четвъртък ви възнаграждават за усилията и за творческия подход. Съвсем заслужено е щастието ви любовта.Вашето 7-дневие е най-динамично, служебните ви задължения са бол. Доста Скорпиони ще се хванат здраво за работа, в понеделник да внимават това да не доведе домашни разправии. Вторник ви налага къса пауза преди да се заемете с новите идеи, до четвъртък трудностите се трупат и трябва голяма енергия за преодоляването им. А и скромност, околните смятат, че им дължите услуги, не бързат да приключат ангажименти, не държат на качество. В петък се откриват пътища, носят информация и срещи. Е, всичко съобразявайте с плана на шефа.Предстоят доста празници, за Антонов- и Атанасовден гледайте да освободите време за купони. Стрелците винаги имат идеи за делови начинания, още през уикенда се вижда, че не бива да прибързват. Стабилизирайте партньорствата си, искайте услуги от приятели, понеделник ще ви натовари и отговорността за всичко ще е ваша. От вторник тръгвате на път, търсите повече информация, а случайни срещи ще ви радват с шансове за изява и печалби. Някои поемат и част от задачите на колеги, съюзници. Скоро и любовта ще ви окрили за успех.Това 7-дневие е за най-близките и бита, макар че работата няма да пострада от вашия избор. През уикенда Козирозите си налагат строг режим, в понеделник се занимават само със своите задачи, във вторник идват и оферти за изява и печалби. Не е зле да поискате компетентен съвет, да се допитате и до приятел, усещат се интриги, изкушават ви с нереални шансове. От сряда приносът ви в екипа е осезаем, мобилизирате и колеги, и роднини, но не парадирате с това. В любовта повечето от знака ще се радват на завидна хармония и домашен уют.Чудесен период, макар че вторник ви притеснява за финанси. През повечето дни ще полагате подчертани усилия за укрепване на деловите си съюзи. До Антоновден Водолеите да организират скромен купон за приятели и колеги, за Атанасовден  искат да се скрият от разправиите в службата и в кръга им. Вие си знаете, но наистина най-голямо внимание дължите на близките и особено на любимия, там всеки ваш жест е от огромно значение. От събота до понеделник се справяте с много дела и много научавате, в сряда търсете и нови партньори.Стремите се към положителни промени в работата, а и за лични неща, може да са ви обещавали подкрепа, препоръки, услуги. Рибите да се стегнат и да гонят делата си упорито още от уикенда, в понеделник току виж разберат, че някои хора са забравили думите си. Във вторник ще си направите нова стратегия, ще преподредите задачите и ще ги изпълните стриктно, без да чакате потупвания по рамото. Наистина, не се впрягайте толкова в чуждите похвали, четвъртък и петък ви окуражават с реални резултати. За любовта си решавайте само вие...", "date": "2019.01.12", "title": "Хороскоп за 12 – 18 януари от Антония Мечкова"}
