{"url": "https://offnews.bg/futbol/harvatia-izhvarli-rusia-ot-mondial-2018-683968.html", "text": "Отборът на Хърватия се класира за полуфиналите на Мондиал 2018, след като елиминира домакина Русия в невероятна драма на стадиона в Сочи.Редовното време завърши 1:1, в продълженията двата тима си вкараха по още едно попадение, а при дузпите хърватите бяха по-съсредоточени и спечелиха. Така Лука Модрич и компания класираха Хърватия за втори път на полуфинална световно първенство след Франция 1998. Съперник на Хърватия в битката за място на финала ще бъде тимът на Англия. В другия полуфинал се изправят Франция и Белгия.И двата тима бяха много активни през първото полувреме, като \"шахматистите\" контролираха притежанието на топката, но бяха затруднявани максимално от агресивната игра на руснаците. Денис Черишев даде преднина на домакините със страхотен гол в 31-ата минута. Осем минути по-късно обаче хърватите успяха да изравнят след отлично проведена контраатака.Марио Манджукич напредна по десния фланг и центрира към партньора си в атака Андрей Крамарич, който с глава не сбърка за 1:1. След почивката хърватите натиснаха здраво съперника, но не стигнаха до гол и така сблъсъкът влезе в продължения.В 101-ата минута Модрич центрира от корнер в наказателното поле, където Домагой Вида засече с глава и топката влетя за втори път в мрежата на Русия. В 115-ата минута \"сборная\" стигна до изравнителен гол чрез Марио Фернандес, който засече с глава центриране на Алан Дзагоев от фаул, разписвайки се за 2:2. При дузпите хърватите бяха по-прецизни и стигнаха до заслужения успех.На трибуните в Сочи беше и президентът на Хърватия Колинда Грабар-Китарович, която привлече вниманието с атрактивното си поведение във ВИП-ложата.", "date": "2018.07.07", "title": "Хърватия изхвърли Русия от Мондиал 2018"}
{"url": "https://offnews.bg/sviat/treniorat-na-blokiranite-v-peshtera-detca-v-tajland-pomoli-za-proshka-683947.html", "text": "Треньорът на 12-те деца, които се оказаха в капана в пещера в Тайланд, поиска прошка. Той изпрати чрез водолази свое писмо до родителите на децата.25-годишният Екапол Чантавон заведе децата в пещерата, за която се знае, че се наводнява по време на мусонните дъждове.В писмото се пише, че всички деца са добре, а спасителите полагат грижи за тях. Децата дори питат за резултатите от Мондиала. Децата са изпратили писма да родителите си. Това е и първо доказателство за това, че децата са живи след вторник, когато бе публикувано видео, в което децата казват, че са здрави и поздравяват своите близки. Акцията по изваждането на децата и техния треньор продължава. Те все още се намират в опасност, тъй като пещерата продължава да се пълни с вода и има реален шанс да залее мястото, където се намират. Пътят до тях е опасен дори за опитни водолази, а вчера 38-годишен водолаз загина при опит да достигне групата. Обмислят се варианти за пробиване на тунел в хълма, под който е пещерата.", "date": "2018.07.07", "title": "Треньорът на блокираните в пещера деца в Тайланд помоли за прошка"}
{"url": "https://offnews.bg/obshtestvo/preduprezhdeniata-za-buri-i-gradushki-ostavat-i-za-nedelia-683965.html", "text": "Предупрежденията за валежи, бури и градушки остават и за неделя. Прогнозата за утре показва, че над по-голямата част от страната облачността ще е предимно купеста и купесто-дъждовна.Очаква се в много райони да има краткотрайни валежи и гръмотевични бури, през деня са възможни и градушки. На повече места и по-интензивни ще са явленията в Северна България и Родопите.Максималните температури в повечето места ще са между 22° и 27°, в крайните югозападни и югоизточни райони, където ще има повече слънчеви часове – до около 30°.Над Черноморието облачността ще е променлива, с повече слънчеви часове преди обяд. След обяд на отделни места, главно по северното крайбрежие, ще превали и прегърми. Максималните температури на въздуха ще са 25-28°. Температурата на морската вода е 24-25°. Вълнението на морето ще е 2 бала.В планините времето ще е облачно и дъждовно. Ще се развиват гръмотевични бури. Ще е по-хладно с максимална температура на височина 1200 метра – около 17°, на 2000 метра – около 10°.В понеделник и вторник валежите ще продължат. Първия ден ще са из цялата страна, в много райони все още ще са интензивни. Втория ден в Южна България, с изключение на Рило-Родопската област, ще намалеят, в Северна отново ще са на много места. Ще бъде сравнително хладно, с преобладаващи максимални температури между 22° и 27°. От сряда въздушната маса над страната временно и относително ще се стабилизира. Ще има повече слънчеви часове; все още са възможни и превалявания, но на малко места и краткотрайни. Температурите ще се повишат.", "date": "2018.07.07", "title": "Предупрежденията за бури и градушки остават и за неделя"}
{"url": "https://offnews.bg/politika/balgaria-shte-iznasia-tiutiun-za-kitaj-683964.html", "text": "България ще изнася до 10 млн. сухи тютюневи листа за Китай годишно. Това обявиха премиерът на България Бойко Борисов и министър-председателят на Народна Република Китай Ли Къцян по време на Седмата среща на ръководителите на правителствата на страните от Централна и Източна Европа и Китай – „16+1“, предаде БГНЕС.„Сключихме спогодба за земеделската продукция. Това означава, че ще отворим по-широко вратите на нашия пазар за България, за разлика от другите страни в ЦИЕ. Ние се разбрахме България да изнася до 10 млн. сушени листа за пазара на Китай. Можем да предприемем нов тип обработка на тези тютюневи листа и това няма да наруши сегашния баланс на пазара в Китай“, увери премиерът Къцян.Във връзка с износа на тютюн за Китай българският министър-председател Бойко Борисов коментира, че това е част от усилията на държавата да подпомогне бранша.„Знаете колко проблеми имаме в изкупуването и дотирането на производството на тютюн и именно затова многократно сме говорили дори, ако трябва те да дадат свои сортове, които нашите райони да отглеждат и да направим така, че да има пазар на тяхната продукция. Работили сме в тази посока, за да се опитаме да намерим пазар за българските производители на листа тютюн. Затова казва премиерът Къцян, че това е политическо решение, за да се подпомогне това производство“, заяви Борисов.Неговият колега коментира и първоначалното си мнение, че е форумът „16+1“ разделя Европа, но сам се уверил, че това не е така, както и, че срещата не засяга стратегическите интереси на Китай и Европа. Къцян коментира още, че географското разстояние между страните от ЦИЕ е голямо и затова трябва да се потърси механизъм всички те да се обединят и да разглеждат единната и стабилна Европа като стабилен партньор в един многостранен свят. Той изрази надежда, че ще дойде ден, в който ще видим Европа като една обединена и процъфтяваща партньорска страна, но за да има успехи трябва да се гарантира мира.От своя страна българският министър-председател Бойко Борисов каза, че имаме редкия шанс да дадем тласък на сътрудничеството между Китай и Европа и приветства думите на своя колега Ли Къцян, че той и неговата държава са за силна и единна Европа, за спазване за правилата, законите и европейските практики. Според него това опровергава критиките, че форматът разделя Европа, но и дава гаранции, че европейските страни могат да използват потенциала и възможностите, които дава Китай по отношение на туризма, бизнеса, технологиите и т.н. По думите му Китай се утвърждава като един истински и равностоен партньор, и то във времена на търговски войни.Борисов обясни, че след посещението си в България китайският премиер ще се срещне и с канцлера на Германия Ангела Меркел и увери, че всичко, което правим е открито и правилата, които има ЕС ще бъдат спазвани.По време на форума бяха подписани и 7 споразумения с различни страни. Две от тях бяха сключени с нашата страна. Министърът на земеделието, храните и горите Румен Порожанов, сложи подписа си под съвместна декларация за насърчаване на сътрудничеството между Китай и страните от ЦИЕ в областта на логистиката на електронната търговия. А председателят на УС и главен изпълнителен директор на Българската банка за развитие Николай Димитров подписа Програма за съвместни действия 2018-2020 на Междубанковата асоциация на Китай и страните от ЦИЕ.Следващата среща на форума „16+1“ ще се проведе през 2019 г. в Хърватия.", "date": "2018.07.07", "title": "България ще изнася тютюн за Китай"}
{"url": "https://offnews.bg/politika/globalen-tcentar-za-partniorstvo-na-darzhavite-ot-tcie-i-kitaj-dogovor-683946.html", "text": "Създаването на Глобален център за партньорство на държавите от Централна и Източна Европа и Китай (Global Partnership Centre of CEECs and China) договориха министър-председателят Бойко Борисов и председателят на Държавния съвет на Китай Ли Къцян по време на Седмата среща на върха между страните от Централна и Източна Европа и Китай \"16+1\", съобщиха от пресслужбата на Министерски съвет.„Страните от „16+1“ трябва заедно да направят послание за отвореност. Говорихме вече няколко пъти с премиера Борисов, че трябва да проучим правилата и законите на ЕС и на държавите членки“, заяви Ли Къцян.Според него по този начин инвеститорите и предприятията ще знаят какви правила трябва да следват и какви рискове да избягват.„ Така нашите проекти за сътрудничество могат да се развиват по-бързо и по по-зрял начин. Предложихме да се създаде център за глобално партньорство и сътрудничество, в контекста на глобализацията държавите от 16+1 ще проучат как нашето сътрудничество може да отговаря на правилата на ЕС“, допълни още председателят на Държавния съвет на Китай.Ли Къцян посочи също, че съвместните проекти за сътрудничество ще получат много силен напредък, а китайските предприемачи ще имат много по-голям стимул да инвестират в ЕС.„Искам да помоля премиера Борисов да поеме водещата роля и да види как може да се създаде такъв център, а Китай ще бъде спонсора на такъв център“, подчерта китайският премиер.Българският премиер Бойко Борисов каза, че бъдещият център ще подпомогне навлизането на китайски компании, участието им в търгове и процедури в рамките на ЕС, за да не стига до наказателни процедури и провалени сделки. ", "date": "2018.07.07", "title": "Глобален център за партньорство на държавите от ЦИЕ и Китай договориха Борисов и Къцян"}
{"url": "https://offnews.bg/sviat/prolivnite-dazhdove-vzeha-zhivota-na-naj-malko-51-dushi-v-iaponia-vid-683967.html", "text": "Броят на жертвите на проливните дъждове, връхлетели западната част на Япония, нарасна до най-малко 51, а 48 човека са в неизвестност, съобщи днес телевизионният канал Ен Ейч Кей, цитиран от ДПА.В западната префектура Хирошима, която е сред най-тежко пострадалите от природната стихия, е потвърдена смъртта на най-малко 23 души, а 21 са водят за изчезнали. В префектура Ехиме, на югозападния остров Шикоку, са загинали 18 човека.Проливните дъждове в южната и западната част на Япония не спират от няколко дни.Щетите, нанесени от рекордните дъждове най-вече в районите на Хирошима, Киото и Окаяма, нарастват с всеки изминал час. Необичайно обилните валежи предизвикаха невиждани пороища, свлачища и наводнения. Много хора в засегнатите райони се оказаха хванати в капан в домовете си, след като не изпълниха заповедите на местните власти да се евакуират, съобщи Франс прес.На извънредна среща премиерът Шиндзо Абе нареди на министрите си да поставят на първо място спасяването на живота на хората и да бъдат изпратени екипи в засегнатите райони, предаде още ДПА.", "date": "2018.07.07", "title": "Проливните дъждове взеха живота на най-малко 51 души в Япония (видео)"}
{"url": "https://offnews.bg/offtopic/gledaneto-na-stari-machove-podobriava-mentalnoto-zdrave-683952.html", "text": "Гледането на стари футболни срещи може да се отрази добре на менталното здраве. Това твърдят лекари, цитирани от британския Independent. Проф. Алистър Бърнс, специализирал в областта на деменцията, съветва по-възрастните футболни фенове да гледат стари футболни срещи, като например финала на световната купа през 1966 г., когато победител е Англия. Спортът може да стимулира същите емоции, които запалянковците са преживели по време на събитието преди години. Емоционалната памет може да бъде дори по-силна и въздействаща. Предизвиканите по този начин спомени подсилват мозъчната активност. Проф. Бърн коментира: \"Въпреки че феновете може и да не усетят, футболът се отразява добре на нервите. Хубавата игра може наистина да помогне на ума и тялото\".\"Така както спортуването се отразява на физиката, по същия начин се наблюдава връзка между гледането на стари футболни срещи и активността на мозъка\", заключава експертът. Той е наблюдавал позитивно влияние на стари футболни срещи върху възрастни хора с деменция. Експерти са забелязали положително повлияване и при хора с други ментални заболявания.Хората с ментални заболявания над 55 години във Великобритания са близо осем милиона души, а тези с деменция - 850 хил. ", "date": "2018.07.07", "title": "Гледането на стари мачове подобрява менталното здраве"}
{"url": "https://offnews.bg/futbol/anglia-prodalzhava-da-mechtae-trite-lava-na-polufinal-v-rusia-683963.html", "text": "Англия се класира на полуфинал на световно първенство по футбол за първи път от 1990-та година насам, след като победи Швеция с 2:0 в предпоследния четвъртфинален мач от Мондиал 2018.\"Трите лъва\" и Швеция изиграха скучен двубой на \"Самара Арена\", като в крайна сметка ликуваха остроивяните.От самото начало възпитаниците на селекционера Гарет Саутгейт контролираха повече топката, но трудно стигаха до чисти голови положения. Вратата на скандинавците беше разпечатана в 30-та минута, когато централният защитник Хари Магуайър се разписа с глава след центриране от корнер на Ашли Йънг.Решаващият момент в двубоя дойде след почивката, когато в 59-та минута, когато Джеси Лингард центрира отлично към непокрития Деле Али, който от близка позиция не сбърка и прати топката във вратата с глава.До края шведите създадоха три възможности за гол, но отличният в този мач вратар Джордън Пикфорд отрази всичко и беше избран за Играч номер 1 в двубоя.В полуфиналите Англия ще се изправи срещу победителя отмача между домакините от Русия и Хърватия. Двубоят ще се играе на стадион \"Лужники\" в Москва на 11 юли от 21:00 часа.", "date": "2018.07.07", "title": "Англия продължава да мечтае, \"трите лъва\" на полуфинал в Русия"}
{"url": "https://offnews.bg/sviat/migrantite-s-nov-marshrut-za-es-prez-ispania-683948.html", "text": "Все повече мигранти влизат в ЕС през нов маршрут - от Мароко за Испания.Това заяви директорът на Европейската гранична служба \"Фронтекс\" Фабриче Леджери, цитиран от БГНЕС.„Ако ме питате, какво предизвиква най-голям страх в момента, ще ви отговоря: Испания“, каза той в интервю за „Велт ам Зонтаг“.Само за миналия месец са регистрирани 6000 нелегални преминавания в ЕС. Половината са от мароканци, останалите - от Западна Африка.„Ако цифрите по това направление продължат да растат толкова интензивно, както в последните месеци, тогава този маршрут ще стане ключов“, добави директорът на \"Фронтекс\".По данни на Международната организация по миграцията, през 2017 г. над 22 400 мигранти са дебаркирали на испанския бряг – почти три пъти повече, отколкото през 2016 г.", "date": "2018.07.07", "title": "Мигрантите с нов маршрут за ЕС през Испания"}
{"url": "https://offnews.bg/sviat/silno-zemetresenie-udari-iaponia-683954.html", "text": "Земетресение с магнитуд 6 по скалата на Рихтер беше усетено в Япония. По данни на метеорологичната агенция на страната са последвали няколко вторични труса, първият от които бил със сила 5 по Рихтер.Според Европейския сеизмологичен институт силата на първичния трус е била 5.9, а епицентърът на земетресението е бил на 84 км югоизточно от Кавазаки, на дълбочина 40 км.От правителството заявиха, че няма обявена тревога за цунами, въпреки че епицентърът на труса е в морето. Към момента няма данни за пострадали хора или материални разрушения.След труса не са били отчетени щети и по две от ядрените централи, които се намират в района. ", "date": "2018.07.07", "title": "Силно земетресение удари Япония"}
{"url": "https://offnews.bg/politika/anton-kojchev-i-rumen-hristov-sa-kandidatite-za-predsedatel-na-sds-683956.html", "text": "Двама са кандидатите за нов председател на СДС. Това са лекарят Антон Койчев, председател на СДС-София, и бившият кандидат за президент и бивш депутат Румен Христов, съобщава БНР.Досегашният лидер Божидар Лукарски е кандидат за зам.-председател на партията. В словото си Лукарски заяви, че СДС трябва да се върне в полето на голямата политика, като се превърне в \"консервативно-патриотична партия\":\"Защото в този спектър са ценностите, близки до нашите, и като хора, и като политици\".Лукарски се обяви срещу взаимодействие със Съюза \"Демократична България\", в който влизат партиите \"Демократи за силна България\" и \"Да, България!“.", "date": "2018.07.07", "title": "Антон Койчев и Румен Христов са кандидатите за председател на СДС"}
{"url": "https://offnews.bg/kultura/vreme-e-za-budno-izkustvo-za-da-se-sabudim-683950.html", "text": "След успешното , който  организира през пролетта на 2018 г. заедно с глобалната платформа за социално ангажирано изкуство , темата за „будното“ изкуство отново е на дневен ред.Чрез изразните средства на трите изкуства: фотография, изобразително изкуство и литература, участниците в конкурса бяха изправени пред творческото предизвикателство да изразят своето отношение и разбиране към гражданските права и свободи с фокус върху свободата на словото, на събранията и на сдружаването като фундаментални елементи на демократичните общности. Най-завладяващите и добри авторски фотографии, илюстрации и текстове, отличени от професионално жури в трите категории, бяха включени в изложбата. Тя бе отворена за посещения от 20 април до 31 май 2018 г. в центъра на София в пространството на A hub като пресечна точка на гражданската активност и културния заряд на общността.Освен чрез изложбата, социално ангажираните творби, техните автори и посланията им вече могат да достигнат до любителите на изкуствата и чрез специалното издание – зин  .В  може да разгледате и прочетете:Текстове на:Калоян ЗахариевЕмине Рейхан СадкъБлаговеста ПугьоваАлбена ТодороваИлюстрации на:Деница АндрееваКарина ДобреваВероника БелчеваГабриела ТаневаBorislava Willnevermadeit (корица)Фотографии на:Николай ШабарковBataki Studio - Христо и Мария ДачевиДелян ТодоровЯвор МичевГена УзуноваСтоян КостадиновИзданието е подготвено и се разпространява в рамките на проект „Граждански будилник – правата през погледа на изкуството“, изпълняван от Български център за нестопанско право в партньорство с международната платформа за социално ангажирано изкуство Fine Acts.Зинът се разпространява безплатно и в книжен вариант, който може откриете в различни културни центрове и локации из София.", "date": "2018.07.07", "title": "Време е за будно изкуство, за да се събудим"}
{"url": "https://offnews.bg/tenis/grigor-dimitrov-za-men-pochivkata-e-da-otida-na-fitnes-683958.html", "text": "СпанеСпя доста добре, особено по време на турнир. Обикновено по осем часа на нощ дори когато ми предстои голям мач. Мога да заспя навсякъде. Всичко, което ми трябва, е затворени завеси и възглавницата, с която пътувам от две години. Имам ритуал, който винаги спазвам - да напиша три неща, които съм направил през деня и за които съм благодарен.ХранаРаботя със специалист по храненето от около четири години. Очаквах тя да бъде много стриктна и да ми казва да ям 20 грама от това и пет ядки, но тя ми подготвя обща програма и я променяме на няколко месеца на основата на кръвни тестове. Например, ако ми липсва желязо, увеличаваме броколите, но няма специален режим. Докато не прекалявам, мога да ям хамбургери и сладолед от време на време. Алкохол? Никога не съм опитвал.РаботаВ подготовка за турнир прекарвам минимум шест часа на ден физически тренировки - загрявка, игра, във фитнеса... Тренирам почти като робот, но когато турнир като \"Уимбълдън\" наближи, става по-интензивно и се концентрирам повече върху техниката. Винаги съм бил перфекционист, но се научих, че не може да си перфектен. Нямам проблем с напрежението. Харесва ми. В началото на кариерата ми ме наричаха \"Бейби Фед\", но хората вече виждат истинския ми облик.СемействоБаща ми ме научи да играя тенис и му дължа много. Но колкото по-добър ставаш и колкото по-нагоре отиваш, става все по-самотно. Трябваше да жертвам много лични отношения, но това е изборът, който съм направил. Имало е моменти, когато е трябвало да кажа на хората: \"Ако искаш да останеш около мен, трябва да ме приемеш такъв, какъвто съм\".ЗабавленияМного съм зле по отношение на ваканции и почивки. За мен един свободен ден е отиване до фитнеса. Не мога просто да лежа на плажа и да чета книга. Ако имах повече свободно време, бих отишъл на пистата за състезателни автомобили или на пътуване с мотоциклет. Свободното ми време е толкова ограничено, че винаги искам да правя неща, които досега не съм правил, но вероятно това ще се промени, когато тенис кариерата ми приключи. Може би ще се налудувам една година, а след това всичко ще се успокои.", "date": "2018.07.07", "title": "Григор Димитров: За мен почивката е да отида на фитнес"}
{"url": "https://offnews.bg/sviat/otkriha-martav-makedonskia-izpalnitel-vlatko-ilievski-683953.html", "text": "Известният македонски поп и рок изпълнител Влатко Илиевски беше открит мъртъв в автомобила му тази нощ в столицата Скопие, съобщава БНТ.Смъртта на популярния музикант беше потвърдена от полицията. Тялото е предадено на съдебните лекари за аутопсия. На мястото на инцидента е присъствал и прокурор.33-годишният Илиевски представляваше Република Македония на Евровизия през 2011 г. с песента \"Рускиня\".Музикалната си кариера той започва през 2000 г. Сред най-известните му хитове са \"С теб съм най-богат на света\", \"Прегърне ме\", \"Скитник\", \"Остави ме да умра при други\".", "date": "2018.07.07", "title": "Откриха мъртъв македонския изпълнител Влатко Илиевски"}
{"url": "https://offnews.bg/koloezdene/kris-frum-stava-bashta-za-vtori-pat-683966.html", "text": "Британската суперзвезда в колоезденето Кристофър Фрум ще става баща за втори път. 33-годишният четирикратен победител в Тур дьо Франс обяви радостното събитие в профила си в Туитър.Той и съпругата му Мишел Каунд имат вече син Келън, който се роди през декември 2015 година. Според публикацията на Фрум до раждането на второто му дете остават само 23 дни. В тях той ще кара на Тура в опит да постигне пета победа.Британецът не е добре посрещнат във Франция въпреки, че бе оневинен след съмнителна проба за лекарство за астма, която е дал по време на Обиколката на Испания през м.г.Тур дьо Франс 2018 стартира днес с етап от 201 км между Нуармутие-ан-л'Ил и Фонтене-льо Конт. Той беше спечелен от колумбиеца Фернандо Гавирия (Quick-Step Floors), който финишиа за 4,23:32 часа. Втори със същото време остана словакът Петер Саган (Bora–Hansgrohe) , а трети е Марсел Кител (Katusha–Alpecin) от Германия.Фрум имаше нещастието да падне извън пътя по време на етапа, но за късмет се отърва без сериозни наранявания.", "date": "2018.07.07", "title": "Крис Фрум става баща за втори път"}
{"url": "https://offnews.bg/sviat/rumanski-mig-21-se-razbi-pilotat-mu-zagina-video-683962.html", "text": "Румънски изтребител МиГ-21 се е разбил днес по време на авиошоу в югоизточаната част на Румъния, при което е загинал пилотът на самолета, предаде Ройтерс, като се позовава на румънското министерство на отбраната.Очевидци са посочили, че самолетът се е взривил при удара в земята. На авиошоуто са присъствали около 4000 души.Телевизионен репортаж от мястото показва пламъци и гъст дим. Телевизиите цитират очевидци, които са посочили, че пилотът може да се е опитал да избегне да удари множеството на терена и вместо това е избрал да се разбие в поле, намиращо се в близост.Министерството изтъква, че причината за катастрофата, станала на около 240 километра източно от Букурещ, се разследва.В съобщението на министерството се посочва, че загиналият пилот е 36-годишният Флорин Ротару.В петък подобен инцидент имаше и в Полша. Изтребител МиГ-29 от състава на полските ВВС катастрофира при изпълнение на тренировъчен полет, а пилотът му загина.", "date": "2018.07.07", "title": "​Румънски МиГ-21 се разби, пилотът му загина (видео)"}
{"url": "https://offnews.bg/obshtestvo/imen-den-praznuvat-nedialko-i-neda-chestito-664578.html", "text": "Църквата ни почита днес Света великомъченица Неделя и имен ден празнуват Неда, Недко, Неделя, Недялко и Недялка, Неделин, Нейко, Нечо, Дельо, Недена, Нешка и други техни производни. Името произлиза от празничния ден, когато не се работи - неделя.Светата великомъченица е родена с името Кириакия в Мала Азия през 3 век. Тя е живяла по времето на император Диоклетиан, който преследвал жестоко християните, а такива са родителите на светицата. Възпитавана във вярата, Кириакия решава да посвети живота си на Бог. Заради това тя била хвърлени в тъмница и измъчвана, но раните ѝ винаги заздравявали. Кириакия била осъдена на смърт, но починала на 7 юли 289 г., като изпреварила изпълнението на присъдата си.Нейните мощи са пренесени от българските царе Асеневци в столицата им Търново, а пишейки на старобългарски житието й, патриарх Евтимий превежда името й от гръцки на български, т.е. Кириакия – Неделя. Оттогава насетне това става обичайно.Народът пък нарича деня Голямата Св. Неделя и даже смята, че е майка на всички недели в годината. По традиция на празника жените не работят, приготвят се обредни питки за раздаване в църква и се нарича курбан на светицата, за да помага срещу болести и други страдания. Хората търсят избавление и като се къпят в лековити води.", "date": "2018.07.07", "title": "Имен ден празнуват Недялко и Неда. Честито!"}
{"url": "https://offnews.bg/futbol/kamata-posochi-naj-dobrite-na-mondial-2018-683955.html", "text": "Мегазвездата на българския футбол Христо Стоичков коментира престоящите четвъртфинали на Мондиал 2018, като не пропусна да посочи и футболистите, направили му най-силно впечатление досега.“Може би в този мач (б.р. Русия - Хърватия) по-голямо напрежение ще има руският отбор, който ще си играе неговата си игра. Не трябва да тръгва да се надиграва, защото хърватският отбор е един отбор с много добри специалисти - за мен най-добрите играчи на това първенство са Иван Ракитич и Лука Модрич.Но зависи и как ще противопостави отбора си Черчесов, как ще го нареди, как ще проведе играта, както видяхме в предишните мачове, че се получава. Това, което видяхме срещу Испания, едва ли ще се получи отново, същият мач… едва ли ще видим същата схема, която провокира след изравняването на резултата”, коментира Камата пред БНТ.Междувременно халфът на Хърватия Иван Ракитич обяви, че е бил изумен от решението на Фернандо Йеро да не започне с Андрес Иниеста в оказалия се последен мач на Испания срещу Русия на осминафиналите на Мондиала. Тогава ветеранът се появи чак през второто полувреме, а “Ла роха” загуби след дузпи.“В момента, в който забелязах Андрес седнал на пейката, си казах, че явно не разбирам нищо от футбол. Изглежда, че практикувам някакъв друг спорт. Виждайки може би най-добрия играч на този пост в историята на футбола да стои сред резервите, ме заболя много”, заяви Ракитич пред El Pais за своя бивш съотборник в Барселона.", "date": "2018.07.07", "title": "Камата посочи най-добрите на Мондиал 2018"}
{"url": "https://offnews.bg/112/vzriviha-bankomat-v-plovdiv-683941.html", "text": "Взривен е банкомат в район „Тракия“ в Пловдив. Сигналът е получен около 04.40 ч. тази сутрин на тел. 112. В момента на мястото се извършва оглед. Провеждат се процесуално-следствени действия, съобщиха от МВР.Това е втори случай на взривен банкомат в страната за по-малко от седмица. Преди дни бандити в София взривиха устройство на банка в ж. к. \"Люлин\", но не взеха пари.", "date": "2018.07.07", "title": "Взривиха банкомат в Пловдив"}
{"url": "https://offnews.bg/112/tialo-na-delfin-izpluva-kraj-varna-683961.html", "text": "Тяло на мъртъв делфин изплува край Варна. За това съобщи нашият читател Иван Трухчев, който изпрати и снимка. По обясненията му това е поредният подобен случай в морската столица. По думите му властите са били уведомени още снощи от спасители на близкия плаж, но реакция до момента няма. Самият той се е обадил на спешния телефон 112, но четири часа по-късно няма реакция.\"за съжаление се превръща в традиция всяко лято морето да изхвърля трупове на най-свободните и интелигентни морски същества. Логично е да се запитам дали рибарските даляни малко по-навъттре в морето не са причината? И дали съвсем преднамерено трупът на бедното животно не е бил умишлено изхвърлен?\", коментира Трухчев.Той пояснава, че тялото е открито около 20-30 метра от трета буна, \"където малки деца междувременно се къпят и крещят от радост при срещата си с морето\":Трухчев каза, че е успял да се свърже с РИОСВ - Варна, откъдето му пояснили, че има подаден сигнал към община Варна, но фирмата, която е отговорна за изнасянето на труповете не работела през уикенда.", "date": "2018.07.07", "title": "Тяло на делфин изплува край Варна"}
{"url": "https://offnews.bg/politika/rumen-hristov-e-noviat-predsedatel-na-sds-683959.html", "text": "За нов председател на СДС беше избран Румен Христов. Той получи 369 гласа срещу 322 за конкурента му Антон Койчев на 23-атата национална конференция на партията, съобщава БНР.Христов заяви, че ще работи за обединение в партията. \"Моето желание е за консолидаця. Няма да има разделение, защото в последните години оредяха много редиците на Съюза на демократичните сили и имаме нужда от съвместни действия, тоест ще работя с всички членове на СДС, без значение дали са гласували за мен, или не\", каза Христов.СДС си поставя за цел да се върне в голямата политика. Вече бившият лидер Бождира Лукарски сега е кандидат за заместник-председател на партията. Лукарски постави задача на приемника си да върне СДС в полето на голямата политика през консервативно-патриотичен съюз. Той се обяви срещу партньорство с \"Демократична България\", в който влизат ДСБ и \"Да, България\":\"Те самите се лутат и не могат да се определят дали са в лявото или в дясното\".Антон Койчев защити идеята на Лукарски. По думите му, днес СДС избира между живот и смърт, като смъртта ще дойде от обезличаващия съюз с партиите от \"Демократична България\":\"Тези, които ни предадоха и разцепиха. Не, не съм съгласен\".Според Румен Христов, сега основната цел трябва да е добро представяне на местните избори, защото:\"Местната власт е изключително важна. Чрез нея се овладява централната власт\".Той обеща на местните организации да получат право сами да решават с кого да се коалират. Така ще се определи и кои са подходящите за СДС партньори.Теодор Петков, Емил Кабаиванов, Марияна Лазарова и Костадин Марков бяха избрани за зам.-председатели на СДС. Теодор Петков е получил гласовете на 368 делегати, Емил Кабаиванов на 348, Марияна Лазарова на 310, а Костадин Марков на 298. Кандидатите за зам.-председатели на СДС бяха 12. За поста се кандидатираха досегашния лидер на партията Божидар Лукарски и лидерът на столичната организация д-р Антон Койчев, който се кандидатира и за председател.", "date": "2018.07.07", "title": "Румен Христов е новият председател на СДС"}
{"url": "https://offnews.bg/sviat/li-katcian-samo-za-5-mesetca-targoviata-mezhdu-kitaj-i-stranite-ot-tc-683944.html", "text": "В първите 5 месеца на тази година търговията между Китай и страните от Централна и Източна Европа се увеличи с 24,5%. Това каза председателят на Държавния съвет на Китай Ли Къцян по време на откриването на Седмата среща на ръководителите на правителствата на страните от Централна и Източна Европа и Китай – „16+1“.\"Това е много вдъхновяващо развитие и показва огромния потенциал в нашите бизнес отношения. Има особен наплив във взаимоотношенията между хората“, отбеляза още той, като посочи, че се наблюдава съществено увеличение на китайски туристи в страните от Централна и Източна Европа, каза Къциян при откриването на форума, съвместно с премиера Бойко Борисов.От своя страна Борисов заяви, че „16+1“ е формат, който цели укрепването на Европа.„Фактът, че този бизнес форум започва с 1500 фирми от всички страни, които са тук, точно отговаря на логото за задълбочаване на откритото, прагматичното сътрудничество за приобщаващ просперитет. Това е седма от нашите срещи в този формат, който цели укрепването на Европа.\"Днес премиерите на България и Китай - Бойко Борисов и Ли Къцян, откриха събитието, което събира лидерите на България, Албания, Босна и Херцеговина, Естония, Латвия, Литва, Полша, Република Македония, Румъния, Словакия, Словения, Сърбия, Унгария, Хърватия, Черна гора, Чехия и на Китайската народна република.В тазгодишната рамка България и Китай определиха четири потенциални приоритетни области за икономическо сътрудничество за 2018 г: високи технологии, инвестиции, индустриално партньорство, съвместни предприятия; инфраструктура; селско стопанство; туризъм.Събитието ще бъде съпътствано от бизнес форум с представители на всички страни, участващи в срещата.Основно послание на срещата е \"Ние не сме против обединена Европа и не искаме нейното разделяне\". ", "date": "2018.07.07", "title": "Ли Къцян: Само за 5 месеца търговията между Китай и страните от ЦИЕ се е увеличила с 24%"}
{"url": "https://offnews.bg/obshtestvo/ideia-na-solomon-pasi-vlak-london-sofia-shanhaj-po-tehnologiata-n-683945.html", "text": "След няколко часа по време на панела за туризъм на Седмата среща на върха между страните от Централна и Източна Европа и Китай \"16+1\" Соломон Паси ще представи идеята на Атлантическия клуб за влакова линия между Лондон и Шанхай по технологията на Илон Мъск. \"Ние предлагаме тези 16+1 държави да предложат ъпргейдване на трасето Ориент експрес по съвършено нов начин, като се използва технологията на Илон Мъск за скоростен влак\", каза Паси в студиото на бТВ.По думите на Паси, влакът може да се движи с 1200 км в час, така разстоянието от Лондон до Шанхай може да се вземе за 15 часа. Той нарече линията \"Лондон - София - Шанхай\".Според него влакът ще бъде много по-ефективен начин за транспорт между Европа и Китай, тъй като самолетите се движат с близо 900 км в час и побират няколко стотин души. Влакът на Мъск може да побере обаче десетки хиляди души. Според Паси проектът може да придобие по-ясни рамки след 5-10 години. По отношение на търговията между България и Китай Паси заяви: „Ако успеем да продадем на всеки китаец по една кибритена клечка, по едно бурканче кисело мляко, по капка розово масло или чаша българско вино, това ще е предостатъчно, за да има революция в икономиката на България”.Според него срещата \"16+1\" е изключителен шанс и идва като естествено продължение на българското председателство на ЕС.", "date": "2018.07.07", "title": "Идея на Соломон Паси: Влак Лондон - София - Шанхай по технологията на Илон Мъск"}
{"url": "https://offnews.bg/horoskop/horoskop-za-7-13-iuli-ot-antonia-mechkova-682504.html", "text": "Сезон за отдих и разтоварване, но ако вие имате делови планове – не отлагайте изпълнението. Само че Овните трябва да потърсят съмишленици, сътрудници, и то преди да са започнали практическата дейност. Имате приятели, на които можете да разчитате. Част от знака се настройват по-критично и от понеделник до сряда са вероятни усложнения с близки, а не винаги са най-наясно с цялата ситуация. В четвъртък и петък забравяте противоречия, и малки услуги са ви нужни. Не допускайте егоизъм в любовта, с партньора бъдете най-откровени.През тези 7 дни и в голяма компания да попадате, все ще се съсредоточавате в своите проблеми и планове, ще търсите нещата, които са интересни и полезни за вас. Телците да избягват изясняване на по-деликатните проблеми с колеги и близки до понеделник, да не спорят с тях. Иначе от вторник отношенията ще се усложнят, излишно е дори и когато се нагърбвате с чужди задължения. От четвъртък разчиствате поети задачи, може да подчертавате и своя принос, а и в личен план има с какво да се хвалите. За вас сега най-ценно е спокойствието...Периодът предполага повече отдих или умерено темпо в работата, а вие сте склонни да бързате за осъществяване на новите си делови проекти. Близнаците да овладеят нетърпението, до петък ще получат различни знаци да не напират за начинания, за които колеги и бизнес партньори още не са готови. Някои се опитват да прикриват несъгласия, да имитират единство, в понеделник следват куп чужди идеи, но това е твърде уморително. От сряда балансирайте своята зависимост от рода и шеф, ала дръжте на мнението си, иначе минусът е за вас.Нетърпението е характерно и за вашите дни в службата и сред близки, но дали ви е от полза... Раците да избягват изясняване на въпросите, за които деловите им партньори предпочитат да налагат мнение. Чак към петък ще се чуе вашето, а и ще оценят приноса ви вкъщи и в екипи. Вторник е доста уморителен, не си го усложнявайте повече с по-амбициозни планове, с даване на още обещания за услуги. Никнат куп въпроси за проучване, идеите ви са добри и от четвъртък можете да упорствате точно по тях, а и ще разкриете талант за поетата работа.Имате добри идеи за изява през 7-дневието, но разграничете кои задачи ще бъдат ваши, кои на партньори. До сряда Лъвовете май се уповават повече на обещанията на шефове за съдействие, подкрепа ще има, но тяхната работа си ги чака, да не се отпускат. Подбирайте най-грижливо сътрудниците си, ако не са на ваша вълна, може да ви причинят щети, ядове на път и в ново поле на дейност. В четвъртък е важно да заложите на искреност, ще накарате и другите да ви следват въпреки пречки. Влюбени сте, но не пристъпвате принципите си. Не говорите много за новите си планове, а и трябва да се признае, че периодът ви изправя пред ред проблеми. И все пак Девите ще са доволни от   шансовете да научат още неща, да се свържат с влиятелни покровители, умели колеги. От понеделник анализирайте по-задълбочено всяка ситуация, получавате ценни уроци. Във вторник и сряда не бързайте в пряката работа, сега стабилизирате добри сътрудничества, четвъртък и петък поставят на изпитание здравината им. ОК са, сигурно е. При някои - напасване на любовна връзка, ще ги радва.Хубав период, макар че на някои може да им се струпа повече работа, искат да помогнат на рода и приятели за нещо. Вие си знаете, но ако сте във ваканция, не прекалявайте с мързелуване и удоволствия. Ако Везните са на служебното си място, трудностите са доста, но има и хора, които с желание им помагат за изясняване на въпроси във вторник, за използване на нови шансове веднага. В сряда вие сте устремени към друга изява и приходи, следва да действате сами. Обвързаните са доволни от избора си, за останалиите – щастливи срещи с любовта.Време уж за ваканция и отпускане, а вие чертаете амбициозни планове и сте готови да гоните всяка възможност за изява и печалби. За някои идеи все още нямате сили, за други партньорства забравяйте старите разпри. Скорпионите май се претоварват с ангажименти през уикенда, от понеделник е добре да щурмуват задачите, но без да се самоизтъкват, от вторник до петък търпеливо, методично ще завоюват водещото място в екипа. Внимавайте кого привличате за сътрудник, как оформяте финансови дела. В любовта не става което искате.Летни дни за отдих, но вие имате куп задачи, а и амбициите не ви напускат. Група Стрелци май се чувстват неоценени в екипа и ще правят всичко, за да излязат по-напред. От уикенда се очертават трудности, мобилизирайте се, търсете съвети от близки до вторник. Някои ситуации ще искат по-бързата ви реакция, иначе в сряда едва ли ще можете да се похвалите с резултати и с печалби. Ако от четвъртък се включите в чужди проекти, уреждайте много стриктно финансови и правни въпроси. Пречки в любовта не ви плашат, нали?Влизате в доста динамичен период, надали ви се иска да посветите времето си на отдих и развлечения. Козирозите да се пазят от спорове с близки, уикендът и четвъртък май са най-сложни в това отношение. Ако смятате, че има влияние на клюки, интриги, във вторник и сряда можете да изясните нещата, да уредите това, което смятате най-важно. Мнозина виждат условия за реализация на свои идеи, да уточнят плана си за действие, ще има и доста критики, но в петък ще се види: надмогнали са пречките. Решенията в любовта вземате самостоятелно.Лято или не, за вас 7-дневието е изпъстрено с пречки. Те не плашат Водолеите, обаче може да забавят осъществяването на техни планове, да натоварят повече режима им на работа. От уикенда не сте твърде доволни от своите резултати, анализирайте внимателно проблемите, търсете подкрепа. Едни от зодията си усложняват живота с упорство, втори ще получат неочакван шанс за изява и печалби във вторник. В сряда направете пауза, оценете свършеното, до петък ще приключите спешни неща. В любовта - отстъпки, извинения, но има защо...Сега и вие не мислите само за отдих, в деловата сфера ви се откриват добри възможности за кариера, печалби. През уикенда обаче не поемайте твърде много обещания, може да претупате нещо или по друг начин да се изложите. Рибите от понеделник ще упорстват доста по задачите си, но във вторник и сряда май превключват за купони, развлечения. Поне подбирайте компанията и не пилейте пари, имате и по-важни планове. Ако с любимите хора възникнат разногласия, отстъпвайте вие, те може би са уловили по-точно тенденциите.", "date": "2018.07.07", "title": "Хороскоп за 7 – 13 юли от Антония Мечкова"}
{"url": "https://offnews.bg/obshtestvo/dnes-v-ndk-zapochva-sedmata-sreshta-na-varha-16-1-683940.html", "text": "Днес в София ще се проведе Седмата среща на върха на страните от Централна и Източна Европа и Китай \"16+1\".Премиерите на България и Китай - Бойко Борисов и Ли Къцян, ще открият събитието, което събира лидерите на България, Албания, Босна и Херцеговина, Естония, Латвия, Литва, Полша, Република Македония, Румъния, Словакия, Словения, Сърбия, Унгария, Хърватия, Черна гора, Чехия и на Китайската народна република.В тазгодишната рамка България и Китай определиха четири потенциални приоритетни области за икономическо сътрудничество за 2018 г: високи технологии, инвестиции, индустриално партньорство, съвместни предприятия; инфраструктура; селско стопанство; туризъм.Събитието ще бъде съпътстване от бизнес форум с представители на всички страни, участващи в срещата.Основно послание на срещата е \"Ние не сме против обединена Европа и не искаме нейното разделяне\". ", "date": "2018.07.07", "title": "Днес в НДК започва Седмата среща на върха '16+1'"}
{"url": "https://offnews.bg/sviat/velikobritania-predlaga-zona-za-svobodna-targovia-s-es-sled-brekzit-683943.html", "text": "Британският премиер Тереза Мей обяви, че правителството е постигнало обща позиция за създаване на зона за свободна търговия между Великобритания и ЕС след Брекзита, предадоха Ройтерс и ТАСС, цитирани от БТА.\"Кабинетът договори общата ни позиция за бъдещето на преговорите ни с ЕС. Предложението ни е за създаване на зона за свободна търговия между Великобритания и ЕС с набор от общи правила за промишлените стоки и селскостопанската продукция\", се казва в изявление на Мей след заседание на кабинета в Чекърс, извънградската резиденция на британските премиери на 70 км северозападно от Лондон.\"Договорихме се и за нов митнически модел, който ни дава свободата да сключваме нови търговски споразумения със страни от цял свят\", заяви Мей.Според в. \"Таймс\", който не цитира източници, Мей е обещала на съюзниците си в кабинета, че ще уволни външния министър Борис Джонсън, ако той се опита да подкопае преговорната позиция на правителството с ЕС.Някои британски вестници писаха, че Джонсън, който бе сред водачите на лагера за напускане на ЕС на референдума за Брекзита от 2016 г., вчера преди заседанието на кабинета се е срещнал с най-малко петима други министри, с които е обсъдил как да реагират на плана на Мей, отбелязва ДПА.В изявлението на правителството се посочва, че Великобритания ще продължи и подготовката за сценарий за Брекзит без постигнато споразумение с ЕС за бъдещо сътрудничество.Тереза Мей заяви също, че следващата седмица британското правителство ще публикува Бяла книга, в която ще бъде подробно описано как Лондон възнамерява \"да си върне контрола над своите пари, своите закони и своите граници\".Преговарящият на ЕС за Брекзита Мишел Барние написа в Туитър, че с нетърпение очаква публикуването на Бялата книга и че ще направи оценка на предложенията на британското правителство, за да прецени дали те са осъществими и реалистични.", "date": "2018.07.07", "title": "Великобритания предлага зона за свободна търговия с ЕС след Брекзит"}
{"url": "https://offnews.bg/obshtestvo/parkirame-dnes-i-utre-po-dragan-tcankov-do-borisovata-gradina-683938.html", "text": "Разрешено е паркирането по бул. „Драган Цанков“ през почивните дни в крайна дясна лента, съобщи Столична община. Причината е ограниченият режим на навлизане и паркиране в парк Борисова градина, престоят и паркирането на пътни превозни средства е в крайната дясна лента на бул. „Драган Цанков“ между ул. „Никола Мирчев“ и бул. „Пейо К. Яворов“, посока център, между 08:00 и 20:00 часа.Разрешението важи в почивни дни, официални празници и обявените от Министерски съвет за неприсъствени.Разрешението е в сила за периода 6 април – 6 октомври и не важи за зоните на престрояване и спирките на масов градски транспорт.", "date": "2018.07.07", "title": "Паркираме днес и утре по Драган Цанков до Борисовата градина"}
{"url": "https://offnews.bg/obshtestvo/neopitomeniat-rezervat-shaluari-tazi-vecher-po-viasat-nature-683918.html", "text": "Два поредни епизода на поредицата \"Неопитоменият шамуари\" можете да гледате тази вечер по научнопопулярния канал Viasat Nature.Началният час е 17:00.\"Неопитоменият Шамуари\" отвежда зрителите във великолепния африкански резерват Шамуари, разпростиращ се на площ от 240 кв. км. Поредицата показва нещо, което много малко хора имат възможност да видят - преживяванията \"зад кулисите\" и ежедневните усилия на хората от отдела за дивата природа.", "date": "2018.07.07", "title": "Неопитоменият резерват Шалуари - тази вечер по Viasat Nature"}
{"url": "https://offnews.bg/obshtestvo/ot-dnes-tragvat-bezplatnite-avtobusi-do-vitosha-683942.html", "text": "От днес безплатни автобуси ще карат любителите на планината до Витоша.До 24 септември един пътнически и два велоавтобуса ще правят курсове от три места в София до определени точки на планината.Пътническата линия ще тръгват всяка събота и неделя в 8.00 и 9.00 часа от стадион \"Васил Левски\" и ще се движи до Златните мостове. В 17.00 и 18.00 часа автобусите ще тръгват от Златните мостове обратно към София. Ще име междинна спирка в местността \"Дендрариум\".Първата велолиния ще тръгва от спирка \"Зоопарка\", ще има междинна спирка на заслон \"Бай Кръстьо\", а крайна точка ще бъде хижа \"Алеко\". През уикендите автобусите ще тръгват в 8.20 и 10.30 часа. Втората велолиния ще тръгва от спирка НСБАЛ /над метростанция Г.М. Димитров/ и ще се движи до село Железница с междинна спирка в с. Бистрица. Автобусите ще тръгват в 08.20 и 10.30.", "date": "2018.07.07", "title": "От днес тръгват безплатните автобуси до Витоша"}
{"url": "https://offnews.bg/politika/printcipat-parite-sledvat-uchenika-veche-ne-e-aktualen-smiata-kaloi-683957.html", "text": "Принципът \"парите следват ученика\" вече не е актуален, а районирането доказа, че той е голям проблем. Това заяви лидерът на БСП – София и заместник-председател на Комисията по образование, култура, наука и културно многообразие в Столичния общински съвет Калоян Паргов. Той откри кръгла маса на тема „Проблеми в системата на средното образование“, организирана от Федерация „Просвета“ към Градския съвет на БСП – София, съобщават от градската организация на партията.Във форума се включиха проф. Ваня Добрева, заместник-председател на столичните социалисти, Александър Грозданов, експерт на БСП към Комисията по образование, култура, наука и културно многообразие в СОС, както и професори и учители от София и страната.\"Целта ни беше да направим \"моментна снимка\" на това какво се е случило в последната година, особено след промените в закона за средното образование и влезлите в сила наредби, според които приемът на ученици се осъществява по райони, коментира Калоян Паргов. - Крайно незадоволителните статистически показатели в образованието означават, че България има огромен проблем. И той не е свързан само с образованието, а е и по отношение на националната ни сигурност, както и за бъдещето на държавата ни\".Калоян Паргов отбеляза, че липсата на еднакво високо качество на българските училища вече е огромен проблем, който ясно се е очертал след влизането в сила на районирането при приема на ученици. \"Заради принципа \"парите следват ученика\" системата изключително силно се дебалансира, заяви той. - През годините този принцип доведе до това едни училища да бъдат предпочитани пред други. Някои не успяваха да запълнят паралелките си, а други се чудеха как да се справят с огромния брой желаещи да учат в тях. Едни училища имаха огромни бюджети за сметка на други, а обяснението на отговорните за съществуването на тази система беше: \"Въпрос на мениджмънт от страна на директора\". Да, ама не! Сега има нужда от други мерки, от различни подходи с оглед насърчаване на качеството. Защото парите в никакъв случай не означават автоматично качество. Българското училище се нуждае от стимули, които да мотивират учителите да вдигат качеството на преподаване, да бъдат по-взискателни. Повишаването на качеството на образование, което предлага съответното училище, да води и до съответните финансови стимули, които да влизат в бюджета на самото училище, а оттам да подобрява и заплащането на самите учители\".Председателят на групата на БСП в СОС добави, че е събрал няколко страници със сигнали от родители, учители и експерти, свързани с проблеми, до които води районирането при приема на ученици. \"Чух много мнения, съмнения, критики, казуси, свързани с несъвършенства в Наредбата, коментира Калоян Паргов. - Чух и различни идеи как да бъде подобрена. Една от тях е създаване на информационна система, подобна на тази за приема на деца в детските градини. В крайна сметка, достъпът до образование не е въпрос на пари, то е благо. Образованието е право на всяко дете. И всички неудобства и препятствия на едно дете да получи качествено образование в България трябва да бъдат премахнати. Това е задължение на отговорните институции в държавата“.Лидерът на БСП – София коментира и още един проблем, който възникна след промяната на Наредбата за прием на ученици и добавянето на критерия за райониране. „Резултат от несъвършената система е съществуването в момента на училища, в които има наличие на 50 и повече процента деца от ромски произход, заяви Калоян Паргов. - Интеграцията им обаче би била успешна, ако тези деца бъдат равномерно разпределени в различни училища. Истината е, че качеството на образованието в България е ключов въпрос, който е свързан и с националната ни сигурност. Затова трябва да подхождаме много сериозно и отговорно към него“.Според проф. Ваня Добрева на полето на образованието не може да има политически и партийни деления. \"По въпросите на образованието трябва да има национален консенсус, категорична е тя. - От гледна точка на учебното съдържание в момента има голям проблем. Чрез сегашната образователна система ние формираме граждани, които нямат национално самосъзнание. Може би те един ден ще напуснат България. Формирането на такъв тип ценности при тази демографска криза у нас е голям проблем. Но можем и да променим нещата. Тази промяна е в наши ръце тук и сега. Може да изградим поколения, които да компенсират съществуващата липса на национално усещане. Те може да бъдат резултат от нова програма за българското образование, която ние трябва да изградим и да наложим\".В системата на образованието трябва да има политика, но тя да е свързана с развитие и подобряване на качеството му, а не с партии, добави експертът към Комисията по образование, култура, наука и културно многообразие в СОС Александър Грозданов. \"Образованието е обществена ценност, то е благо, достъп до което трябва да има всеки, категоричен е той. - Аз съм доволен, че много от идеите и предложенията, които възникват на тези наши дискусии рано или късно се реализират. В последните десетина години организирахме много такива разговори, в които настоявахме за чувствително увеличаване на заплащането на учителите и за материално стимулиране на образователните специалисти, които работят с деца в неравностойно положение. Днес това вече е факт. И ние се радваме, защото целта ни е да помогнем с нашите идеи за подобряване на българското образование\".", "date": "2018.07.07", "title": "Принципът \"парите следват ученика\" вече не е актуален, смята Калоян Паргов"}
{"url": "https://offnews.bg/obshtestvo/zhalt-kod-za-buri-v-zapadna-balgaria-683939.html", "text": "Жълт код за валежи и гръмотевични бури е обявен за 12 области в страната за днес. Опасно силно ще вали Смолян, Благоевград, Пазарджик, Пловдив, Ловеч, София-област, София-град, Перник, Кюстендил, Видин, Монтана и Враца.Възможни са и градушки, предупреждава НИМХ.  Още преди обяд облаци ще затиснат Западна България, по-късно и централната част от страната. Над източните райони ще бъде предимно слънчево.Максимални температури ще са между 27 и 32 градуса. Край морето ще е предимно слънчево със слаб вятър, а термометрите ще се качат до 28 градуса. Вълните пък ще са до два бала.В планините ще се очакват краткотрайни гръмотевични бури и вятър. Максималната температура на 1200 метра ще е около 20, а на 2000 метра – около 13 градуса.Утре захлаждането продължава, най-много ще вали в Северна България и Родопите. ", "date": "2018.07.07", "title": "Жълт код за бури в Западна България"}
