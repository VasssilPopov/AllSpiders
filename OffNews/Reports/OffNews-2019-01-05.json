{"url": "https://offnews.bg/112/82-godishna-zhena-zagina-pri-sblasak-na-avtomobil-s-tir-694954.html", "text": "82-годишна жена е загинала днес в късния следобед при пътен инцидент на път Е-79 в град Кресна.Жертвата е пътувала в лек автомобил, който се е блъснал в задната част на ТИР. Камионът в този момент бил спрял да пропусне човек, пресичащ на пешеходна пътека.Водачът на лекия автомобил не е спазил необходимата дистанция и така се е стигнало до сблъсъка. Починалата жена е от село Градешница. Работата по установяване на всички факти и обстоятелства при инцидента продължава.", "date": "2019.01.05", "title": "82-годишна жена загина при сблъсък на автомобил с ТИР"}
{"url": "https://offnews.bg/sviat/pravoslavnata-tcarkva-na-ukrajna-poluchi-nezavisimost-694942.html", "text": "Вселенският патриарх Вартоломей подписа Томос за автокефалията на Украинската православна църква, предаде УНИАН.Церемонията се състоя в катедралата \"Св. Георги\" в Истанбул, резиденция на Константинополския патриарх. Присъстваха президентът Петро Порошенко, председателят на парламента Андрий Парубий и бившият президент Виктор Юшченко. Така Украинската парвославна църква стана 15-та поместна православна църква. Вартоломей ще връчи така нареченият „томос“ (указ, постановление на предстоятел на поместна църква по важен въпрос засягащ църковното устройство и организация) за автокефалност на украинския митрополит Епифаний утре – Богоявление.На 15 декември м. г. се проведе Обединителен събор на представители на украинските православни и избра митрополит Епифаний за глава на обединената поместна православна църква на Украйна. Кремъл обвини тогава украинските политици, че използват за политически цели създаването на нова украинска православна църква, независима от Москва. На 11 октомври цариградският патриарх Вартоломей I се съгласи да признае независимостта на украинската православна църква от Московската патриаршия, която взе решение за прекъсване на всякакво общение с Цариградската патриаршия. Украинската православна църква бе под върховенството на Руската православна църква от далечната 1686 година.", "date": "2019.01.05", "title": "Православната църква на Украйна получи независимост"}
{"url": "https://offnews.bg/112/zapali-se-lokomotiv-na-patnicheski-vlak-694959.html", "text": "Локомотив на пътнически влак се запали тази вечер в непосредствена близост до гара Павликени.Инцидентът е станал около 19:10 ч на 200 метра от гарата, съобщи Нова телевизия. Композицията е пътувала от Русе за София.Машинистите реагирали бързо, след като забелязали дим в ходовата част на локомотива. Извели от вагоните пътниците, които били настанени в сградата на гарата до отстраняване на повредата. Във влака са пътували около 40 души, няма пострадали.След сигнал до телефон 112 пожарът е бил потушен от екип на пожарната.", "date": "2019.01.05", "title": "Запали се локомотив на пътнически влак"}
{"url": "https://offnews.bg/zimni/sniag-otlozhi-chetirite-shantci-694955.html", "text": "Квалификацията за последния четвърти старт от 67-ото издание на престижната верига по ски скок \"Четирите шанци\" на голямата шанца в Бишофсхофен (Австрия) беше отложена за неделя, 6 януари, заради силен снеговалеж.Журито на надпреварата прецени, че условията днес не позволяват нормално провеждане на пресявките и те бяха пренасрочени за утре от 15.30 часа българско време.Самото състезание трябва да се състои също в неделя от 18.00 часа. В генералното класиране в \"Четирите шанци\" убедително лидер е Рьою Кобаяши (Япония) с 815,9 точки, след като спечели и трите старта досега в Оберстдорф, в Гармиш-Партенкирхен и в Инсбрук , следван от германеца Маркус Айзенбихлер със 770,4 и Андреас Стернен (Норвегия) със 766,2 точки.Българинът Владимир Зографски е 19-и с 662,8 точки. Голямата интрига е дали Кобаяши ще успее да спечели и последния старт и така да стане едва третият скачач след Свен Ханавалд и Камил Стох, който записва своеобразен Голям шлем.", "date": "2019.01.05", "title": "Сняг отложи Четирите шанци"}
{"url": "https://offnews.bg/tenis/shvejtcaria-se-izravni-s-ispania-po-broj-trofei-ot-kupa-hopman-694945.html", "text": "Швейцария защити титлата си на тенис турнира за Купа Хопман, след като отново се наложи над Германия във финалния сблъсък по много драматичен начин.Роджър Федерер и Белинда Бенчич трябваше да чакат до решаваща точка в тайбрека на третия сет, за да се наложат над дуета Александър Зверев и Ангелик Кербер след 4:0, 1:4, 4:3(4).Срещата между смесените двойки приключи за час и четири минути игра, а \"кръстоносците\" вече имат на сметката си четири триумфа в състезанието и по този начин се изравниха с Испания по брой трофеи.Интригата бе голяма и всичко се реши след тайбрек в третия сет, но Федерер и Бенчич свършиха отлична работа. В първия сет швейцарците взеха с лекота четири гейма, както и комфортен аванс от сет.Втората част обаче бе за Саша и Ангелик, които с пробиви в третия и петия гейм успяха да го спечелят. Стигна се до трети решителен сет, който започна по-добре за Швейцария, но в последния гейм Германия изравни и така дойде време за тайбрек. В него \"кръстоносците\" спечелиха след 5:4 точки в своя полза.", "date": "2019.01.05", "title": "Швейцария се изравни с Испания по брой трофеи от Купа Хопман"}
{"url": "https://offnews.bg/obshtestvo/avarival-tir-zatrudniava-dvizhenieto-po-patia-smolian-banite-694957.html", "text": "Движението по път ІІІ-863 Смолян–Баните, при км 5, е затруднено заради аварирал ТИР, съобщава Агенция \"Пътна инфраструктура\".Трафикът се осъществява двупосочно в една лента.Временно е затворена лентата за движение в посока село Баните.Движението се регулира с пътни знаци. Шофьорите да се движат с повишено внимание и съобразена скорост, предупреждава пътната агенция.", "date": "2019.01.05", "title": "Аваривал ТИР затруднява движението по пътя Смолян-Баните"}
{"url": "https://offnews.bg/obshtestvo/vanshno-preduprezhdava-patuvashtite-do-gartcia-za-tezhka-patna-obstano-694958.html", "text": "Министерството на външните работи (МВнР) предупреждава пътуващите в Северна Гърция за усложнена пътна обстановка поради ниски температури и обилен снеговалеж.В резултат гръцките власти са въвели ограничения за камиони и автобуси през ГКПП \"Кулата-Промахон\" и ГКПП \"Илинден\". Леките коли се пропускат през границата само с вериги.МВнР допълва, че се очаква още тази вечер ограничението за тежкотоварни автомобили пред Промахон да бъде отменено след почистване на пътя.По регионалните и второстепенни пътища в област Централна Македония движението се осъществява само със зимни вериги. Временно е наложено ограничение за камиони над 3,5 тона.В Солун основните пътища са почистени, но въпреки това веригите са препоръчителни.Засегнати са и полети на летището в Солун.Някои фериботни линии остават затворени. Планиращите да ползват ферибот се съветват да се свържат с местните пристанища или туроператорите, за да се информират за актуалните промени.Властите в Северна Гърция препоръчват хората да се въздържат от пътувания, ако не са наложителни.Ако изпаднат в беда заради лошото време, българските граждани могат да се свържат с посолството на Република България в Атина на следния мобилен телефон за спешни случаи: +30 693 70 96 220 или с генералното консулство в Солун: +30 2310 829 210; +30 2310 869 510 или дежурен телефон в извънработно време: +30 2310 869 520, информират от МВнР.", "date": "2019.01.05", "title": "Външно предупреждава пътуващите до Гърция за тежка пътна обстановка"}
{"url": "https://offnews.bg/ot-vas/valk-valk-694943.html", "text": "От няколко години насам идеята да отидем с компанията на поход из Витоша и да обиколим хижите ми се струва все по-неприятна. Не защото смятам, че хижите са в лошо състояние, това никога не е било пречка. Не и защото смятам, че хижарите са негостоприемни. A защото имам необяснимото ужасно очакване, че няма да сме сами. И това очакване никога не ми е пречило из другите планини (Рила и езерата не се броят, понеже все повече приличат на малък Слънчев бряг заради посетителите си). Преди години бях с приятел в заслона на Темното езеро, където не се оказахме сами. Освен нас двамата, в малката постройка се появиха трима бургазлии (доколкото не ме лъже паметта), които бяха тръгнали на подобно приключение като нашето.  Прекарахме вечерта весело, понаучихме една две хитринки от по-опитните туристи, оставихме нещо в заслона за следващите посетители и заспахме спокойно. Ако случката се беше развила на Витоша, нямаше да заспя толкова спокойно и едва ли щях да съм толкова щастлив да не сме единствените хора в постройката.Любимата столична планина все повече се превръща в уголемена версия на Борисовата градина – освен хората с кучетата, сладките тийнейджъри на пикник, спортягите и т.н. пристигат едни индивиди, които не споделят същото уважение и любов към природата. Да не говорим за уважението към личното пространство и спокойствието на околните. Рожден ден – на хижа, Осми декември – на хижа, петък вечер – на хижа.Не казвам, че като бях на Камен дел това лято не съм пил бира или слушал музика. Просто не си хвърлях боклуците из гората, не бях надул Рамщайн, за да ме чуят в Строежа и се усмихвах на останалите туристи (доколкото мога да се усмихвам на непознати без да го сметнат за сексуална агресия). Мога да кажа същото и за приятелите си, които през годините са ми помогнали да доразвия това уважение към планината и нейните посетители.Причината да ви разказвам тези неща е . Не защитавам наемателя на чайната, когото аз ще виждам винаги като „хижар“, дори и това да не е титлата му, но имам идея защо не е посмял да пусне късните гости в чайната. Всички знаем приказката за лъжливото овчарче. Не познавам човека, но живея с идеалистичната представа, че щом доброволно се е качил в планината да работи в заслон, хижа или чайна, не е чак такъв боклук и знае, че в планината помощ не се отказва. Колко ли пъти е отварял през годините, за да види от другата страна не премръзнали туристи, а просто поредните, които са се качили на върха „щот може“? Колко ли пъти са крещяли „Вълк, вълк!“? Не, не защитавам постъпката му, но май че я разбирам.Още като хлапе в четвърта група баба ми и дядо ми ме помъкнаха с тях по планините и ми показаха какво значи да покориш връх. Не беше лесно, но пък беше адски удоволетворяващо. Бумтящата печка с чайник отгоре след това беше нещо като лична награда за всеки от групата...Колкото повече токчета стъпват около Рилските езера, колкото повече „студентски“ празници се изпразнуват по витошките хижи, колкото повече бутилки и фасове се изхвърлят и колкото повече планината бива превърната в курорт, откъдето можеш да се прибереш с такси, толкова повече вратите на чайните, хижите и заслоните ще остават затворени.", "date": "2019.01.05", "title": "Вълк, вълк"}
{"url": "https://offnews.bg/drugi/levski-lukojl-obarna-balkan-v-skandalen-mach-694956.html", "text": "Левски Лукойл обърна Балкан Ботевград в дербито на Националната баскетболна лига в столичната зала „Универсиада“. Левски Лукойл изоставаше с цели 23 точки, но успяха в крайна сметка да спечелят със 77:73.Двубоят ще се запомни с множеството скандални ситуации. На трибуните домакините бяха подкрепяни от много футболни фенове, част от които тръгнаха на саморазправа със скромната агитка на Баркан. Наложи се да влиза жандармерия, за да укроти страстите.Оператор на националната телевизия е бил уцелен с бутилка, като не е продължил да снима срещата. По думите на репортер на медията съдържанието в бутилката определено не е било вода, а друга напитка с жълтеникав цвят, като според сайта на Балкан става въпрос за урина.На паркета също беше горещо. Срещата за Балкан не завършиха Александър Гаврилович, Миливое Мийович, Микейл Хопкинс и Крис Минков. Хопкинс беше водещият реализатор за гостите преди изгонването си. В следващия кръг Левски Лукойл гостува на Берое, докато Балкан приема Спартак Плевен.Треньорът на гостите Небойша Видич избухна остро срещу съдийството и цялата система в българския баскетбол, която според него действа в полза на Левски Лукойл, а преди това на Лукойл Академик.\"Това е срамота и цирк. Видях страх в очите на съдиите, когато водехме с много. Направиха всичко Левски Лукойл да не загуби. Останалите отбори са параван за това Левски Лукойл да е шампион, но помнете думата ми - накрая Балкан ще триумфира\", закани се изнервеният Видич.", "date": "2019.01.05", "title": "Левски Лукойл обърна Балкан в скандален мач"}
{"url": "https://offnews.bg/112/politciata-hvana-bezraboten-naet-za-mule-ot-telefonni-izmamnitci-694938.html", "text": "Полицейски служители от Нови пазар задържаха помагач в телефонна измама и опазиха спестявания от 11 100 лева на 79-годишна местна жителка, съобщи МВР. В оперативната дежурна част на РУ-Нови пазар от жители на града и чрез телефон 112 са получени над десет обаждания за опити за измами. Веднага била направена организация и на терен били изведени униформени и цивилни полицейски служители.В района на едно от училищата полицейските служители забелязали мъж, който върви по улицата като се оглежда и говори по телефона. Последвали го. Забелязали, че от двора на една къща излиза с торба. Малко след това се върнал на същия адрес и взел още нещо, като не спирал да говори по телефона. Спрян бил за проверка. Изяснена била самоличността му – 48-годишен от село Войвода. При извършения личен обиск от него били иззети общо 11 100 лева, поставени в торба и буркан. Парите били предадени от 79-годишна жена, за да „подпомогне действията на полицията“ за залавяне на измамници. Сутринта на стационарния й телефон позвънил непознат, който започнал да иска пари от жената и да й отправя заплахи и закани, че ако не предаде всичките си пари на нея и близките й ще им се случи най-лошото. Разговорът прекъснал. Малко след това се обадил непознат мъж, казал че се казва Димитър Димитров и е полицай. Имал информация, че телефонът й е в списък на измамниците, които било възможно да я търсят. Помолил я да съдейства за задържането им. С идеята, че помага на полицията, жената изпълнила всички инструкции. Поставила 11 100 лева в торба и буркан и ги оставила в двора на къщата си. Прибрала се пак според указанията, за да не „пострада“, ако се наложи стрелба при задържането на измамниците.„Мулето“ пък обяснило, че било наето за работа по телефона. Предния ден получил обаждане от непознат, който се представил за собственик на фирма в Нови пазар. Казал на 48-годишния, че му трябват хора, които да ходят по адреси в града, за да вземат документи и капаро за различни услуги. След като му било обещано добро заплащане, безработният мъж се съгласил. Преди да изпълни първата поръчка от новия си шеф бил задържан в полицейското управление в Нови пазар. Той не е криминално проявен. Работата по случая продължава. Уведомен е дежурен прокурор в РП- Нови пазар. Образувано е досъдебно производство. ", "date": "2019.01.05", "title": "Полицията хвана безработен, нает за муле от телефонни измамници"}
{"url": "https://offnews.bg/sviat/tramp-obiavi-che-mozhe-da-vavede-izvanredno-polozhenie-zaradi-ogradat-694948.html", "text": "Американският президент Доналд Тръмп обяви, че може да обяви национално извънредно положение, за да се изгради оградата по границата с Мексико без одобрението на Конгреса.Думите му дойдоха след среща с висши представители на демократите, които отказаха да подкрепят финансирането на проекта. Тръмп поиска 5 милиарда за оградата.Поради липсата на консенсус федералното правителство е частично затворено. Държавният глава обяви, че е готов да удържи това положение, което продължава вече трета седмица, с години. В резултат около 800 000 федерални служители не са получавали чековете си от 22 декемви досега.", "date": "2019.01.05", "title": "Тръмп обяви, че може да въведе извънредно положение заради оградата с Мексико"}
{"url": "https://offnews.bg/dw/bil-li-e-uilan-amerikanski-agent-694949.html", "text": "Руската федерална служба за сигурност (ФСБ) твърди, че е заловила Пол Уилън още „на местопрестъплението“. Руската информационна агенция „Росбалт“ съобщава, че на 28 декември в хотел „Метропол“, намиращ се точно срещу Кремъл, американският гражданин Пол Уилън е бил арестуван, след като приел от неизвестен засега руски гражданин USB-стик с поверителна информация за руски тайни агенти. Агенцията се позовава на службите за сигурност на Русия.Дали обстоятелствата около ареста са били наистина такива, каквито се описват, засега не е може да бъде потвърдено от независими източници. В момента Пол Уилън се намира в следствения арест, срещу него е повдигнато обвинение в шпионаж. Руските тайни служби информират, че ако той бъде осъден, го очакват до 20 години лишаване от свобода.Известният руски експерт по въпросите на сигурността Павел Фелгенхауер е учуден от обстоятелствата около задържането на Уилън и ги нарича \"съмнителни\". Според него, Уилън няма вид на типичен таен агент, тъй като не разполага с дипломатически имунитет, а американските агенти по правило притежават такъв. Дори да бъдат заловени в някоя държава, която не поддържа близки отношения със САЩ, те биват просто екстрадирани оттам. Междувременно американският посланик в Москва Джон Хънтсман е посетил Уилън в ареста. Подробности от разговора им в Лефортово не се съобщават. Външният министър на САЩ Майк Помпео заяви, че Вашингтон ще поиска незабавното освобождаване на своя гражданин, ако се окаже, че задържането му е било неправомерно.Пол Уилън притежава както американско, така и канадско и британско гражданство. Ето защо британското посолство също се опитва да получи достъп до Уилън. Британският външен министър Джереми Хънт разкритикува ареста: \"Хората не трябва да бъдат третирани като фигури в дипломатическа игра на шах\", заяви той. След аферата “Скрипал” британско-руските отношения са в криза.Семейството на 48-годишния Уилън вярва в неговата невинност. Пред американски вестници брат му Дейвид обяснява, че Пол Уилън е заминал за Русия, за да присъства на сватбата на приятел. Пол почти не говори руски, но често летял до Москва, защото се интересувал от страната, хората и православната вяра. Американската преса също описва Пол Уилън като човек, който обичал да пътува с влак из Русия, за да опознава страната и хората. Чрез социалните медии той поддържал контакт с най-обикновени руснаци, сред които имало и някои бивши военни.Самият Уилън е бивш морски пехотинец, който два пъти е служил в Ирак. В социалните медии той самият заявява, че е поддръжник на президента Тръмп. До последно Уилън е ръководил отдел за сигурност в една фирма за производство на авточасти в щата Мичиган. Руският му адвокат Владимир Жеребенков е убеден в невинността на своя клиент. Той заяви, че досега още не е видял никакви доказателства за евентуална вина.Спекулации около съдбата на УилънТъй като подробностите около ареста на Уилън остават твърде неясни, руските медии започнаха да изказват някои спекулативни предположения. Експертът по сигурността Павел Фелгенхауер например смята, че е възможно Уилън да е бил задържан, само за да бъде размеен срещу задържаната в САЩ рускиня Мария Бутина. От Москва обаче междувременно опровергаха подобна възможност.Студентката, която се изяви като оръжеен лобист, е изправена пред съда във Вашингтон. Обвиняват я, че е агентка на Москва, която е направила опит да проникне сред консервативните американски среди. За да намали очакващата я присъда, тя явно се е споразумяла с прокуратурата да направи самопризнание. Преди две седмици руското външно министерство остро разкритикува този факт, заявявайки, че става дума за \"принудително изтръгнато, лъжливо признание\".", "date": "2019.01.05", "title": "Бил ли е Уилън американски агент?"}
{"url": "https://offnews.bg/politika/petia-avramova-neustojki-za-firmata-otgovorna-za-neraboteshtite-ustr-694950.html", "text": "Фирмата изпълнител на системата за продажба на електронните винетки - \"Капш\" - също ще понесе санкции заради възникналите проблеми, стана ясно от думите на регионалния министър Петя Аврамова. Днес на извънредна пресконференция тя коментира кризата с новите винетки, заради която държавата се принуди да обяви 15-дневен гратисен период до 15 януари.Размерът на неустойките ще стане ясен след анализ. Аврамова обяви, че фирмата е трябвало да монтира апаратите за самотаксуване на ГКПП-тата до 31 декември 2018 г., но това е е било извършено в срок. Самата система за самотаксуване работела при тестовете, дефектите възникнали след стартирането ѝ, имало и \"нерегламентирани атаки\", заяви министърът.  Възникнал и софтуерен проблем при апаратите за самотаксуване, отстранен от фирмата в гаранционния срок. Проблеми са били отчетени още при банковите преводи.По-рано стана ясно, че трима чиновници се разделят с постовете си заради скандала.Макар опозицията да призова и за политическа отговорност, т.е. министерски оставки, досега такива няма. По думите на Аврамова \"ГЕРБ няма проблем с оставките, всеки от нас носи оставката в джоба си\". Тя обаче заяви, че управляващите били съсредоточени в това да свършат работата си.\"Екипите работят, подаваме своевременно информация и в момента се въвеждат апарати за самотаксуване, утре ще се оборудват и нови работни места. Нашата работа е да продължим да надграждаме системата и да я приведем в състояние на перфектност\", посочи Аврамова.Тя обясни, че най-големият бум за купуване на винетни стикери се очаква да бъде в края на месец януари. Дотогава ще бъдат въведени и нови начини за това.По данни на министерството до момента са продадени 73 хил. електронни винетки за над 5 млн. лв. Най-масовите винетки са за едногодишен период от време.Към настоящия момент водачите могат да си купят е-винетка от апаратите за самотаксуване, сайтът www.bgtoll.bg, мобилното приложение, областните пътни управления, от мобилния оператор А1, както и от касите на „Изи пей”. Поетапно ще започне продаването им и на още няколко места, сред които ще бъдат и някои големи вериги бензиностанции.Монтирани апарати за самотаксуване има само на граничните пунктове Отоманци, Гюешево, Капитан Андреево. В момента се монтира на Калотина, Станке Лисичково, Златарево и Кулата. Днес изтича срока за монтаж на Дунав мост – Видин, а на шести ще бъдат монтирани на Брегово и Връшка чука. Системата вече работи и на Дунав мост – Русе, Дуранкулак и Кардам.", "date": "2019.01.05", "title": "Петя Аврамова: Неустойки за фирмата, отговорна за неработещите устройства за винетки"}
{"url": "https://offnews.bg/politika/svilenski-koj-shte-plati-parite-ot-lipsvashtite-vinetki-na-balgarskia-694941.html", "text": "\"Кой даде право на един директор в едно държавно ТОЛ управление да казва на цяла България да не спазва закона и да казва \"До 15-и януари не си купувайте винетки\"? На Управителния съвет да казва \"До 25-и няма да проверяваме\"? Кой ще плати тези пари на българския бюджет?\"Това заяви зам.-председателят на ПГ на \"БСП за България\" Георги Свиленски на пресконференция в централата на партията днес.Свиленски припомни, че след като подаде оставка бившият министър на регионалното развитие Николай Нанков остана в Министерството като зам.-министър, за да поеме отговорност и да довърши изграждането на ТОЛ системата. Според Свиленски обаче резултатът е явен. \"Този зам.-министър ще продължи ли да носи тази отговорност?\", попита той.Депутатът от БСП изрази притеснения, че при определянето на цените на винетките за някои общини те ще се окажат прекалено високи, а за други - прекалено ниски. \"Тогава пак министър-председателят еднолично ли ще определя за кой път колко да бъде цената? Това няма ли да се превърне в инструмент за наказание за непослушни общини?\", попита Свиленски. Според народния представител от БСП Дора Янкова, отговорността принадлежи на Министерски съвет и Агенция \"Пътна инфраструктура\". По думите ѝ това, което се е случило в разговора между общините и правителството, е грубо нарушаване на принципите на функционирането на държавността и на публичната държавна инфраструктура.\"Няма как магистрала, първокласен, второкласен и третокласен път да го нарежеш - едното парче на държавата, другото на общината\", заяви тя и подчерта, че когато общините са поставили въпроса дали ще има средства за поддръжка на тази инфраструктура, отговорът е бил отрицателен. \"Отговорност трябва да се носи преди всичко от тези, които въвеждаха електронната винетка и ТОЛ системата - МРРБ и АПИ, но отговорността е и правителствена“, заключи Янкова.Според депутата от БСП Димитър Данчев пък проблемите с електронната винетка са показателни за начина, по който се прави електронно управление в България. Според него за пореден път сме свидетели как една система се прави сама за себе си, без да има каквато и да е връзка с останалите системи на електронното управление - системата за електронните разплащания и система за електронното връчване.\"Къде в тази ситуация е г-н Томислав Дончев, отговорникът за електронното управление у нас, с присъщия му оптимизъм, за да ни обясни какво се случва с архитектурата на електронното управление?\", попита Данчев и подчерта, че имаме категоричен провал във въвеждането на една елементарна и не толкова скъпо струваща електронна система.  ", "date": "2019.01.05", "title": "Свиленски: Кой ще плати парите от липсващите винетки на българския бюджет?"}
{"url": "https://offnews.bg/futbol/iunajted-prodalzhava-da-pecheli-solskiaer-zapisa-rekord-694951.html", "text": "Манчестър Юнайтед продължи победната си серия под ръководството на мениджъра Оле Гунар Солскяер. Тимът записа пети пореден успех след идването на норвежеца. В мач от 3-ия кръг на ФА Къп \"червените дяволи\" надделяха с 2:0 над втородивизионния Рединг и се класираха за следващата фаза.Първото попадение дойде в 22-ата минута, когато Хуан Мата реализира дузпа за 1:0. Испанецът направи двойно подаване с Фред атака в наказателното поле, но бе съборен, а след намесата на ВАР съдията посочи бялата точка.Интригата до голяма степен приключи в 5-ата минута на добавеното време на първата част, когато Ромелу Лукаку се възползва от подаване на Алексис Санчес зад гърба на защитата на гостите, и реализира за крайния резултат 2:0.\"Кралските поданици\" се представиха добре срещу именития си съперник и създадоха доста неприятности на Серхио Ромеро. Аржентинецът обаче спаси всичко възможно.Дебют за \"червените дяволи\" направи 19-годишният холандски халф Тахит Чонг, който се появи на терена след почивката.Юнайтед записа пета победа от пет мача под ръководството на Солскяер, което е рекорд в историята на клуба. И неслучайно феновете на \"Театъра на мечтите\" скандираха: \"Оле, Оле, Оле\", в края на двубоя.", "date": "2019.01.05", "title": "Юнайтед продължава да печели, Солскяер записа рекорд"}
{"url": "https://offnews.bg/obshtestvo/gartcia-ne-propuska-kamioni-prez-gkpp-kulata-promahon-zaradi-snega-694946.html", "text": "Гърция спря пропускането на товарни автомобили на ГКПП \"Кулата-Промахон\" заради усложнена метеорологична обстановка и обилен снеговалеж, съобщи БНР.Ограничението е въведено тази сутрин.За леките автомобили се изискват вериги, те не се спират, но се предупреждават, че ако нямат такива, ще бъдат спрени в района на гр. Серес. Той се намира на 23 км след границата.От 10.00 часа гръцките гранични власти не допускат преминаването през ГКПП \"Илинден\" на товарни и леки автомобили без вериги за сняг на гръцка територия.Заради снеговалежи и заледяване в Гърция има блокирани пътища. Не работи и летище Солун.", "date": "2019.01.05", "title": "Гърция не пропуска камиони през ГКПП Кулата-Промахон заради снега"}
{"url": "https://offnews.bg/sviat/zhalti-zhiletki-protestiraha-pred-tcentralata-na-frans-pres-v-parizh-694952.html", "text": "Над хиляда привърженици на френското движение на \"жълтите жилетки\" проведоха днес кратка мирна демонстрираха пред централата на агенция Франс прес в Париж, но скандираха срещу медиите, предаде АФП, цитирана от БТА.Дошли откъм булевард \"Шан-з-Елизе\", средище на протестите при предишните демонстрации през почивните дни, където тази сутрин в осмия ден на протест имаше митинг, \"жълтите жилетки\" спряха около обяд пред сградата на АФП, на Площада на борсата във френската столица.Вдигнали поглед към офисите на АФП, някои освиркваха агенцията, други размахваха среден пръст или изпъваха ръка със свит юмрук, докато сипеха обиди по адрес на журналистите.След около 30-минутния митинг, по време на който някои \"жълти жилетки\" взеха думата, а други размахваха плакати с лозунги срещу президента Макрон, като \"Кралят Макрон оставя трохи на просяците\", демонстрантите се отправиха към кметството.\"Жълтите жилетки\" са французи, произлизащи от по-бедните слоеве и средната класа, припомня АФП. От 17 ноември насам те осъждат данъчната и социалната политика на правителството, които смятат за несправедливи, и настояват за по-голяма покупателна способност.Гневът им често се обръщаше и срещу медиите, които обвиняват, че са \"колаборационисти\" и вземат страната на правителството, а няколко журналисти бяха нападнати физически от началото на протестното движение.Миналата събота между демонстрантите и силите на реда избухнаха сблъсъци в Париж, близо до сградите на телевизия Бе Еф Ем и \"Франс телевизион\", където неколкостотин \"жълти жилетки\" дойдоха да освиркат \"журналистите колаборационисти\".Вчера вечерта бяха арестувани четирима души след опит за блокада от страна на петдесет \"жълти жилетки\" на централата на регионалния вестник \"Ест репюбликен\", близо до североизточния град Нанси, където е печатницата на изданието.Няколко десетки \"жълти жилетки\" се събраха вчера без инциденти пред \"Сите мултимедиа\" в югозападния град По, където са помещенията на обществената телевизия \"Франс 3\", за да поискат да ги включат на живо. След като не успяха, демонстрантите си тръгнаха в късния следобед.На 27 декември демонстранти, които заявиха, че са от \"жълтите жилетки\", блокираха разпространението на няколко издания на вестници от медийната група \"Уест Франс\".Информацията е на БТА.", "date": "2019.01.05", "title": "Жълти жилетки протестираха пред централата на Франс прес в Париж"}
{"url": "https://offnews.bg/sviat/ungaria-otnovo-se-nadigna-sreshtu-izvanrednia-trud-694953.html", "text": "Хиляди унгарци отново протестираха в центъра на Будапеща срещу , който разрешава на работодателите да възлагат на подчинените си до 400 часа извънреден труд годишно, предаде БТА.Това е пореден протест за последните седмици. Опозиционни групи организират демонстрациите срещу авторитарното според тях управление на консервативния премиер националист Виктор Орбан.Днешният протест бе организиран от опозиционни партии, синдикати и граждански сдружения. Той бе насочен главно срещу новият трудов закон, наричан \"робовладелски\" от критиците му.Протестиращите преминаха под снега в шествие от историческия Площад на героите до сградата на парламента на брега на Дунава, носейки транспаранти с надписи като \"Да изметем режима\".Някои демонстранти носеха табели с призив за национална стачка или постваха такъв призив в социалните медии.Изменението на Кодекса на труда, което бе прието от парламента миналия месец, е подложено на остри критики и предизвика най-големите улични протести от повече от година. Новият текст може потенциално да прибави по около два допълнителни часа към всеки работен ден, или еквивалента на още един работен ден в седмицата. В същото време заплащането за този труд може да бъде забавена до три години. Законът не е бил обсъден със синдикатите.В четвъртък управляващата партия Фидес повтори, че протестите са част от кампания за изборите за Европейски парламент през май в помощ на поддръжниците на масовата миграция в ЕС.", "date": "2019.01.05", "title": "Унгария отново се надигна срещу извънредния труд"}
{"url": "https://offnews.bg/sviat/ruskata-patriarshia-za-nezavisimata-tcarkva-na-ukrajna-prosto-list-ha-694947.html", "text": "Подписването на томоса за разколниците в Украйна окончателно откъсна Вселенската патриаршия от световното православие, заяви пред ТАСС днес прессекретарят на патриарха на Руската православна църква, свещеник Александър Волков, цитиран от БТА.\"Патриарх Вартоломей окончателно се откъсна от световното православие, тръгвайки по пътя на разкола\", каза той, коментирайки подписания днес от Вартоломей в Истанбул томос за автокефалия на новосъздадената обединена православна църква в Украйна.Според прессекретаря на руския патриарх Кирил \"подписването на томоса е нищожно от канонична гледна точка и е трагично за Вартоломей и неговите поддръжници, подписали днес своята духовна капитулация\".По същия начин се изрази и председателят на синодалния отдел на Московската патриаршия по взаимоотношенията на църквата с обществото и медиите Владимир Легойда. \"Томосът е просто лист хартия, резултат от необуздани политически и лични амбиции. Той е подписан в нарушение на каноните и затова няма никаква канонична сила\", писа Легойда в своя блог в месинджъра \"Телеграм\".Той напомни, че приближава един от главните християнски празници, радостта от срещата с който не може да бъде отнета от никакви политически сили. \"Както и да се опитват някои украински политици с помощта на истанбулския патриарх да отнемат Рождество Христово (което в Русия и Украйна се отбелязва по стар стил на 7 януари - б.р.) от милионите вярващи в Украйна, то все пак ще настъпи\", отбеляза Легойда.", "date": "2019.01.05", "title": "Руската патриаршия за независимата църква на Украйна: Просто лист хартия"}
{"url": "https://offnews.bg/sviat/zhaltite-zhiletki-s-parvi-protesti-za-2019-g-694944.html", "text": "Осми ден на протести срещу правителството във Франция организират \"жълтите жилетки\".В сряда бе арестуван един от най-изявените им представители, припомня Франс прес. \"Жълтите жилетки\" нарекоха ареста политически и обявиха засилване на протестите.За първия ден на протест за 2019 г. се предвиждат демонстрации в Париж и други френски градове, като в столицата са обявени две акции.  По данни на министерството на вътрешните работи на 29 декември във Франция са били преброени 12 000 протестиращи по обед. На 22 декември те са били 38 600, а на 17 ноември, когато възникна движението на \"жълтите жилетки\", по улиците на френските градове са били 282 000 души. Около 60 представители на „жълтите жилетки” са се опитали да окупират днес логистичен център на Amazon, разположен в източна Франция. След сблъсъци с полицията са задържани 18 от участниците в акцията, включително и непълнолетно момиче. Протестиращите са решили да блокират пътя между градовете Севре и Люкс. Започнали са да хвърлят камъни, в резултат на което има ранен полицай.", "date": "2019.01.05", "title": "Жълтите жилетки с първи протести за 2019 г."}
{"url": "https://offnews.bg/politika/delchev-sistemata-za-e-vinetkite-ne-zaraboti-zashtoto-niakoj-po-veri-694930.html", "text": "Антикорупционният закон, приет преди година, за едни е майка, а за други мащеха. Нито един от министрите, депутатите или кметовете на ГЕРБ не бяха сериозно проверени през тази година. Това каза председателят на Движение България на гражданите Димитър Делчев по БНР. Комисията насочи вниманието си основно към техните опоненти. Както от ДБГ предупредихме още при приемането му, законът е направен така, че едни корумпирани да пази, а други да удря, като това положение се гарантира законово чрез зависимост на ръководството на КПКОНПИ от актуалната партия на власт, каза още Делчев.Той беше категоричен, че правителството не е напреднало въобще в ефективната борба с корупцията. Според него това е причината всяко ново нещо, независимо дали електронна система или площад, да се оказва некачествено. Като пример Делчев даде системата за електронните винетки, която повече от месец не може да заработи нормално, защото някой по веригата нещо е откраднал.По отношение на последните поправки в антикорупционния закон Делчев заяви, че са налице купища двойни стандарти. Той определи предложението за премахване на проверките на общинските съветници като абсурд, тъй като те са най-висшата власт на местно ниво и през тях минават корупционни схеми. Според Делчев прегръдката между ГЕРБ и ДПС за прокарването на тази поправка е показателна за липсата на опозиция.От друга страна депутатите дадоха право на Комисията да отнема имущество на хора, за които съдът е признал, че са невинни, посочи председателят на ДБГ. Тъй като рискът от репресия и произвол е значителен, считам, че Висшият адвокатски съвет трябва да поиска Конституционният съд да признае поправката за противоконституционна и нарушаваща принципа за неприкосновеност на частната собственост при липса на преобладаващ обществен интерес, когато се касае за невинни, подчерта председателят на ДБГ. ", "date": "2019.01.05", "title": "Делчев: Системата за е-винетките не заработи, защото някой по веригата нещо е откраднал"}
{"url": "https://offnews.bg/ikonomika/prof-stiv-hanke-evrozonata-shte-izpadne-v-retcesia-neshtata-ne-izgl-694931.html", "text": "Еврозоната ще изпадне в рецесия тази година, Европа върви към забавяне заради структурните проблеми на икономиките на отделните държави. Това заяви икономистът проф. Стив Ханке, известен като \"бащата на валутния борд\", по БНР. Нещата изобщо не изглеждат добре. Още по-лоша е ситуацията в Китай. Реално - икономиката там расте, но не с тези темпове, с които се очаква. Това технически има същия ефект, както би имала рецесия за тази икономика. А Китай е много важен, защото е двигател на глобалния растеж, обясни проф. Ханке. Той критикува желанието на България да се присъедини към еврозоната и да се откаже от борда. По думите му Европейската централна банка действа „хаотично“ и допълнително усложнява ситуацията във валутния съюз, в който има много структурни проблеми. \"В България нямате истински специалисти, които осъзнават как функционира валутният борд. Няма борд, който се е провалил. Той може да продължи изключително дълго време, всъщност - завинаги. Голямата грешка от присъединяването към еврозоната е свързано с преотстъпване на възможностите за опериране със собствената валута. Това е част от националната независимост на страната. Ще трябва да се включите в онази бъркотия в еврозоната, където управляващите не знаят какво правят. Те действат изключително хаотично. Честно казано, мисля, че еврозоната върви към нищото. ... Именно заради това не трябва да се отказвате от валутния борд. Вие сте сред страните с най-малък държавен дълг, имате много добър фискален контрол. Не разбирам защо искате да се присъедините към система, която може да гръмне и да се окажете в ситуацията на Гърция. Това е пълна лудост, категоричен е Ханке.", "date": "2019.01.05", "title": "Проф. Стив Ханке: Еврозоната ще изпадне в рецесия, нещата не изглеждат добре"}
{"url": "https://offnews.bg/temida/vazmezdie-edna-ot-meditcinskite-sestri-osadi-9-ot-machitelite-si-v-li-694935.html", "text": "Близо 12 години след завръщането у нас, една от осъдените в Либия по т.нар. „СПИН процес“ медицински сестри дочака справедливост. На първа инстанция, в Софийския градски съд, Нася Ненова осъди девет от своите мъчители.Служителите на Главно следствено управление на Джамахирията, сред които и един генерал, да платят на Нася Ненова 500 000 лева обезщетение за неимуществени вреди и 26 617 лева за имуществени, постанови съдия Вергиния Мичева от СГС, съобщи Де факто. Това е единственото от петте дела, заведени от медицинските ни сестри, с благополучен финал засега. Две от делата – по исковете на Кристияна Вълчева и на Валентина Сиропуло, са прекратени от СГС. Останалите две – по исковете на Снежана Димитрова и на Валя Червеняшка, все още са висящи. Българските медицински сестри Кристияна Вълчева, Нася Ненова, Валентина Сиропуло, Валя Червеняшка, СнежанаДимитрова и палестинският лекар Ашраф ал-Хаджудж бяха арестувани в Триполи през 1999 г. по обвинение за заразяването на над 400 либийски деца с вируса на СПИН и заговор срещу Джамахирията. По-късно бе задържан и съпругът на Кристияна Вълчева д-р Здравко Георгиев. Те прекараха години наред в затвори и бяха подложени на зверски мъчения, преди да бъдат осъдени на смърт, по-късно присъдата бе заменена с доживотен затвор. През юли 2007 г., със самолет на тогавашната съпруга на френския президент Сесилия Саркози осъдените са върнати в България. А българският президент Георги Първанов ги помилва. ", "date": "2019.01.05", "title": "Възмездие: Една от медицинските сестри осъди 9 от мъчителите си в Либия по СПИН процеса"}
{"url": "https://offnews.bg/politika/ninova-bsp-iska-ostavki-na-ministri-ne-na-chinovnitci-za-vinetkite-694934.html", "text": "За стотици български граждани Новата година започна с проблеми, с напрежение,  с тревоги около винетките. Проблемът с винетките показва, че системата е в пълен хаос, управляват ни некомпетентни и неграмотни хора, унищожена е правовата държава и държавността изобщо.Борисов се подиграва с народа с изказванията си, за неговото правителство отново няма отговорност, а за хората отговорността е - 180 млн. лв. от джоба им, сега и глоби, ако им бъдат наложени, и напрежението, на което са подложени, заяви лидерът на БСП Корнелия Нинова днес.По думите й правовата държава е унищожена, защото предложенията за въвеждането на системата не са били направени по нормалния законов ред, нямало е никакво съгласуване, не са били внесени  от МС, а от депутати от ГЕРБ - Нанков, Иванов и група. \"Сега обаче не виждаме никъде тези депутати - да излязат и да обяснят - какво направиха и каква тежка отговорност носят\", каза още тя и припомни, че последните поправки в закона са били внесени на 17-ти декември, на 31-ви декември Борисов е включил Северната тангента ,а на 2-ри януари я е извадил. По думите й това е доказателство за хаоса, некомпетентността, неграмотността и пълното погазване на правовата държава и на законодателния ред в страната. Според нея управляващите се подиграват с народа, защото изказването, че когато се преминава от хартиен към електронен носител винаги има сътресения, е абсурдно.\"Никога няма сътресения, г-н премиер, нито в Германия, нито в Австрия, нито в Унгария има сътресения. Има в България, защото и администрацията, и МС са абсолютно некомпетентни да проведат тази система така, както трябва\", категорична бе Нинова.  Корнелия Нинова заяви, че няма отговорност за правителството и това става ясно и от решенията, които са взети днес - отново трима чиновници ще носят отговорност, вместо най-високата политическа отговорност, която трябва да поеме правителството. За нас оставката на министри е абсолютно задължителна в този случай. Отговорността е политическа, а не на чиновници, заради това, което причиниха на всички, заключи Корнелия Нинова. ", "date": "2019.01.05", "title": "Нинова: БСП иска оставки на министри, не на чиновници, за винетките"}
{"url": "https://offnews.bg/evropa/snezhna-buria-otmeni-poleti-i-zatvori-patishta-v-germania-i-gartcia-694936.html", "text": "Обилни снеговалежи забавиха и отмениха множество полети в Германия и Гърция и прекъснаха движението по редица немски и гръцки пътища. Заради снежни бури в Германия редица полети бяха отменени или забавени на мюнхенското летище, предаде ДПА. В някои райони покрай Алпите снежната покривка стигна половин метър. Говорител на летището в Мюнхен приканил пътниците да проверят онлайн кои полети са все още активни, тъй като някои авиолинии имали проблеми, предаде БТА. Движението по някои пътища в Германия също е прекъснато, а метеоролозите предупреждават и за опасност от лавини. Самолет от Лондон за Солун със 182 пътници на борда бе пренасочен и кацна в западния румънски град Тимишоара тази нощ, предаде Медиафакс. Според представители на летището в Тимишоара полетът е бил на нискотарифната компания \"Райенъеър\". След като 182-ата пътници слезли на аерогарата, те получили помощ от представители на компанията, която им дала опцията да заминат с автобуси до Гърция. \"Над 100 пътници заминаха с автобуси, а 71 души се отказаха и останаха на летището\", пише в съобщение на летището в Тимишоара, цитирано от БТА. Друг полет от Виена пък е кацнал в Скопие.Пътната обстановка в Гърция също е засегната от лошото време. На места снегът достига един метър височина. Гръцката полиция излезе с официална информация за районите с ограничено движение, предаде изданието \"Thestival.gr\". Съобщение от главната дирекция на полицията в Централна Македония приканва пътуването по почти всички национални и местни пътища с изключение на магистралата \"Виа Игнатия\" да се извършва само с вериги за сняг. Полицията още съветва пътниците да тръгват само с телефони със заредени батерии и да избягват пътуването по заснежени пътища като цяло.", "date": "2019.01.05", "title": "Снежна буря отмени полети и затвори пътища в Германия и Гърция"}
{"url": "https://offnews.bg/politika/borisov-naredi-tri-uvolnenia-zaradi-skandala-s-elektronnite-vinetki-694919.html", "text": "Трима души ще бъдат уволнени заради скандала с електронните винетки по нареждане на премиера Бойко Борисов. От постовете си изхвърчат двама ръководители в АПИ и един от съветниците на регионалния министър, заради недобрата организация при подготовката и въвеждането на електронната винетка, съобщиха от Дондуков 1.   Като член на Управителния съвет на Агенция „Пътна инфраструктура“ ще бъде освободен Веселин Давидов, който отговаря за електронната система за събиране на такси за използване на републиканската пътна мрежа. С постовете си ще се разделят още Антон Антонов, директор на Националното тол управление в АПИ, и Радослав Николов, съветник в Политическия кабинет на министъра на регионалното развитие и благоустройството. ", "date": "2019.01.05", "title": "Борисов нареди три уволнения заради скандала с електронните винетки"}
{"url": "https://offnews.bg/tenis/federer-otvia-zverev-i-dade-avans-na-shvejtcaria-za-kupa-hopman-694933.html", "text": "20-кратният шампион от Големия шлем Роджър Федерер се справи изненадващо лесно срещу Александър Зверев и го победи с 6:4, 6:2. Така Швейцария дръпна с 1:0 победи срещу Германия във финала за Купа Хопман.По този начин \"кръстоносците\" са на прага да спечелят отново турнира, след като триумфираха и през миналата година с трофея.Ако Белинда Бенчич спечели трудния си мач с Анджелик Кербер във втория мач за деня, то швейцарците ще изравнят по трофеи Испания в последното издание на надпреварата. Немците все още имат шанс за обрат, гонейки своята трета титла след успехите през 1993 и 1995г.Доста интересно е да се припомни, че преди година по същото време отново тези две страни играха финал в турнира и Швейцария тогава спечели с 2:1 победи.Иначе Федерер проби решително в десетия гейм на първия сет подаването на своя противник, а във втория сет проби на два пъти сервис гейма на германеца - във втория и осмия гейм. По този начин подпечата победата си.", "date": "2019.01.05", "title": "Федерер отвя Зверев и даде аванс на Швейцария за Купа Хопман"}
{"url": "https://offnews.bg/sviat/prekratiha-izdirvaneto-na-chetirima-skiori-v-norvegia-zaginali-sa-pod-694920.html", "text": "Търсенето на четиримата скиори, които най-вероятно са били затрупани от падналата преди два дни в Северна Норвегия лавина, е прекратено. Групата от трима финландци и една шведка е в неизвестност от сряда следобяд. Въпреки тежките метеорологични условия, които затрудниха работата на спасителните екипи, търсенето с хеликоптер позволи тази сутрин да бъдат засечени сигналите на два транспондера в района на падналата лавина, съобщиха АФП и БТА.\"Това потвърждава предположението ни, че изчезналите са били затрупани от лавината. Вече не смятаме за вероятно някой от тях да е оцелял\", заяви комисар Астрид Нилсен от полицията в Тромсьо, като подчерта, че от падането на лавината са минали вече два дни.Доктор Мадс Гилбърт от Университетската болница на Северна Норвегия посочи, че при подобни случаи хората оцеляват минути, а не часове.Лекарят бе категоричен, че няма повече медицински основания търсенето да продължи. ", "date": "2019.01.05", "title": "Прекратиха издирването на четирима скиори в Норвегия, загинали са под лавина"}
{"url": "https://offnews.bg/obshtestvo/spasi-sofia-skochi-sreshtu-mvr-zaradi-nadraskanata-fasada-na-sveti-se-694921.html", "text": "Неправителствената организация Спаси София скочи срещу МВР, поводът е вандалски надрасканата църква \"Св. Седмочисленици\" на \"Граф Игнатиев\". Поредна вандалска проява в София, като този път осквернена е една от най-красивите църкви в града. Надраскването на фасадата на храма Св. Седмочисленици е абсолютно недопустима проява и направилите го трябва да понесат строги последствия. За съжаление, през последните години подобни срамни актове зачестяват - надраскани сгради, паметници на архитектурата, счупени дървета, спирки и пейки, откраднати и изкривени знаци, вандализирани игрища и детски площадки. Докато колективно не осъзнаем, че малкото направено от Общината или Държавата е наше общо имущество, което следва да пазим и оценяваме, градът ни, а с това и обществото ни ще са обречени на провал и застой, пишат от организацията на страницата си във фейсбук. От Спаси София посочват още, че на практика няма фасада, превозно средство, спирка или знак, които да не са надраскани или облепени с реклами и стикери и питат \"как е възможно това да се случи на метри от централата на МВР, институцията на която плащаме над 1 млрд. лв годишно...\". В текста им се казва още: ПС. Все още чакаме и МВР да каже, кой вадеше паветата от бул. Дондуков и чие нареждане изпълняваше!", "date": "2019.01.05", "title": "Спаси София скочи срещу МВР, заради надрасканата фасада на Свети Седмочисленици"}
{"url": "https://offnews.bg/sviat/pet-momicheta-izgoriaha-v-zala-za-igra-v-polsha-694922.html", "text": "Пет момичета загинаха при пожар в Полша. Огънят е обхванал зали за игра от типа \"ескейп румс\", при които играчи се опитват да излязат от заключени стаи като разгадаят код. Пожарът е лумнал в град Кошалин в северна Полша, съобщи БНТ. Смята се, че момичетата са празнували рождения ден на едно от тях, което е било на 15 години. Мъж е в болница с тежки изгаряния.Причината все още се разследва, не е ясно дали е избухнала газова бутилка или пламъците са предизвикани от друго.Игрите от този тип са изключително популярни напоследък в Полша, където има над 1000 зали от този тип.", "date": "2019.01.05", "title": "Пет момичета изгоряха в зала за игра в Полша"}
{"url": "https://offnews.bg/futbol/botev-plovdiv-prodade-golmajstora-si-v-portugalia-694925.html", "text": "Нападателят Стивън Петков вече не е футболист на Ботев (Пловдив), след като клубът сключи договор с португарския клуб Фейрензе за прехвърлянето на състезателните права на футболиста.23-годишният таран бе привлечен през есента на 2017 г., като за сезон и половина с \"жълто-черния\" екип записа 48 официални участия, в които отбеляза 25 попадения.По време на престоя си в Ботев Стивън се отличи с висок процент ефективност пред гола, като бележеше попадение на средно около 100 игрови минути. Контрактът на юношата на Левски с новия му клуб е до 2022 година.Това съобщиха от Фейрензе, публикувайки снимка на новия си футболист.", "date": "2019.01.05", "title": "Ботев Пловдив продаде голмайстора си в Португалия"}
{"url": "https://offnews.bg/obshtestvo/zapochvat-chestvaniata-za-171-g-ot-rozhdenieto-na-hristo-botev-694923.html", "text": "В Калофер започват проявите, свързани със 171-вата годишнина от рождението на поета революционер Христо Ботев, която се навършва утре. В Националния музей „Христо Ботев“ ще бъде представен късометражният филм „На прощаване“ и ще се проведе среща с творческия екип, създал продукцията. Вечерта в сградата на читалището ще се състои тържествено събрание. След това ще бъде представена театралната постановка „Духът на поета“. Митингът поклонение ще бъде утре на Централния площад в Калофер. И във Враца днес започват проявите, свързани с отбелязването на 171-вата годишнина от рождението на поета революционер.По традиция във Враца рождението на Христо Ботев на 6 януари се отбелязва в навечерието му с Ботева вечер в Историческия музей в града. Тази вечер тя ще започне с изложба с вещи на поета-революционер. Експозицията е под наслов „Христо Ботев - живот и дело“. След това ще има среща-разговор с Неда Антонова - единствената българка носител на приза „Златен меч“, съобщи БНР. ", "date": "2019.01.05", "title": "Започват честванията за 171 г. от рождението на Христо Ботев"}
{"url": "https://offnews.bg/futbol/bozhinov-mozhe-da-igrae-vav-vratca-i-naprolet-694928.html", "text": "Кметът на Враца Калин Каменов заяви, че нападателят на местния Ботев Валери Божинов може да остане в клуба, въпреки че договорът му изтече.Футболистът чакаше оферта от чужбина, но на този етап подобна не е налична.\"Разбира се, че Валери Божинов може да остане в Ботев, ако не получи чаканата оферта. Трансфер в Левски? Нормално е да се шуми около него, все пак той е известен футболист.По всяка вероятност ще започне подготовка с нас на 08.01. След това ще видим какво ще се случи\", каза Каменов пред \"Тема Спорт\".", "date": "2019.01.05", "title": "Божинов може да играе във Враца и напролет"}
{"url": "https://offnews.bg/futbol/liupko-petrovich-veche-ima-idei-za-selektciata-na-tcska-694926.html", "text": "Консултантът на ЦСКА Люпко Петрович сподели мнението си относно предстоящата зимна селекция. Той се завръща в София в края на тази седмица, а треньорът Нестор Ел Маестро се очаква да е в България до понеделник. Двамата ще проведат редица срещи с ръководството по отношение на селекцията. Петрович ще има последната дума за привличането на играчи, които е гледал и смята, че ще паснат на отбора.“Трябва да сме изключително прецизни със селекцията. Няма да бързаме, нито ще взимаме много футболисти. Необходимо е да подберем най-точните хора, просто защото нямаме право на грешка. Процесът на избор е дълъг и може да продължи повече от месец. Сега не гоним краен срок. Работим постоянно по селекцията, в контакт сме с доста хора, но като има нещо конкретно, тогава ще го обявим”, каза Петрович пред “Тема спорт”.“Аз се връщам в България в неделя и от понеделник съм на работа. В почивката изгледах на няколко пъти запис на Вечното дерби. Исках да обърна внимание конкретно на този мач”, допълни сърбинът.Очаква се “червените” да вземат три попълнения през зимата, като едно от тях със сигурност ще е офанзивен халф. Трансфер на Тодор Неделев е малко вероятен, тъй като той е близо до преминаване в клуб от чужбина. “Армейците” вече са се насочили към други играчи на този пост, но въпреки това до последно ще следят случващото се с Неделев.През декември се появи информация, че клубът се интересува и от вратар и централен защитник от Швеция, но тяхното привличане също няма да стане факт, поне засега. ЦСКА не планира мащабна селекция, а ще опита да засили допълнително конкуренцията, както стана през лятото. По-сериозен входящ трансфер може да бъде осъществен само при продажба на Десподов. Клубът ще вземе решение за бъдещето на крилото в края на януари.“Червените” се събират на 9 януари (сряда), а на 13-и януари (неделя) е планирана първата открита за медиите тренировка.", "date": "2019.01.05", "title": "Люпко Петрович вече има идеи за селекцията на ЦСКА"}
{"url": "https://offnews.bg/obshtestvo/gripna-epidemia-do-2-sedmitci-virusite-obichat-studa-694927.html", "text": "До две седмици в някои области на страната ще бъде обявена грипна епидемия. Тази година грипове от вида H1N1, известен като свински грип, и H3N2 са основните причинители на заболяването. Това заяви д-р Ангел Кунчев, главен държавен здравен инспектор, по Нова тв. Симптомите са познати - отпадналост, висока температура, кашлица, главоболие. Процентът на усложненията от грипа е нисък - около 1%, уточни експертът. Разбирането, че вирусите се влияят много от времето не е съвсем вярно. От климата се влияе състоянието на нашия организъм и оттам са тези промени в заболяемостта. Истината е, че вирусите обичат студа. Грипът си е заразно заболяване. Топло или студено, той се разпространява, каза още д-р Ангел Кунчев. ", "date": "2019.01.05", "title": "Грипна епидемия до 2 седмици, вирусите обичат студа"}
{"url": "https://offnews.bg/horoskop/horoskop-za-5-11-ianuari-ot-antonia-mechkova-694065.html", "text": "Период, изпъстрен с куп празнични поводи, но за вас ще се окаже и наситен с трудности и напрежение. Доста Овни трябва да бъдат много бдителни, за да се справят с всяка ситуация, която поставя под въпрос постигнатото в служебната сфера или бизнеса. В понеделник проучете задълбочено нещата, във вторник обърнете внимание на слабостите в партньорствата, сряда може да ви накара да търсите нови сътрудници и съюзници. Четвъртък и петък са за търпеливите, още няма условия за новите ви проекти. Мерете обичта с ум и сърце, не с пари.Четвъртък и петък ви водят по тържества на рода и познати, някои наистина има какво да отбележат – служебен или личен повод, пък и подобряването на настроението е очевидно. Телците да не прекаляват в нищо, не са се справили напълно с проблемите в работата или екипа си. От събота се държите настрана от споровете на околните, струпват ви се много задачи, трябва да се покаже и подчертана бдителност. Вторник е най-тегав, но все пак избягвайте разправии с близки, не вие ще ги спрете да не направят грешки. Вас ви пази късметът ви.Това 7-дневие ви подтиква да упорствате, но много тактично за изпълнение на планове и желания. Част от Близнаците се натъкват на пречки в личната сфера, с търпение ще поизчакат развоя на ситуацията, ще проверят пак и пак дали избраникът им заслужава чувствата им. В работата може да се наложи леко отдръпване, макар че сте пълни с енергия и идеи още от понеделник. Вторник е за самостоятелни дейности, от сряда съюзите ви са по-здрави, в четвъртък получавате покровителство и в петък делата вече тръгват с обичайния ритъм.Гоните високи делови цели, но тези 7 дни предполагат подчертано търпение, за да не прокудите добрия си шанс. Група Раци се натъкват на сериозни пречки още през уикенда, но да си спестят споровете с близки, а от понеделник – и с колеги, клиенти, съседи... Вторник ще ви изправи пред неясноти, не бързайте с тежки решения, а в сряда не разкривайте намеренията си пред случайни хора. Четвъртък ви кара да вплетете плановете си в проектите на ваши покровители, не е нужно да са голям кръг или да спорите с тях, те ви водят, а вие печелите.Чак петък открива делови шансове, заредете се със самообладание за решаване на лични и бизнес проблеми. Дните носят и поводи за почерпка, но Лъвовете да внимават с компании, не всяка е подходяща за тях, а и е редно да използват времето за укрепване, за тонизиране. В понеделник не огласявайте идеите си за нови изяви, трупайте информация, усъвършенствайте някои умения. Вторник ще ви се види по-тежък, в сряда не искате и да споделяте грижите си, може да са финансови или с партньори. Не се налагайте и ще видите най-добрия изход.Знаете си: труд не отива на вятъра и мнозина се стараят в работата, а това води нови съюзници, покровители. Е, Девите да бъдат и по-бдителни, ако искат да осъществят идеите си за изява и печалби, иначе току виж попаднат на някои неподходящи бизнес партньори или с небрежност пропилеят хубав шанс. През уикенда не критикувайте околните, а гледайте себе си, мнозина губят нещо, което вече са хванали. Понеделник и вторник са уморителни, нервни, от сряда усещате прилив на сили. Не се налагайте на близки и не чакайте тяхна помощ.Период на празници като Йордановден и Ивановден, ще уважите куп колеги и познати, но вниманието ви е за най-близките и дома. Везните кипят от енергия за изява, ще се погрижат за укрепване на деловите съюзи, май трябва да бъдат по-взискателни към другата страна. В понеделник се пазите от чужди спорове, във вторник окуражавате и околните, че трудът им ще даде плод рано или късно. От сряда си налагате ограничения – и за купони, и за харчове, а и няма да настоявате обезателно на своите идеи. Защитавате своето щастие в любовта.Делата ви вървят, а дали ще се гордеете с постиженията си?... Скорпионите се вторачват в свои успехи и печалби, проявяват леко безразличие към тревоги и радости на околните. Е, познати и колеги ще го преглътнат някак, но близките ви очакват разбиране и помощ. В понеделник ги окуражете, че нещата им ще тръгнат, във вторник не забравяйте финансовата подкрепа, която са ви оказали, може би трябва да им върнете жест. В четвъртък и петък съюзите и приходите ви тревожат, ще ги стабилизирате, важно ви е да се допълвате в партньорства.Делата ви вървят, но дано не ви подлъгват да отслабите бдителността си в служебен и личен план. Група Стрелци тичат по купони, поводи има. Е, редно е да бъдете по-внимателни със срокове и качество при изпълнение на задачите, да поддържате използваната техника в изрядно състояние. В понеделник май възникващите пречки ви изненадват доста, а те всъщност са следствие от ваши минали пропуски, от предоверяване към колеги. Предпазливите ще се радват на добри резултати от сряда нататък, справят се с рискови моменти в любовта.Това 7-дневие е изпъстрено от празнични поводи, до вторник може да забавите темпото в работата. В едни случаи Козирозите се заемат с по-трудни проекти, във втори се налага да пътуват, да проучват информация и кандидати за нови партньорства. Ще се справите с всичко, ако търсите работа – идват оферти. От сряда ви се откриват изненадващи шансове за изява и печалби, ще вложите много от себе си, за да ентусиазирате и другите участници в проектите. Е, не се палете чак толкова, енергия и нежност нека останат и за любовни радости.След Ивановден ви се струпват доста и трудни задачи, така че празнувайте, но и обмисляйте работната си програма. Някои Водолеи разчитат на покровители и разбиране от шефа си, ала хората имат и други грижи освен техните. Мъчете се да привличате съмишленици, да намерите навременни услуги дори и да сте се нагърбили с ангажименти на колеги, познати, съседи. В сряда и четвъртък ще проличи, че се справяте с всяка ситуация, в петък току виж ви натоварят с лидерство, и това го можете. Опазвате любовта си от интриганти и съперници.Четвъртък и петък ви носят добри шансове за изява и печалби, но дотогава следва да бъдете по-внимателни при уреждане на бизнес отношения. Едни Риби се увличат по предложения за бързи приходи, да не останат поизлъгани. Втора група от събота да проучват по-задълбочено условията за нови проекти, ще се справят с всякакви пречки, но ще е за сметка на пропилени сили и пари. Трудностите в понеделник-сряда да не ви противопоставят на околните, ако има интрига, ще я неутрализирате. Изглаждате неразбирателства с най-близки.", "date": "2019.01.05", "title": "Хороскоп за 5 – 11 януари от Антония Мечкова"}
{"url": "https://offnews.bg/obshtestvo/glosov-problemite-s-elektronnite-vinetki-sa-i-zaradi-hakerska-namesa-694924.html", "text": "До 15 януари ще се проявява толерантност към шофьорите, които не са успели да си купят винетка. Над 80% от действащите хартиени стикери са със срок до края на месеца. Системата на КАТ в момента се свързва с тази на ТОЛ управлението. КАТ обаче няма да глобяват за електронни винетки, а за липса на действаща книжна винетка, при положение че няма друга. Това заяви шефът на АПИ Светослав Глосов по Нова тв. Дейността на АПИ не се свежда само до продажбата на винетки. Има си членове на Управителния съвет, които отговарят за различни видове дейности. До вчера на обяд не знаех . Това е преценка на премиера, коментира Глосов. Не е изключено още хора да понесат отговорност за хаоса с винетките, това ще стане ясно през следващата седмица, допълни той. Той поясни, че освен софтуерните проблеми, е имало и хакерска намеса в системата. Хора са злоупотребявали с услугата за конвертиране на хартиени в електронни винетки. Това не се дължало на слаба защита, а на слабост в разработката на софтуера. Този проблем също се отстранява.", "date": "2019.01.05", "title": "Глосов: Проблемите с електронните винетки са и заради хакерска намеса"}
{"url": "https://offnews.bg/obshtestvo/snegovalezhite-spirat-za-kratko-temperaturite-padat-do-minus-15-694910.html", "text": "Снеговалежите спират за кратко, студен въздух обаче продължава да нахлува от северозапад. Минималните температури днес ще са от минус 8 до минус 3 градуса, а максималните ще стигнат до 2-3 градуса под нулата. Край морето ще духа умерен вятър, термометрите ще са качат до 3 градуса, а сред вълните от 2-3 бала ще е над два пъти по-топло - температурата водата ще е около 7 градуса. Над планините ще е облачно, само в Стара планина ще грее повече слънце. Сняг ще вали в Рила и Родопите. Максималната температура на височина 1200 метра ще е около минус 7, а на 2000 метра – около 12 градуса под нулата. Утре застудяването продължава, в северната част от страната ще вали сняг. В началото на следващата седмица ще има повече слънце, но термометрите ще паднат до минус 15 - минус 17 градуса. ", "date": "2019.01.05", "title": "Снеговалежите спират за кратко, температурите падат до минус 15"}
{"url": "https://offnews.bg/obshtestvo/loshite-dni-svarshvat-dnes-na-zimnia-krastovden-e-vreme-za-zhelania-694802.html", "text": "Християните отбелязват днес Зимен Кръстовден или Попова Коледа. Празникът е наричан още Водокръст, имен ден честват Кръстьо и Кръстина. Според народните вярвания на 5 януари се пропъждат \"мръсни дни\", които започват на 25 декември и свършват на Кръстовден. Това са \"некръстените\" дни, в който новороденият Исус Христос все още не е получил Светото Кръщене.През деня в църквата се отслужва служба, попът кръщава водата, като в нея пуска кръст. После със светената вода и китка босилек той ръси къщата, за да изгони лоши, нечисти сили и болести от нея. Домакините слагат паричка в котлето със свещена вода. Утре - на Йордановден, попът хвърля кръста в река или водоем.Смята се, че в нощта на Зимния Кръстовден срещу Йордановден, небето се отваря, но само праведните могат да го видят и пожелаят ли си нещо - ще се сбъдне. Вярва се, че на този ден животните и птиците проговарят с човешки глас, а всички реки и поточета спират за миг, за да се пречистят и потекат отново.Трапезата на Попова Коледа е постна, на масата се слагат боб, зеле, сърми, плодове.", "date": "2019.01.05", "title": "Лошите дни свършват днес, на Зимния Кръстовден е време за желания"}
{"url": "https://offnews.bg/futbol/skandal-s-kokain-trese-anglijskata-vissha-liga-694932.html", "text": "Голям наркоскандал тресе Англия, след като стана ясно, че двама английски футболисти са употребили кокаин и в крайна сметка от ФА са започнали разследване по случая.Според британското издание \"The Sun\" жена, която е получила покана да употреби бялото вещество, признава, че въпросният играч от Висшата лига на няколко пъти е влизал в тоалетната, за да се дрогира в нощен клуб и в крайна сметка е бил изгонен от охраната.\"Той дори не знаеше какво се случва и не можеше да стои прав\", признава свидетелката. Името на играча се пази в тайна. Това е вторият футболист от елита на Англия, който е бил уличен в употреба на кокаин.Изданието твърди, че вече има шестима играчи, които са дали положителна проба за употреба на наркотици, но техните имена се пазят в тайна за момента.", "date": "2019.01.05", "title": "Скандал с кокаин тресе английската Висша лига"}
{"url": "https://offnews.bg/sviat/strelba-v-bouling-v-sasht-zhertvi-i-raneni-694937.html", "text": "Масова стрелба взе жертви в САЩ. Изстрели са прозвучали в боулинг зала в град Торънс, на 30 км южно от Лос Анджелис в Калифорния.Местната полиция първоначално съобщи в туитър за много жертви. По-късно властите уточниха, че са загинали трима души, а други четирима са ранени. Сигналът е получен рано тази сутрин за стрелба на игрището Gable House Bowl. Инцидентът е станал в обект, където има боулинг, електронни игри и лабиринт за битки с лазерни пушки. По първоначални данни най-малко двама души са били простреляни в района на бара на центъра. Чути са и още изстрели. Според свидетели, цитирани от \"Лос Анджелис Таймс\", в залата е имало скандал непосредствено преди инцидента.Полицията призова хората да стоят далеч от района. ", "date": "2019.01.05", "title": "Стрелба в боулинг в САЩ, жертви и ранени"}
{"url": "https://offnews.bg/obshtestvo/pet-novi-uchilishta-shte-se-stroiat-v-sofia-puskat-platforma-za-signa-694913.html", "text": "Пет нови училища ще се строят в София през тази година. Те ща са в кварталите \"Манастирски ливади - Изток\", “Витоша ВЕЦ - Симеоново”, “Карпузица”, “Драгалевци” и “Малинова долина”. Целта ни е във всеки квартал на столицата да има поне едно училище, така че всички деца да минат на едносменен режим, обяви кметът Йорданка Фандъкова. В момента в София има 175 общински училища, в 95 от тях учениците се обучават в една смяна, уточни тя. Готови са проектите за разширенията на Френската и Немската гимназия, както и на още 3 училища. Над 350 млн. лв. сме инвестирали в образователна инфраструктура, строителство на детски градини и площадки за игра в последните 10 г. Изградихме над 90 детски заведения и 3 училища, ще изградим още 15 детски градини, обясни Фандъкова. Тя призна, че е забранила да се правят сгради за детски заведения с плоски покриви, които освен че са еднотипни, през зимата задържат сняг и протичат. Като пример за красива нова детска градини Фандъкова посочи новата в Драгалевци - като алпийска къщичка е, каза столичният кмет. За една от новите детски градини - в “Горна баня”, вече е обявен архитектурен конкурс, уточни главният архитект на София Здравко Здравков, като подчерта, че целта е да няма повече конфекция в сградите. Нова платформа ще стартира през 2019 г. за детските площадки, чрез нея родителите ще могат да коментират състоянието им, а общината ще получава в реално време сигнали и ще може да ги поправя бързо, увери арх. Здравков.  ", "date": "2019.01.05", "title": "Пет нови училища ще се строят в София, пускат платформа за сигнали от майки за детските площадки"}
{"url": "https://offnews.bg/obshtestvo/zashto-v-divata-priroda-razmerat-ima-znachenie-694823.html", "text": "По планетата бродят животни гиганти - от петтонни моржове до мечки гризли и африкански слонове. Еволюцията е довела до колосалните им размери по неподозирани причини. В поредицата „Големи зверове: Последният гигант“ по  биологът Патрик Аий тръгва на мисия да открие тези гиганти и да разбере защо в природата размерът има значение.\"Големи зверове: Последният гигант\" можете да гледате на  по . Очаквайте скоро и следващите два сезона \"Живот: Първи стъпки\" и \"Голямото затопляне в Америка\".\"Идеята за шоуто се роди, докато разговарях с двама продуценти и те ме попитаха какво искам да снимам оттук нататък - споделя Патрик Аий. - Замислих се, че най-добре се получават предаванията, които по някакъв начин те засягат лично. Върнах се в детството си и си спомних как ми се запечата едно шоу с косатки в уиндзорския сафари парк, който сега е \"Леголенд\". Затова си помислих, че ще е яко да снимам животни гиганти. Заставайки до такова същество, с нас се случва нещо дълбоко, което не мога точно да обясня, изпълваш се с изумление.\"Поредицата се състои от три сезона. \"Първият търси отговорите на въпроса защо някои животни са достигнали огромни размери, а други не. Вторият обяснява ролята им в екосистемата. Там има две страхотни истории за кашалот и мечка гризли. А в последния надничаме в бъдещето на тези видове и какво да направим, за да ги съхраним\", разкрива Патрик Заинтригуван ли е той от изчезналите гиганти - дизозаврите? \"Много ги харесвам! Мога да се заема и с тях занапред. Винаги съм бил очарован от най-високите - брахиозаврите. Изглеждат чудновати с дългите си вратове. Но да вземем например жирафите. Ако не ги бяхме виждали, а някой ни ги опише - \"Приличат на коне с кожа като на кръпки, супер дълги вратове и малки рогца на главата. Като се бият, се мушат с тях по вратовете\", -  би звучало като измислица. Странни са, но много красиви и наистина съществуват, а с това и възможността да им се дивим и да научим нещо от тях. Сигурен съм например, че кръвоносната система по вратовете им е вдъхновила някои технологии за пилотите на изтребители. Те имат костюми, които притискат краката им и карат кръвта да се качи в горната част на тялото.\"По време на снимките Патрик се гмурка с кашалот и описва преживяването си като истинско удоволствие. \"Обожавам ги още от дете. Това са големи животни, бозайници и много интелигентни също като нас, хората.\" За да го направи, пътува до Доминиканската република. \"Там ме посрещна местен човек и ми каза да потопя глава под водата, а после попита: \"Виждаш ли онова голямо нещо, което прилича на подводница? Това е кашалотът. Плувай към него.\" Помислих си, че е страшно опасно. Всяка частица от мен ми казваше, че отивам твърде далеч и трябва да спра. Но се опитах да се овладея и успокоя, заплувах, минавайки няколко пъти покрай гиганта и в крайна сметка се оказах плувайки успоредно до кашалота. Споменах колко интелигентни същества са. Докато плувах с кита, операторът ми направи знак да ускоря. Разбрах, че не мога да доплувам достатъчно бързо пред него и очаквах да се обърне и да си тръгне. Вместо това, гигантът намали собствената си скорост, за да се изравни с мен и да плуваме заедно. Имах усещане, че съм в компанията на съзнателно същество. Беше наистина дълбок момент за мен.\"", "date": "2019.01.05", "title": "Защо в дивата природа размерът има значение"}
{"url": "https://offnews.bg/obshtestvo/sled-sluchaia-na-cherni-vrah-zaslonat-v-planinata-ne-e-bakalia-no-zi-694929.html", "text": "Високопланинските обекти не са само търговски, те имат и социална функция – да спасяват човешки животи. Това не е местната бакалия, която да затвори в 5 часа. Така журналистът Димитър Кенаров коментира случая с неговия приятел  когото стопанисващите заслона на Черни връх не искаха да пуснат навръх Нова година, въпреки опасенията, че планинският бегач е с хипотермия.Радев подчерта, че няколко пъти в седмиците преди 31 декември се е качвал на една и съща височина с по-леко облекло и е минавал по сходни маршрути. Затова и бил в „добра спортна форма”, когато от центъра на София стигнал до Черни връх за 3 часа и 20 минути. Имал още екипировка в раницата си.„Когато е спряло движението, много бързо е настъпило охлаждането”, отбеляза Кенаров. По думите му, когато настигнали Кирил, той вече не можел да държи нищо в ръцете си, а полярен изследовател в групата бил категоричен – бегачът е с признаци на хипотермия. Веднага го облекли с допълнителни дрехи и го завили в спасително фолио.Когато обаче опитали да го вкарат в заслона, получили следния отговор от жена на вратата: „Ходете да бедствате някъде другаде – представете си, че тук няма никой!”.Мирослав Дачев от Българския туристически съюз подчерта, че това поведение е напълно неприемливо. Съгласно правилника на БТС, високопланинските обекти и отдалечените хижи трябва да оказват денонощна помощ на туристите в планината, обясни той.Именно заради това неговото становище е, че  Чавдар Евтимов трябва да бъде прекратен. Евтимов искал това да стане веднага, но молбата на туристическия съюз е да продължи да стопанисва заслона за още месец, докато се намери заместник. „Ако остане заключен обектът, ще има много бедстващи, обясни Дачев. Милен Братанов от ПСС посочи, че когато стигнал при Кирил, той вече бил в добро състояние и без опасност за живота. Спасителят обаче подчерта: „Какво щеше да се случи, ако под Голи връх си беше навехнал крака – там няма обхват, няма хора? За мен зимната планина е изключително сериозно нещо и човек не бива да я подценява”.", "date": "2019.01.05", "title": "След случая на Черни връх: Заслонът в планината не е бакалия, но зимата по върховете е сериозно нещо"}
{"url": "https://offnews.bg/obshtestvo/sv-sinod-bozhestvenata-liturgia-za-bogoiavlenie-shte-se-izlachva-onl-694918.html", "text": "Св. Божествена литургия ще бъде отслужена днес в Патриаршеската катедрала \"Св. Александър Невски\" по повод Богоявление - утрешният празник отбелязва влизането на Исус Христос във водите на р. Йордан и приемането на кръщение от св. Йоан Кръстител. Светият синод съобщи реда на службите днес за Богоявление в \"Св. Александър Невски\". От 11 часа - Велик водосвет, а от 18 ч. - Възкресно бдение. Утре в храма ще бъде отслужена Св. Василиева литургия от 8,30 ч., Велик Богоявленски водосвет отслужен от Негово Светейшество патриарх Неофит в Патриаршеската катедрала \"Св. Александър Невски\" от 10 часа и Освещаване на бойните знамена от 11 часа. Божествената св. литургия на Богоявление ще бъде излъчена и на живо в официалната страница на Св. Синод във Фейсбук, уточняват от Св. синод и приканват \"православните християни да вземат молитвено участие в духовните тържества по повод големия Господски празник Богоявление\".", "date": "2019.01.05", "title": "Св. Синод: Божествената литургия за Богоявление ще се излъчва онлайн"}
