{"url": "https://offnews.bg/bojni/sled-kubrat-i-tervel-ostana-bez-litcenz-za-kalifornia-700737.html", "text": "Седмица след като отнеха боксовият лиценз на Кубрат Пулев за щата Калифорния заради скандалите около целувката с Джени Суши, от „Тема Спорт” съобщават, че брат му Тервел също е със спрени права. Бронзовият медалист от Игрите в Лондон 2012 победи по точки Мич Уилямс, регистрирайки 13 победа от 13 срещи (11 нокаута). При един от удари в тялото на американеца обаче 36-годишният софиянец счупи костица на лявата си ръка.Оказва се, че точно това е и причината българинът да бъде лишен от състезателни права за Калифорния. Местният закон гласи, че при фрактура на ръката всеки един боксьор получава минимум 180 дни за възстановяване. Това автоматично го спира от възможността през този период да получи лиценз и да се състезава на територията на щата. В статистиката на Пулев в реномирания сайт Boxrec.com e отбелязано, че той няма право да боксира в Калифорния до 19 септември 2019.„Ние също ги попитахме каква е причината. Отговориха ни, че е заради счупването на ръката. Целта им е да предпазят боксьорите, за да може фрактурата да зарасне хубаво. Това е времето, което дават там. Няма никаква друга причина”, коментира ситуацията пред „Тема Спорт” Тервел Пулев.Към момента все още не е ясно кога точно ще се завърне на ринга. Очаква се възстановяването му да продължи до края на април, след което той да поднови активни тренировки. Желанието на мениджъра Ивайло Гоцев е Тервел да може да участва в главния мач на галавечер в зала „Конгресна” в Пловдив. По всяка вероятност това ще се случи в началото на юни, като не е изключено двубоят да бъде за европейската титла.", "date": "2019.04.05", "title": "След Кубрат и Тервел остана без лиценз за Калифорния"}
{"url": "https://offnews.bg/futbol/etar-i-botev-vratca-startiraha-kraga-sas-skuchno-ravenstvo-700739.html", "text": "Отборите на Етър и Ботев Враца записаха нулево реми във първият мач от втория кръг на \"Група А\" в родната Първа лига. В двубоя липсваха интересни ситуации за публиката на стадион “Ивайло” във Велико Търново, а чистите положения бяха кът.През първата част на срещата двата тима не успяха да застрашат вратата на съперника си. Единственото по-опасно положение дойде след далечен удар на Велко Батрович, който обаче не представляваше проблем за вратаря на врачани Красимир Костов.Първота сериозна ситуация в мача се случи чак в 65-та минута. Петър Атанасов навлезе в наказателното поле сам срещу вратаря, но Христо Иванов излезе навреме и скъси възможността за удар на Атанасов, блокирайки изстрела му. При последвалата добавка Емил Стоев прати топката над вратата.В 75-та минута на мача Мартин Кавдански напусна предварително игрището, след като удари с лакът Иван Петков от домакините и получи второ жълт картон. В последните минути \"болярите\" опитаха да стигнат до победата, но така и не успяха да намерят път към вратата на Ботев.В класирането на Група “А” Етър остава лидер с 44 точки - с девет повече от днешния си съперник. Двата тима почти сигурно ще участват в плейофите за Европа. Трети е Витоша Бистрица с 25, а отборът на Верея е закотвен на дъното с актив от шест точки.", "date": "2019.04.05", "title": "Етър и Ботев Враца стартираха кръга със скучно равенство"}
{"url": "https://offnews.bg/sviat/ozhestocheni-sblasatci-iuzhno-ot-tripoli-obnovena-700742.html", "text": "Ожесточени сблъсъци южно от Триполи между силите на маршал Халифа Хафтар и коалиция от групировки, подкрепящи международно признатото правителство на Либия, предаде Франс прес, като се позова на двата лагера.Сражението става на по-малко от 50 километра от либийската столица.Местна телевизия съобщи, цитирана от ТАСС и БТА, за сблъсъци на международното летище на Триполи, където е базирано правителството на националното съгласие начело с премиера Файез ел Сарадж.Т. нар. Либийска национална армия под командването на Хафтар контролира източната част на страната. В сряда тя обяви, че започва офанзива с цел \"прочистване на Западна Либия \"от терористите и наемниците\".Силите на маршал Халифа Хафтар са превзели бившето международно летище на Триполи, в южните покрайнини на либийската столица, предаде Ройтерс, като се позова на техен говорител.Ахмед Мисмари съобщи още, че т. нар. Либийска национална армия е превзела Тархуна и Азизия - два града близо до Триполи. Петима бойци на ЛНА са били убити в сраженията.Генералният секретар на ООН Антониу Гутериш, който направи тази седмица посещение в Либия, каза, че си тръгва днес от страната \"с натежало сърце и дълбоко безпокойство\". По-рано през деня Гутериш се срещна в източния град Бенгази с Хафтар.Според телевизия Ал Арабия командващият ЛНА уведомил генералния секретар на ООН, че операцията срещу Триполи ще продължи, докато тероризмът бъде победен.", "date": "2019.04.05", "title": "Ожесточени сблъсъци южно от Триполи (обновена)"}
{"url": "https://offnews.bg/sviat/zhurnalistichesko-razsledvane-razkri-ruski-plan-za-vlianie-v-es-i-chov-700724.html", "text": "Журналистическо разследване установи, че Русия е опитвала да оказва влияние в различни европейски държави, включително чрез свой човек в германския парламент. Разследването на британското радио Би Би Си, германското списание „Шпигел“, германската обществена телевизия Цет Де Еф и италианският вестник „Ла Република“ разкрива съществуването на таен стратегически документ, който описва дейностите за дестабилизация и пропаганда в различни европейски държави.Разследването на четирите медии се базира на документи от основания от Михаил Ходорковски „Досие Център“ в Лондон, които са били проверени от независими източници.Основният документ е от април 2017 г. и е разработен от руски висши държавни чиновници. В него са описани планове за „организация на срещи, митинги и протести в различни държави от ЕС“ и подкрепа на резолюции в националните парламенти в държави от ЕС, които призовават за отмяна на санкциите срещу Русия и признаване на Крим за руска територия.В документа се споменава и името на депутата от крайнодясната партия \"Алтернатива за Германия\" Маркус Фройнмайер. По време на създаването на документа той е кандидат-депутат, като се посочва, че изгледите му за успех са високи, а позицията му е проруска, затова „Той ще бъде депутат в Бундестага, който ще е изцяло под наш контрол“. Предлага се да му се окаже медийна и финансова подкрепа. Иска се и разрешение за негови предизборни митинги, които след това наистина са се състояли. Фройнмайер се е изказвал неведнъж срещу санкциите срещу Русия и пътува до Крим и до контролираните от проруските сепаратисти части от Донбас. Имейлът с прикачените документи е изпратен от Пьотр Премяк - бивш служител във военноморското контраразузнаване и бивш член на горната камара на руския парламент. Премяк потвърждава пред репортер от ZDF, че е написал имейла, но казва, че не е автор на прикачения документ. Имейлът е изпратен до Сергей Соколов - висшестоящ служител в администрацията на руския президент Владимир Путин. От документите не става ясно дали Кремъл е изпълнил препоръките в документа. Няма и доказателства, че Русия е финансирала кампанията на Фройнмайер. Отделно Би Би Си притежава и друг документ, също от април 2017 г., в който се иска помощ за кампанията на Фройнмайер. В документа се говори за материална и медийна помощ - \"всякакъв вид интервюта и възможности за поява в руските медии\".  Документът обещава, че кандидат-депутатът ще говори за добри връзки с Русия, в това число за санкциите и намесата на ЕС в руската вътрешна политика. В него се посочва, че ако Фройнмайер бъде избран за депутат, той ще започне незабавно да действа на външнополитическото поле. Германският депутат отрече да знае каквото и да е и за двата документа, в които името му се споменава, като посочи, че според него написаният за кампанията му документ е фалшив. В изявление на адвокатите му се казва още, че той никога не е бил под нечий контрол.", "date": "2019.04.05", "title": "Журналистическо разследване разкри руски план за влияние в ЕС и човек на Кремъл в Бундестага"}
{"url": "https://offnews.bg/politika/stanishev-ako-apartamentgejt-otvrati-horata-tova-shte-e-v-polza-na-700746.html", "text": "Ако скандалът с евтините апартаменти отврати избирателите, това ще е в крайна сметка в полза на ГЕРБ и ДПС. Това заяви лидерът на Партията на европейските социалисти Сергей Станишев пред БНТ.\"Ако това отврати хората от всички, това ще работи в полза на ГЕРБ заради тяхната машина за избори, и на ДПС, които имат консолидиран електорат\", каза Станишев. По думите му избирателите на БСП искат да видят кауза, перспектива и план.Транспортният министър Росен Желязков пък коментира, че обществената етика налага, ако участваш във властта, да освободиш заеманата позиция, дори и да си действал законно и точно това според него правят управляващите.\"Не разбрах кой точно проблем дразни общественото мнение - че има съмнение за злоупотреба с влияние, облагодетелстване, сделки по данъчни оценки за прикриване на доходи или данъци. Но важното е каква е реакцията\", заяви Желязков.Станишев коментира и въпроса за листите за предстоящите евроизбори. „Аз съм кандидат за листата на БСП за евроизборите, защото съм издигнат от близо 85% от партийните структури“, каза той, като допълни, че това дали влиза в листата ще стане ясно на 14 април, които левицата ще представи своите кандидатиза евродепутати.„Истината е, че никога в БСП не е имало такива напрежения, свързани с евролистата, защото винаги са водени предварителни разговори. Сега някак си се създаде изкуствено според мен“, посочи той.„За мен е важно БСП да излезе със силна листа, която е балансирана и която на първо място ще обедини избирателите и членовете“, допълни Станишев.За пакета „Мобилност“ той коментира: „Нека да разберем какъв е проблемът в този пакет, защото и нашето общество е объркано и виждам коментари, които коренно си противоречат. Проблемът е, че в един пакет са вкарани две неща, които се сблъскват и го правят недобро законодателство. От една страна, има неща като по-добри условия и срещу тях трудно се възразява, но наред с това и зад щита на социалните права и придобивки са вкарани чисто протекционистки текстове и решения, които изкуствено ограничават достъпа на българския бранш, на румънския и полския също, до обединения пазар. И това прави взривопасна тази инициатива“.По думите му вместо компромиси и диалог в ЕС през последните месеци сме свидетели на силово налагане на една позиция, без да се чуват аргументите на другата страна. Според него в самите парламентарни групи на ЕС се е получило разделение не по политически принцип, а по национален.", "date": "2019.04.05", "title": "Станишев: Ако 'Апартаментгейт' отврати хората, това ще е в полза на ГЕРБ и ДПС"}
{"url": "https://offnews.bg/futbol/lokomotiv-plovdiv-i-slavia-ne-se-pobediha-700745.html", "text": "Локомотив Пловдив и Славия се се победиха в двубой от втория кръг на група Б на плейофите в Първа лига. На стадион \"Локомотив\" в пловдивския парк \"Лаута\" домакините реализираха светкавично попадение, след като още в 20-ата секунда точен бе бившият младежки национал на Словения Ален Ожболт.В 65-ата минута обаче доскорошният футболист на \"смърфовете\" - Димитър Велковски, \"попари\" бившите си съотборници с гол от пряк свободен удар.Така Локомотив (Пловдив) и Славия запазиха крехката дистанция помежду си. \"Черно-белите\", които са в серия от пет поредни мача без загуба, са лидери в групата с актив от 37 точки. Втори с 35 пък е Славия, който няма победа в последните три кръга. Далеч назад с 22 точки е Септември (София), следван от Дунав (Русе) с 21.Локомотив и Славия не са застрашени от изпадане, като именно те ще са двата отбора, които ще се борят за участие в Лига Европа. Пловдивчани имат и втори шанс за Европа чрез Купата на България, където достигнаха до полуфинал, а треньорът Бруно Акрапович призна, че трофеят е приоритетна цел пред тима му.За целта пловдивчани трябва да се справят първо със Септември, а след това и с победителя в мача между Ботев Пд и ЦСКА.", "date": "2019.04.05", "title": "Локомотив Пловдив и Славия не се победиха"}
{"url": "https://offnews.bg/politika/sased-na-plamen-georgiev-niamame-dostap-do-terasata-na-pokriva-700744.html", "text": "Съсед на председателя на Комисията за противодействие на корупцията и за отнемане на незаконно придобитото имущество (КПКОНПИ) Пламен Георгиев обяви пред bTV, че никой от собствениците на апартаменти в блока няма достъп до терасата на покрива. Мъжът, пожелал анонимност, обясни пред камерата на телевизията, че до терасата може да се стигне само през апартамента на Георгиев. „Никой няма достъп до покрива горе и съответно не можем да го ползваме, като обща част. Ако опитаме ще прекрачим закона, за да влезем през нечие чуждо жилище и няма как да стигнем до там”, разказва съседът.Единственото стълбище във входа води до вратите на апартаментите и не извежда на общата тераса. Същото важи и за асансьора.Преди дни стана ясно, че през 2017 г. Георгиев е купил апартамент за 293 хил. лева. В имуществената си декларация обаче шефът на КПКОНПИ не вписва притежанието на огромна си тераса от 186 кв. м, която заема част от покрива на блока, а само апартамент от 156 кв. м и прилежащата му тераса от 48 кв. м. По негови думи теренът е общ и не е част от жилището му.Оказа се и че Георгиев е ипотекирал в банка огромната тераса покрив, за която самият той твърди, че не е част от жилището му. Пред журналисти той отказа да даде повече разяснения, като подчерта, че всичко вече било ясно. Върху терасата покрив има барбекю и сауна. Те са изграждани преди Георгиев да купи жилището, но не е ясно дали са построени законно. По искане на bTV Столичната община извършва проверка по въпроса.  Живущите в кооперацията не помнят да са подписвали документи за строежи върху терасата.Пламен Георгиев е в отпуска по предложение на премиера Бойко Борисов докато прокуратурата проверява законността на имотните му сделки. ", "date": "2019.04.05", "title": "Съсед на Пламен Георгиев: Нямаме достъп до терасата на покрива"}
{"url": "https://offnews.bg/sviat/finansoviat-zam-ministar-na-sasht-stana-shef-na-svetovnata-banka-700743.html", "text": "Зам.-министърът на финансите на САЩ по международните въпроси Дейвид Малпас беше избран единодушно за шеф на Световната банка. \"Съветът на директорите на банката единодушно избра Дейвид Малпас за президент на Световната банка за 5-годишен срок, който започва да тече във вторник, 9 април 2019 г.\", се казва в официалното съобщение на институцията. 63-годишният беше номиниран за позицията от американския лидер Доналд Тръмп през февруари.Той ще поеме поста от Кристалина Георгиева, която временно заемаше длъжността.С назначаването на Малпас се продължава традицията на поста да се назначава американец - това е факт от основаването на институцията през 1944 г.Малпас е зам. финансов министър от септември 2017 г. Той е известен с консервативните си възгледи. Малпас неведнъж е критикувал Световната банка и номинацията му предизвика съмненията, че той може да опита да намали ролята на банката. До избора на нов шеф на Световната банка се стигна след изненадващата оставка на досегашния директор Джим Йон Ким.В официалното му изявление по повод напускането на поста той посочи само, че \"незабавно започва работа за компания и ще се занимава с инфраструктурни проекти в развиващите се страни\".", "date": "2019.04.05", "title": "Финансовият зам.-министър на САЩ стана шеф на Световната банка"}
{"url": "https://offnews.bg/obshtestvo/pib-specheli-i-tretoto-delo-sreshtu-rumanskata-agentcia-za-razplashtan-700731.html", "text": "В Румъния приключи и третото дело между Първа инвестиционна банка и румънската Агенция за разплащания и интервенция в земеделието (APIA). Румънският съд отхвърля всички възражения и искания от страна на APIA, като отсъжда в полза на ПИБ.От публично оповестената информация от румънския съд става ясно, че той анулира всички принудителни действия до този момент от APIA спрямо Първа инвестиционна банка, включително и предприетите до момента действия от страна на съдебни изпълнители. APIA е осъдена да заплати и съдебните разноски по делото.APIA беше предприела запор на сметка на ПИБ в БНБ, макар по това време споровете в Румъния да не бяха приключили. Според юристи водещи в конкретния случай са румънските съдебни органи, като това решение на румънския съд е задължително за българските органи, които трябва да го приложат. Приключването на спора в Румъния в полза на Първа инвестиционна банка означава и прекратяване на всякакви действия срещу банката.ПИБ спечели и другите два съдебни спора в Румъния.Случаят започва още през 2012 г., когато APIA сама избира и възлага на българското дружество „Ви Ем Корпорейшън“ ЕООД изпълнение на две обществени поръчки за доставка на хранителни продукти. За подписването на договорите с избраното за изпълнител дружество се изисква то да представи банкова гаранция. Тогава ПИБ издава 3 броя банкови гаранции в полза на APIA, като се договаря средствата по възложените поръчки, които се дължат авансово на изпълнителя от APIA, да бъдат изрично преведени само и единствено по сметка на „Ви Ем Корпорейшън“ ЕООД в самата Първа инвестиционна банка.Това е обичайна практика на банките, тъй като така те имат възможност да осъществяват строг текущ контрол по разходването на средствата и изпълнението на задълженията, за които гарантират.Вместо APIA да преведе авансово дължимите средства по сметката на „Ви Ем Корпорейшън“ ЕООД в ПИБ, румънската агенция ги превежда в друга банкова сметка извън България, откъдето парите безследно изчезват. От този пропуск на румънската агенция следват претенциите на APIA спрямо ПИБ по банковите гаранции, като своевременно Първа инвестиционна банка подава сигнал към разследващите органи на ОЛАФ, Националната антикорупционна агенция към прокуратурата на Република Румъния, ДАНС и Специализираната прокуратура в България. По случая дори са задържани високопоставени служители на румънската агенция.", "date": "2019.04.05", "title": "ПИБ спечели и третото дело срещу румънската агенция за разплащания"}
{"url": "https://offnews.bg/politika/pargov-shte-podkrepia-kolektivnia-isk-na-targovtcite-ot-grafa-700718.html", "text": "Групата на БСП в Столичния общински съвет категорично подкрепя колективния иск на търговците от улица \"Граф Игнатиев\".\"Запознахме се с исканията на самоорганизиралите се търговци и смятаме, че те са съвсем справедливи. Ще използваме всички възможности, които имаме като опозиция, за да им помогнем да защитят интересите си. За съжаление, управляващите в Столична община не се отнесоха сериозно към исканията им, неглижираха ги, може би защото сметнаха, че гражданите с малкия бизнес са беззащитни. Очевидно преценката им е грешна. Търговците от улица \"Граф Игнатиев\" не са беззащитни и смятат да отстояват правата си докрай. А ние сме твърдо с тях!\", заяви лидерът на БСП - София и на социалистите в СОС Калоян Паргов.Заместник-председателят на СОС от БСП Милка Христова добави, че проектът за ремонта на улица \"Граф Игнатиев\" има недостатъци в различни посоки.\"От естетическа гледна точка, той не се харесва на гражданите. Една от причините е, че не беше подложен на широко обсъждане, за да се постигне консенсус в това отношение. Вижда се, че и оценката на въздействието е направена съвсем формално за този проект. Никой не е отчел реалностите. В продължение на година бизнесът по \"Граф Игнатиев\" е поставен на колене. Никой не е преценил вредите, които този бизнес ще претърпи. Този случай за сетен път показва, че когато Столична община планира такива големи ремонти, трябва най-напред да прави много сериозна оценка на въздействието, което те имат върху съпътстващия бизнес, за да не допуска ситуации като тази на \"Граф Игнатиев\". Всички виждаме, че едни неправилно планирани ремонтни действия може да доведат до фалит на най-уязвимата част от бизнеса, а именно - семейния бизнес, малките и средни търговци, а те би трябвало да са гръбнака на софийската икономика\", каза Христова.", "date": "2019.04.05", "title": "Паргов: Ще подкрепя колективния иск на търговците от Графа"}
{"url": "https://offnews.bg/politika/ninova-strah-li-g-n-premier-koj-reshi-balgaria-da-e-sreshtu-kiovesh-700729.html", "text": "Лидерът на БСП Корнелия Нинова публикува твърде основателен и смислен въпрос към премиера Бойко Борисов: \"Кой държавен орган и с какъв акт е решил България да гласува против избора на румънката Лаура Кьовеши за европейски главен прокурор?\".Вчера Съвета на Европейския съюз препотвърди подкрепата си за френския кандидат Жан-Франсоа Бонер с мотива, че главният прокурор трябва да бъде опитен и независим професионалист. А представителят на страната ни за втори път е гласувал против кандидатурата на Кьовеши, която е символ на борбата с корупцията в северната съседка. Освен всичко друго тя е враг номер едно на управляващите бивши комунисти в Румъния, които всячески се опитват да саботират кандидатурата ѝ - включително със забрани да напуска страната и говори пред медиите. Лидерът на БСП Корнелия Нинова вече се обяви в подкрепа на Кьовеши и срещу позицията на партия от семейстовото на ПЕС, докато управляващите явно са инструктирали представителя ни в Съвета на ЕС да гласува против нея.Ето какво написа председателят на Столетницата на личния си фейсбук профил:", "date": "2019.04.05", "title": "Нинова: Страх ли, г-н премиер? Кой реши България да е срещу Кьовеши?"}
{"url": "https://offnews.bg/politika/87-ot-balgarite-sa-na-mnenie-che-problemat-s-imotite-na-tcvetanov-iz-700727.html", "text": "87% от българите са на мнение, че оставката на Цветан Цветанов от парламента не решава проблема, 6% - че го решава. Останалите се колебаят.Данните са от експресен телефонен сондаж на „Галъп интернешънъл“, проведен от 3 до 5 април сред 801 души на територията на цялата страна. 1% от извадката е равен на около 55 хиляди души. Сондажът ползва панелна методика.55% се съгласяват, че в темата с апартаментите на Цветан Цветанов има и морален, и законов проблем; 17% намират най-вече законов проблем, 14% намират само морален проблем, а 6% не намират проблем. Останалите се колебаят.\"На този фон, за първи път онези, които смятат, че БСП може да спечели повече гласове от ГЕРБ на евроизборите, застигат и превишават тези, които не смятат така. 45% смятат, че това е възможно, 40% – че не е възможно, а останалите се колебаят\" - твърдят от „Галъп интернешънъл“.Подобно е съотношението между онези, които се съгласяват с това, че виновен за този модел е самият Борисов, и онези, които не смятат така.\"Повече от 1/3 от потенциалния електорат на ГЕРБ в сондажа е разколебан в намеренията си да гласува и сега за тази партия. Явно влиянието на продължаващия скандал е сериозно\", констатират от „Галъп интернешънъл“.По другата тема от последните седмици: 77% от запитаните не одобряват да се опрощават дългове на вероизповеданията. 13% са на обратното мнение и заявяват своето одобрение, а 10 на сто не могат да преценят.В годината на избор на нов главен прокурор социологическата агенция поставя и въпроса кой от главните прокурори се е справил най-добре с работата си. 45% от респондентите виждат реален напредък в борбата с контрабандни цигари у нас и го отчитат като положителен факт. Според 19 на сто няма реален напредък и данните са опит да се прикрие реалността. Висок е и процентът на хората, които се колебаят – 36 на сто.69% от българите са на мнение, че адвокатите в страната трябва да са напълно независими от властта и да пазят интересите и тайните на клиента си. 19 на сто от запитаните са на обратното мнение и подкрепят идеята адвокатите да станат на практика агенти на ДАНС и да докладват за случаи, засягащи националната сигурност. Останалите 12% се колебаят.", "date": "2019.04.05", "title": "87% от българите са на мнение, че проблемът с имотите на Цветанов изобщо не е решен"}
{"url": "https://offnews.bg/obshtestvo/pochina-vokalistat-na-gravity-co-700740.html", "text": "Почина вокалистът на Gravity Co Явор Захариев, съобщи bTV. Информацията е потвърдена от сестрата на музиканта. Захариев беше приет в болница \"Пирогов\" в сряда в критично състояние. Той е бил открит в безпомощно състояние и със счупен нос. Неофициално от полицията обясниха, че не е имало селди от насилие и влизане с взлом.OFFNews изказва съболезнования на близките на Явор Захариев. ", "date": "2019.04.05", "title": "Почина вокалистът на Gravity Co"}
{"url": "https://offnews.bg/futbol/milan-shte-brani-chetvartoto-miasto-sreshtu-iuventus-a-barselona-shte-700721.html", "text": "Две големи футболни дербита ни очакват този уикенд. Барселона срещу Атлетико Мадрид и Ювентус срещу Милан ще са акцентът в програмата на спортните канали на А1.Италианските грандове  футбол е в събота, 6 април, от 19:00 часа по MAX Sport 3 и ще противопостави Юве и Милан. Това ще е 231-ят официален двубой между двата гранда, а общият баланс е в полза на \"старата госпожа\" – 90 срещу 67 победи, а равенствата са 73. В последните години торинци надиграват Милан – от 18 мача Ювентус има 16 успеха, едно равенство и една-единствена загуба – с 0:1 през 2016 г.По-малко от час след края мача на \"Ювентус Стейдиъм\" по MAX Sport 4, ще започне и сблъсъкът, който може да реши борбата за титлата в Ла Лига между Барселона и Атлетико Мадрид. Началото е в 21:45 часа, а каталунците имат аванс от 8 точки пред мадричани при 8 оставащи кръга до края на шампионата. Ако надделеят срещу \"дюшекчиите\" Лео Меси и компания ще капарират титлата в Ла Лига.В неделния ден програмата на 31 кръг в Серия А ще предложи на феновете мачовете от битката за местата даващи право на участие в Шампионската лига. В 19:00 часа по MAX Sport 2 шестият към момента Лацио посреща Сасуоло, а по същото време, но по MAX Sport 3, третият Интер и петият Аталанта ще се вкопчат в зрелищна битка. Кръгът се затваря в 21:30 часа по MAX Sport 3 с мача между втория Наполи и Дженоа.", "date": "2019.04.05", "title": "Милан ще брани четвъртото място срещу Ювентус, а Барселона ще подсигурява титлата срещу Атлетико"}
{"url": "https://offnews.bg/zvezdi/mik-dzhagar-pretarpia-uspeshna-sardechna-operatcia-700733.html", "text": "Вокалистът на рок групата \"Ролинг Стоунс\" Мик Джагър претърпя успешна операция, свързана със замяна на изкуствена сърдечна клапа, предаде ТАСС, като цитира сп. \"Билборд\".Списанието уточнява, че 75-годишният рокаджия все още е под лекарско наблюдение в болница в Ню Йорк, но се чувства много добре. По данни на \"Билборд\" Джагър може да бъде изписан след седмица.По-рано сайтът \"Дръдж рипорт\" оповести, че се очаква Мик напълно да се възстанови и да излезе отново на сцената това лято.В началото на седмицата Джагър заяви в Туитър, че групата \"Ролинг стоунс\" е отложила турнето си в САЩ и Канада. Планирано бе бандата да изнесе 17 концерта от 20 април до 29 юли.На 19 април „Ролинг Стоунс“ ще представи нов студиен албум, наречен „Honk“, който ще включва 36 песни.", "date": "2019.04.05", "title": "Мик Джагър претърпя успешна сърдечна операция"}
{"url": "https://offnews.bg/izvan-terena/ronaldo-zagubi-v-sada-ot-spisanie-700691.html", "text": "Португалската мегазвезда на Ювентус Кристиано Роналдо загуби в съда от германското издание \"Дер Шпигел\" заради серията публикации, посветени на това как укрива данъци.Кантората, която представлява Роналдо, обвиняваше списанието за нарушаване на личното пространство и за начина на придобиване на документите, а именно - кражба на компютъра на адвоката на футболиста.В случай на загуба в съда списанието трябваше да изплати 250 000 евро на Роналдо. Още на 2 април обаче адвокатите на португалеца са оттеглили иска, тъй като се е очертавала загуба в съдебната зала.Дори и при победа, португалецът едва ли щеше се утеши особено от този факт, тъй като вече беше осъден условно за укриване на данъци и получи глоба от 18,8 милиона евро.", "date": "2019.04.05", "title": "Роналдо загуби в съда от списание"}
{"url": "https://offnews.bg/obshtestvo/slavi-polititcite-s-evtini-apartamenti-se-proveriavat-ot-hora-s-evtin-700723.html", "text": "Шоуменът Слави Трифонов коментира скандала \"Апартаментгейт\" на личния си фейсбук профил.Според него през последните дни е станало ясно, че корупцията у нас не се наказва със съд и затвор, а с излизане в отпуск и че политиците с евтини апартаменти се проверяват от хора с евтини тераси.Трифонов повдига и темата с компетентността и интелектуалния багаж на новия министър на правосъдието Данаил Кирилов, като припомня репликата му след като двама рецидивисти избягаха от Централния софийски затвор: \"Случаи на бягство от затвора винаги е имало, като се започне от времето на граф Монте Кристо...\"Ето и цялото мнение на шоумена:", "date": "2019.04.05", "title": "Слави: Политиците с евтини апартаменти се проверяват от хора с евтини тераси"}
{"url": "https://offnews.bg/obshtestvo/ik-lozenetc-neudovletvoreni-sme-stroezhat-na-zlaten-vek-spria-no-sa-700725.html", "text": "По решение на Министър председателя Бойко Борисов, строежът на улица Златен рог, известен като Златен Век, беше спрян. Ние от Инициативен комитет Лозенец приветстваме тази крачка в правилната посока! Но далеч не сме доволни и не смятаме въпроса за приключен, пишат в своя позиция от Инициативен комитет \"Лозенец\". В текста им се казва: От прессъобщението на Министерски съвет става ясно, че строежът е спрян временно. Сред причините за спиране не се споменава дори изтекло строително разрешение. Единственото, което се прави, е да се засилят мерките, които ДНСК предприе след последната си проверка – вместо спиране на строителството само за подземния етаж, сега се спира за целия обект. Защото има несъответствия. Не защото разрешението за строеж е изтекло, както казаха пред медиите и Кметът на Столицата, Главният архитект, та даже и шефът на ДНСК. Това не се споменава никъде. Това за нас е крайно неудовлетворително и разминаването във формулировката води до разликата дали след корекции може или не може да се продължи строителството. Изказването на министър Аврамова потвърди това опасение като посочи, че нарушенията са в подземните нива и в съседен терен. Не това пита обществото вече две седмици.Въпросът е има ли валидно разрешение за строеж или потвърждавате, че е изтекло. Подобно предизборно хвърляне на прах в очите на хората допълнително уронва вярата в добросъвестността на институциите. Ако целта е просто да се намали напрежението преди изборите, то това не помага за постигане на добър краен резултат. Обръщаме внимание, че строителството и днес продължава въпреки трусовете в цялата държава. Констативният акт на ДНСК има 7-дневен срок за възражения преди издаване на заповедта за спиране на строителството. Действията на инвеститора показват, че той няма намерение да се съобрази с този акт.Все още не сме получили отговор на въпросите: 1. Защо след като всички институции, включително и парламента казаха, че строителното разрешение на Златен Век не попада под действието на поправката „Артекс“, защо до този момент не са взети мерки по издаване на заповед за премахване на незаконно построеното?2. В кой нормативен акт е посочено, че заповедите за съществени изменения на строеж (по чл. 154 от ЗУТ) удължават срока на завършване на строителството? Тази теза беше представена от арх. Несторов на пресконференцията на 28 март.3. Защо, ако наскоро приетата поправка Артекс има обратно действие за Златен Век, не се прилага също така и новият Общ устройствен план на град София? Също закон, също заварено положение!4. Защо ДНСК е извършило редица проверки и едва сега открива тези супер сериозни нарушения, които са достатъчни, за да спрат строителството на сграда 2ра категория? И защо няма наказани служители за това, че по време на първите проверки не са открити тези съществени нарушения?5. Има ли риск с обжалване от страна на инвеститора на заповедта за спиране на строителството изобщо да не се стигне до влизане в сила на заповедта за спиране и всичко да се окаже краткотраен пиар?Каним всички институции, свързани с този казус, да направят и следващата крачка в правилната посока: 1. Да спрат строителството на сградата окончателно. Сградата може да бъде завършена едва след преработка и одобрение на нов проект, който да отговаря на настоящето законодателство и строителни норми, включително по отношение на ограниченията за максимална височина от 26м (8-9 етажа).2. Да издадат заповед за премахване на незаконно построените етажи и намаляване на височината на сградата до размерите, предвидени в закона. 3. Да се поиска оставката на шефа на ДНСК архитект Иван Несторов и на заместник-министъра на МРРБ Валентин Йовев.Нека не позволяваме на закона да бъде зависим от личната воля и умения на един човек. Нека да накараме институциите да работят съгласно закона!Поради това, ние от инициативен комитет „Лозенец“ оставаме в пълна готовност за нови протестни действия, докато ДНСК не си встъпи в задълженията по закон и не прекрати строителството на „Златен Век“ окончателно. Междувременно Комитетът ще използваме момента на облекчение с временното спиране на строежа, за да подновим и институционалния си натиск за изпълнение на закона:Ще търсим официалната позиция на Парламента и ресорните комисии за приложимостта на прилаганите от ДНСК трактовки на законитеЩе обжалваме всички заповеди по казуса „Златен Век“, издадени след 19.11.2017г, когато по всеобщото мнение изтича разрешението за строеж. За целта ще подадем нов сигнал до прокуратурата, за да може да се установи, дали тези заповеди, издадени за изтекло разрешение за строеж, са нищожни или не. Подготвяме и втора жалба – срещу фирмата на г-жа Мирянова, която в качеството си на строителен надзор на обекта е пропуснала да отбележи, че разрешението за строеж е изтекло и по този начин е нарушила задълженията си по чл. 168 от ЗУТ. Очаквайте внасянето на жалбите на 9 февруари (вторник) от 12.00ч.Обмисляме сигнализиране на Европейската комисия за нерегламентирана държавна помощ спрямо Артекс инженеринг тъй като чрез неизпълняване на закона се осигурява неправомерно 100 млн. лв. печалба на частна компания.Вече проведохме среща с Омбудсмана на Република България и г-жа Манолова пое ангажимент да заведе дело към ВАС за тълкувателно становище относно приложението на член 154 от ЗУТ и дали той удължава действието на разрешителното за строеж.Тъй като нямаме доверие, че ДНСК и МРРБ ще си свършат работата по този казус, целта ни е останалите отговорни институции да дадат в своите компетенции формалните отговори дали разрешението за строеж на Златен век е валидно или не. И съответно дали трябва да се прекрати окончателно строителството.Ние от Инициативен комитет Лозенец ще продължаваме да се борим държавата да работи според законите, които сама си е гласувала. Смятаме, че поне това трябва да се очаква от страна - член на ЕС.", "date": "2019.04.05", "title": "ИК Лозенец: Неудовлетворени сме, строежът на Златен век спря, но само временно"}
{"url": "https://offnews.bg/obshtestvo/parvi-sluchaj-na-morbili-vav-veliko-tarnovo-700734.html", "text": "Първи случай на морбили е регистриран във Великотърновска област, съобщиха от Регионалната здравна инспекция, цитирани от БТА. 25-годишен мъж със съмнения за морбили е настанен на първи април в Инфекциозното отделение на МОБАЛ \"Д-р Стефан Черкезов\". Лабораторни изследвания са потвърдили, че става въпрос за морбили. Предполага се, че мъжът се е заразил в чужбина, тъй като е пътувал на много места през последната година.След проведеното лечение мъжът е с диагноза клинично здрав.От РЗИ са изготвили предписания и указания за действия при поява на определени симптоми за общопрактикуващите лекари и специалистите от района, които са публикувани и на електронната страница на институцията.От началото на годината в страната има 236 случая на морбили. За същия период на предходната година са съобщени 3 случая.", "date": "2019.04.05", "title": "Първи случай на морбили във Велико Търново"}
{"url": "https://offnews.bg/obshtestvo/transportirat-u-nas-telata-na-zaginalite-pri-samoletna-katastrofa-kraj-700730.html", "text": "Телата на българите, които загинаха при самолетна катастрофа в Северна Македония, ще бъдат транспортирани днес в България, съобщи Нова телевизия, позовавайки се на информация на държавното обвинение в Скопие. Самолетът се разби на 2 април северозападно от връх Солунска глава - на територията на Северна Македония.В четвъртък близките на загиналите дадоха ДНК проби в македонската „Съдебна медицина”, които удостовериха самоличността на жертвите.Македонското министерство на вътрешните работи официално съобщи инициалите и годините на раждане на загиналите българи: Г.А.Б. (1970 год.), К.Ц.К.Б.(1972 год.), Г.Г.Б. (2005 год.) и Б.Г.Б. (2000 год.).Като основна причина за разбиването на частния самолет бяха посочени лошите метеорологични условия.Въпреки това ще бъде прегледана цялата документация и ще се обследва изправността на самолета. В следващия месец 20 прокурори и спецкомисия ще проведат разпити и ще прегледат всички доказателства.Очаква се, когато времето се подобри, самолетът да бъде преместен от планината в хангар в Скопие.", "date": "2019.04.05", "title": "Транспортират у нас телата на загиналите при самолетна катастрофа край Скопие българи"}
{"url": "https://offnews.bg/sviat/naj-bogatiat-chovek-v-sveta-stava-otnovo-ergen-sreshtu-35-miliarda-700704.html", "text": "Най-богатият човек в света - основателят на Amazon Джеф Безос, и съпругата му Маккензи се споразумяха на рекордна сума за разтрогване на брака си: най-малко $35 милиарда.Все още госпожа Безос запазва 4% дял от онлайн гиганта в търговията на дребно, чиято стойност е $35.6 милиарда.Amazon е основан от Джеф Безос в Сиатъл през 1994 г., година след брака на двойката, и госпожа Безос е един от първите наети служители.И двете страни публикуваха положителни коментари един за друг непосредствено след сключването на споразумението.Двамата не дават подробности за детайлите по него.Само акциите от Amazon ще направят госпожа Безос третата най-богата жена в света, докато Джеф остава най-богатият човек в света, според сп. Forbes.55-годишният Джеф Безос и 48-годишната Маккензи са женени от 1993 г. и имат четири деца.В съобщението в Туитър госпожа Безос пише, че е удовлетворена от приключването на процеса по разтрогване на брака ѝ с Джеф, което се е случило с взаимната помощ и на двамата.", "date": "2019.04.05", "title": "Най-богатият човек в света става отново ерген срещу $35 милиарда"}
{"url": "https://offnews.bg/zdrave/dori-chasha-bira-ili-vino-na-den-uvelichava-riska-ot-insult-dokaza-ma-700701.html", "text": "Дори една чашка слабоалкохолно питие на ден увеличава кръвното налягане и риска от инсулт, според мащабно генетично изследване в престижното медицинско списание The Lancet. Резултатите оборват твърденията, че една или две чашки алкохол на ден могат да полезни и да пазят организма.Изследователи от Великобритания и Китай проучвали 500 000 души от Китай в продължение на 10 години. Те казват, че откритията им се отнасят не само за китайците, а за цялото население на Земята и представляват най-силните доказателства досега за ефекта от алкохола.Експертите съветват хората да ограничат консумацията на алкохол.Вече се знае, че твърдият алкохол е вреден за здравето и увеличава риска от инсулт, но някои изследвания внушават, че малки количества могат да бъдат полезни за здравето, докато други показват, че няма безопасни нива при консумацията на алкохол.Какво са открили изследователите?Изследователите от Оксфордския университет, Пекинския университет и Китайската академия за медицинска наука открили, че:- едно до две питиета на ден увеличават риска от инсулт с 10-15%;- четири питиета на ден увеличават риска от инсулт с 35%.За целите на тяхното проучване едно питие е дефинирано като малка чаша вино или бутилка бира, или 25 до 35 мл твърд алкохол.Проучването не открива никакви доказателства, че умереното пиене има защитен ефект за организма, с други думи, то не намалява риска от инсулт.Когато става въпрос за влиянието на алкохола при риска от инфаркт, изследователите казват, че това все още не е ясно и е необходимо да бъдат събрани още данни през следващите няколко години.\"Твърденията, че виното и бирата имат магическо защитно влияние не се потвърждават\", казва авторът на изследването проф. Ричард Пито от Оксфордският университет.", "date": "2019.04.05", "title": "Дори чаша бира или вино на ден увеличава риска от инсулт, доказа мащабно изследване"}
{"url": "https://offnews.bg/obshtestvo/avramova-sofijski-administrativen-sad-shte-kazhe-dali-stroezhat-na-zl-700694.html", "text": "Министърът на регионалното развитие Петя Аврамова заяви, че очаква решението на Софийския административен съд дали сградата \"Златен век\" има валидно разрешение за строеж.Тя съобщи, че дирекция Национален строителен контрол е констатирала редица нарушения, които дават всички основания строежът да бъде спрян. Нарушенията са в подземните етажи, относно неизпълнение на заложени в проекта действия, проблеми с подвижни платформи за автомобили, и относно съседен терен, в който се работи, въпреки че няма разрешение за строителни дейности там. Аврамова още посочи, че възложителите са информирани и имат 7-дневен срок, в който могат да възразят на решението за спиране на строеж преди той да бъде прекъснат. На въпрос защо строежът се спира чак сега, Аврамова съобщи, че досегашните проверки са извършвани само от регионалния отдел Строителен контрол.\"Това е първата проверка, която се прави от централната дирекция – лично арх. Нестеров е участвал при проверката както на място на строежа, така и при прегледа на всички строителни книжа\", заяви тя, добавяйки, че не може да коментира дали някой си е затварял очите досега. \"Сградата е законно построена, тя има законно издадени изпълнителни книжа и разрешение за строеж, което е влязло в сила. През годините е било удължавано и този спор, който в момента стои на дневен ред, има или няма валидно разрешение за строеж - аз очаквам от Софийски административен съд да се произнесе по този въпрос\", заяви Аврамова.\"Към момента има проверка на Специализирана прокуратура, подадени са всички документи – ще бъдат прегледани от издаването на разрешението за строеж до сегашния момент на строителството. В същото време инициативният комитет е подал жалба в Софийския административен съд, така че и там предстои дело\", каза още тя. ", "date": "2019.04.05", "title": "Аврамова: Софийски административен съд ще каже дали строежът на Златен век е законен"}
{"url": "https://offnews.bg/obshtestvo/bremenen-kit-umria-s-23-kg-plastmasa-v-stomaha-si-700712.html", "text": "Бременен кит умря, задушен от 23 килограма пластмаса в стомаха си.Женският бозайник е намерен мъртъв край плажа на Порто Черво, курорт на о-в Сардиния, Италия, пише National Geographic.Когато учени и ветеринарни лекари направили аутопсия, открили мъртво бебе кит и почти 23 килограма пластмасови отпадъци, заели повече от 2/3 от стомаха. Заради тях хранителните вещества от истинската храна не са успявали да стигат до кръвта ѝ, тъй като червата били блокирани от пластмаса.\"Никога не съм виждал толкова голямо количество пластмаса на подобно място“, споделя морският биолог Лука Битау, цитиран от National Geographic.8-метровият кит е един от многото, които живеят и раждат малките си край популярния сред туристите остров Капрера в Средиземно море, смятат учените. Изхвърляната пластмаса се задържа на дъното, където кашалотите и техните близки видове се хранят. Те се гмуркат дълбоко в каньона, използвайки ехолокация, за да търсят калмари, с които се хранят.Този кит е последният от дългия списък с откритите мъртви морски бозайници с пластмаса в стомасите си.Замърсяване с пластмаса вече е проникнало в най-дълбоките пукнатини на океана, а Средиземно море не прави изключение, допълва изданието. То събира отпадъци от страните, граничещи с него, и тъй като е затворен басейн, тези отпадъци остават като в капан във водите му – по-точно завинаги. В неотдавнашен доклад Greenpeace изчисли, че по-голямата част от 500 000 тона пластмасови отпадъци, които всяка година влизат в европейските водни пътища, се озовават в Средиземно море.", "date": "2019.04.05", "title": "Бременен кит умря с 23 кг. пластмаса в стомаха си"}
{"url": "https://offnews.bg/temida/sadat-v-haskovo-varna-na-rabota-katadzhiata-uvolnen-zaradi-katastrofa-700741.html", "text": "Съдът в Хасково връща на работа катаджията, който беше уволнен заради катастрофата с бащата на президента Румен Радев, съобщи bTV.Инцидентът се случи през миналото лято в Харманли. Триколката на човек с увреждане беше блъсната на кръгово от колата на бащата на президента Георги Радев. Катаджията тогава санкционира блъснатия човек с увреждане, който пострада. Инцидентът не беше оповестен от МВР, но за него се разбра седмица по-късно, след като видеозаписи от камери до мястото на катастрофата бяха пуснати в интернет. Тогавашният вътрешен министър разпореди проверка по случая, която завърши с един уволнен и няколко наказани полицаи от Харманли. На бащата на Радев беше съставен акт, че не е пропуснал движещото се в кръговото превозно средство.Решението на хасковския съд може да бъде обжалвано в 14-дневен срок. ", "date": "2019.04.05", "title": "Съдът в Хасково върна на работа катаджията, уволнен заради катастрофата с бащата на президента"}
{"url": "https://offnews.bg/obshtestvo/otkriha-12-tona-meso-i-kolbasi-s-iztekal-srok-700708.html", "text": "12 тона месо и колбаси с изтекъл срок на годност и 47 т сухо мляко с нередовни документи са открити в складове на дружество за производство на млечни продукти, което стопанисва складове на различни места в страната и извършва търговска дейност с месо, месни продукти, мляко, млечни и имитиращи продукти, съобщи МВР. Съвместна операция е проведена на 3 април в София, Видин, Русе, Добрич, Варна, Бургас, Ямбол, Хасково, Пловдив и Благоевград от служители на “Икономическа полиция”, НАП и БАБХ.В склад на фирмата са установени разлики в касовата наличност, установени са и два нерегламентирани склада.Предстои да бъдат издадени съответните актове и наказателни постановления, както и протоколи за унищожаване на храни, негодни за употреба. Стоката без документи е поставена под възбрана, на отговорно пазене до предоставяне на съответните необходими документи за произход. По време на проверката са предприети мерки и за проследяване на товарни автомобили и контейнери през едно от морските пристанища, пристигащи с поръчани от фирмата стоки. Установено е, че за времето на активните дейности по инспекцията е забавено влизането им в страната.", "date": "2019.04.05", "title": "Откриха 12 тона месо и колбаси с изтекъл срок"}
{"url": "https://offnews.bg/nashite-avtori/niamam-dvor-golf-igrishteto-ne-e-dvor-700714.html", "text": "Гриф: Строго секретно!!! Кратък курс-инструкция с обяснения за придобити имоти за висши държавни чиновници.Апартаментът е на името на котката ми. Искам да добавя, че котката ми е придобила имота преди да се роди, което както разбирате ме поставя извън подозрение.Което е законно!Жена ми е зодия Водолей и поради тази причина и е отпуснат безлихвен кредит от три банки. Тя е безработна и затова с парите си е закупила кола на старо за две хиляди лева, която впоследствие заменихме за мезонет в южен квартал. Държа да спомена, че когато купувахме мезонета този квартал не беше южен.Което е законно!Аз нямам апартамент. Аз съм бездомник. Имам куче, а то какво има си е негова работа. Ако ви интересува, попитайте него. Не е незаконно да живееш при кучето си? Нали?Това е законно!Това не е къща, а селскостопанска постройка. И нямам двор. Голф игрището не е двор. Имам и документи, които доказват че всичко е неизползваема земя от 7 категория.Законно е!Видях един изкоп и много ми хареса, затова си купих апартамент на зелено. Аз откъде да знам, че впоследствие това ще стане луксозен имот?Всичко е законно!Продадох два стари апартамента, за да си купя един нов. Новия продадох и си купих пет стари, които отново продадох и си купих кооперация.Законно е!Теглил съм кредит, с който да почерпя за апартамента, който се води на майката на жена ми. Това не ме прави собственик.Законно е!Аз откъде да знам, че жена ми се е сдобила с апартамент на мое име? В нашето семейство уважаваме личното пространство.Законно е!Нямам апартамент на мое име. Всичко е записано на семейството хамстери, които са многодетно семейство и на които плащам наем.Законно е!Нямам представа колко квадратни метра е апартаментът ми. Продадоха ми го във футове.Законно е!", "date": "2019.04.05", "title": "Нямам двор. Голф игрището не е двор"}
{"url": "https://offnews.bg/izvan-terena/futbolist-instcenira-sobstvenoto-si-otvlichane-700692.html", "text": "На шокираща сцена станаха свидетели зрителите на мач от любителското първенство по футбол в Сицилия.По време второто полувреме на двубоя между Виагранде и Неброди на терена се приземи хеликоптер, от който изскочиха здрави момчета. Те заловиха 55-годишния футболист на Виагранде Игнаси Барбагало, извиха му ръката и го качиха в хеликоптера, който излетя с него на борда.Всички на стадиона се изплашиха за съдбата му, но скоро стана ясно, че това е постановка.Шегаджията Барбагало е организирал всичко, за да отбележи последния си мач в кариерата на аматьор. Шегата му донесе глоба от 200 евро и дисквалификация до края на сезона. Той ще бъде допълнително наказан от властите, защото не е съгласувал кацането на хеликоптер в населено място.", "date": "2019.04.05", "title": "Футболист инсценира собственото си 'отвличане'"}
{"url": "https://offnews.bg/obshtestvo/za-shofiorite-remontite-po-hemus-i-trakia-i-obikolni-marshruti-prez-u-700707.html", "text": "За улеснение на трафика и повишаване безопасността на движение днес и утре ще има две ленти за Бургас и за Варна и една за София в района на виадуктите, които се ремонтират на автомагистралите „Тракия“ и „Хемус“. В неделя, когато много хора пътуват към столицата, в същите участъци ще има по две ленти за София и една за Бургас или Варна, съобщи АПИ. На АМ „Тракия“ се ремонтира платното за Бургас на виадуктите - при 13-ти, 15-ти и 20-ти километър, мостът над река Тополница при 77-ми км и над река Елшишка при 89-ти км на автомагистралата. Предвижда се строителните работи на съоръженията да завършат преди началото на активния туристически сезон. На трите виадукта ще бъде направен ремонт на пътните плочи, греди, дилатационни фуги и тротоарни блокове, хидроизолация, нова асфалтова настилка, маркировка, нови предпазни парапети и мантинели. Съоръжението при 13-ти км е с дължина 254 м, при 15-ти км - 322 м, а при 20-ти км - 400 м. Поради ремонт на моста над река Тополница на АМ „Тракия“ до 30 април движението от 77-ми до 78-ми км в посока Пловдив е ограничено в активната и аварийната лента и се осъществява в изпреварващата. Предвиден е ремонт на дилатационна фуга, хидроизолация, възстановяване на бетонови повърхности на устой и греда, нова асфалтова настилка и хоризонтална маркировка. Движението по моста над река Елшишка при км 89-ти на АМ „Тракия“ се осъщестява двупосочно в платното за София за ремонт на платното за Пловдив. През миналата година беше ремонтирано платното за София. Дейностите включват смяна на гредите на мостовото съоръжение, нова хидроизолация, асфалтиране и хоризонтална маркировка. Очаква се строителните работи да приключат до края на май т. г. За улеснение на трафика от 13 ч. всеки петък до 17 ч. в събота има две ленти в посока Пловдив и една за София. От 17 ч. всяка събота до 10 ч. в понеделник ще има две ленти за София и една лента за Пловдив. За да избегнат отсечката в ремонт над река Елшишка при 89-ти км на АМ „Тракия“ шофьорите могат да ползват и следните алтернативни маршрути: пътен възел „Церово“ на АМ „Тракия – път III-8402 /Виноградец – Карабунар – Злокучене – Септември/ – път I-8 /Лозен – Звъничево – Пазарджик/ – път II-37 /Пазарджик/ – пътен възел „Пазарджик“ на АМ “Тракия“; пътен възел „Церово“ на АМ „Тракия – път III-8402 /Виноградец – Карабунар – Злокучене – Септември/ – път I-8 /Лозен – Звъничево – Пазарджик/ – пътен възел „Цалапица“ на АМ “Тракия“;пътен възел „Калугерово“ – път III-803 /Динката – Драгор/ – път II-37 – пътен възел „Пазарджик“ на АМ “Тракия“.На АМ „Хемус“ на територията на Софийска област се ремонтират три виадукта - при 19-ти, 36-ти и 37-ми километър и тръбата за София на тунел „Витиня“. Движението от 14-ти до 23-ти километър на автомагистралата се осъществява двупосочно в платното за София поради ремонт на платното за Варна на виадукта при 19-ти км /„Потоп“/. Между 33-ти и 40-ти километър на АМ „Хемус“ движението се осъществява двупосочно в платното за София поради ремонт в платното за Варна на виадуктите при 36-ти км /„Коренишки дол“/ и при 37-ми км. През м. г. беше обновено платното за София на двете съоръжения и сега трафикът преминава по тях. Очаква се предвидените дейности да завършат до края на строителния сезон. Ще се ремонтира както пътното платно, така и колоните на съоръженията.На АМ „Хемус“ се ремонтира и тръбата за София на тунел „Витиня“. Движението се осъществява двупосочно в основно обновената тръба за Варна, която е с вентилационни, пожароизвестителни и осветителни системи. След ремонта и тръбата в посока столицата ще бъде в същия вид и същите системи за безопасност. На АМ „Хемус“ на територията на област Варна се ремонтират 10,4 км в платното в посока София (от км 389+717 до км 400+100). Това е участъкът между пътен възел „Неофит Рилски“ и естакада „Девня“. Движението се извършва двупосочно в платното за Варна и скоростта е ограничена до 90 км/ч. Очаква се строителните работи да завършат до 25 май т. г. Те включват фрезоване на асфалтовата настилка, демонтаж на стари и монтаж на нови бордюри, полагане на нов асфалт, ремонт на отводнителни съоръжения, профилиране на банкети, нова хоризонтална маркировка.", "date": "2019.04.05", "title": "За шофьорите: Ремонтите по Хемус и Тракия и обиколни маршрути през уикенда"}
{"url": "https://offnews.bg/politika/simeonov-s-novo-indirektno-obvinenie-kam-angelkova-niakoj-zhivee-v-dr-700713.html", "text": "Някой живее в кв. Драгалевци, в имот декар и половина с перфектно обзавеждане, а не го е вписал в декларацията. Новото индиректно обвинение към министъра на туризма Николина Ангелкова отправи бившият вицепремиер Валери Симеонов, лидер на НФСБ, който преди дни я обвини за покупката на апартамент на занижени цени. .Днес, отново без да спомене името ѝ, той заяви: \"В чужд имот ли живее, под наем ли живее – това трябва да се декларира, а в декларацията го няма“.Ангелкова отговори веднага на обвинението.Тя заявява, че имотът е купен в края на 2018 г., тоест няма как да фигурира в последната ѝ декларация, която обхваща календарната 2017 г., и че предстои да го декларира. Срокът за декларациите за 2018 г. е 15 май 2019 г.Ангелкова си купила дворно място от 1253 мвъв вилна зона \"Киноцентъра\".\"Къщата и гаражът, които са отбелязани на кадастралната карта, са били необитаеми много години и са негодни за ползване, и предстои задължително събаряне, което е допълнителен разход\", пише Ангелкова и прилага снимка.Тя уверява, че проверка би доказала, че е платила имота по пазарни, а не по занижени цени. В посочените квартали те са средно 122 до 220 евро за квадратен метър, пише още министърът и допълва, че, противно на твърдението за перфектното обзавеждане, върху парцела има необитаеми постройки.Уточнява също, че парите са от нейните родители и всички данъци са били надлежно заплатени.За справка можем да Ви предоставим какви са пазарните цени на парцели в посочените квартали: (средно 122 до 220 евро за кв. метър, като върху парцелите също има необитаеми постройки)\"Заявявам, че за всяка една сделка преди нейното сключване съм възлагала извършването на пазарна оценка на имота от лицензиран оценител, вписан в публичния регистър на Камарата на независимите оценители. Видно е, че цената на покупко-продажбата отговоря на действителната пазарна цена към момента на извършване на сделката и съобразно индивидуалните характеристики на конкретния имот\", пише още министър Ангелкова.", "date": "2019.04.05", "title": "Симеонов с ново индиректно обвинение към Ангелкова: Някой живее в Драгалевци на 1,5 дка, а не го е декларирал"}
{"url": "https://offnews.bg/kultura/wu-tang-clan-sa-hedlajnerite-na-sea-star-festival-700715.html", "text": "Рап групата Wu-Tang Clan добави Sea Star Festival сред 12-те си шоута в Европа.Организиран от екипа зад многократно награждавания EXIT фестивал, Sea Star фестивал се провежда в живописния хърватски морски град Умаг. Посетен е от повече от 80 хил. души през последните две години.Предстоящото издание е на 24 и 25 май на брега на красивата лагуна Stella Maris.Участието там ще е единственото за Wu-Tang Clan в Централна и Източна Европа. Сред градовете на останалите им участия в рамките на европейското турне са Берлин, Париж и Москва.Към тях за Sea Star Festival ще се присъединят изпълнители като Vojko V, Fox, High5, Buntai, Smoke Mardeljano, Hazze и много други. Sea Star ще включва и някои от най-големите техно звезди Sven Väth, Nina Kraviz, Ilario Alicante и Enrico Sangiuliano, подкрепени от някои от популярни местни диджеи.Билетите в момента се продават за 64 лв.Wu-Tang ClanСъздаден през 1992 г. в Стейтън Айлънд, Ню Йорк, американският колектив Wu-Tang Clan е сред най-големите имена в историята на хип-хопа. Техни са някои от най-големите хип-хоп песни, те популяризираха уличния рап и преобразиха цялата жанрова концепция до бизнес ниво.Пълният състав включва лидера и мечтател RZA и останалите Wu-Tang войни: GZA, Method Man, Raekwon, Ghostface Killah, Inspectah Deck, U-God, Masta Killa и Cappadonna.Техният талант е признат с различни награди, включително Grammy (Method Man).Те повлияха на най-големите изпълнители от новото поколение, като A$AP Rocky и Kendrick Lamar, както и техните колаборации с имена като Redman, Mobb Depp, Busta Rhymes, Erick Sermon, Nas, Pete Rock и много други.Sea StarФестивалът Sea Star, промотиран от екипа на световно известния фестивал EXIT, се провежда в красивия крайморски град Умаг на удивителното хърватско крайбрежие. Той е разположен в лагуната Стела Марис. Умаг е спираща дъха комбинация от барок, ренесанс и средиземноморски климат, а целият регион на Истрия е известен с вкусната си домашна и гурме храна, маслинови горички, домати и лозя.Sea Star фестивал е идеална покана за започване на лятото на зашеметяващо място, със световноизвестни изпълнители и изключителна продукция.Партито за добре дошли е на 23 май, а закриващото - на 26 май.Билетите за Sea Star festival са в продажба в мрежата на Билет Бг ().Информация за настаняването и пътуването може да получите от официалната туристическа агенция ExitTrip's на Exit OFFICIAL WEBSITE.", "date": "2019.04.05", "title": "Wu-Tang Clan са хедлайнерите на Sea Star Festival"}
{"url": "https://offnews.bg/analizi-i-komentari/i-da-peesh-priateliu-700719.html", "text": "Поисках право на отговор след  не заради това, че е намесено името ми, а защото се възхитих на умението му в толкова кратък текст да каже толкова неистини.1. Мицов: „ Музикаутор на практика приключва съществуването си като организация“.Не е истина. Но заглавито лови мухи.2. Мицов: “ предложението за промяна на Устава е на няколко души“.Не е истина. Това е решение от Общото събрание на Дружеството проведено на 05.11.2018 г.3. Мицов: „Ако не генерирате определена сума пари, изхвърчате от Дружеството...“Не е истина. Дори да е генерирал 0,01 лв. авторът става асоцииран член. Това му гарантира всички права свързани с фондовете и програмите на Дружеството. Мицов явно е далече от материята и не знае, че на този принцип се ръководят повечето от водещите европейски сродни дружества.4. Мицов: „предупредих, че това са дискриминационни поправки“.Не е истина. Това не са дискриминационни поправки.Тази поправка на Устава е в синхрон с Европейска директива № 2014/26/EU. Дискриминация е да разделяш авторите на млади и стари.5. Мицов: „Ще изхвърчат огромна част от класическите композитори, фолклористите и аранжорите...“Не е истина: Огромната част ще останат, защото техните произведения звучат в чужбина и също генерират приходи.6. Мицов: „ В дружеството ще останат няколко клети естрададжии и Вирджиния рекърдс“.Оставам това без коментар това.И стигам до черешката на болката на Мицов. Той кандидатствал за член на комисията, оценяваща /разбирай/ раздаваща фондовете, ама ония „наглите“ от Управителния съвет го отсвирили.Чисто човешки го разбирам Венци Мицов. Изтича му мандата в общината, а заедно с него и общинарската заплата. Затова е време да потърси позиция в друга структура. И бие тревога с надежда да бъде забелязан и справедливо оценен, като пръв борец за правда и свобода.Един мой приятел „естрадажия“ с невероятното си чувство за хумор разказваше, как преди години след концерт в Русе се запознал с млада дама, поканил я на вечеря, след това в хотела, а на сутринта, когато я изпращал на вратата тя му казала:И да пееш приятелю, да пееш... Там ти е силата мойто момче...-------------", "date": "2019.04.05", "title": "И да пееш приятелю..."}
{"url": "https://offnews.bg/politika/nfsb-sezira-prokuraturata-za-proverka-na-imotite-na-angelkova-700709.html", "text": "Зам.-председателят на НФСБ Борис Ячев съобщи, че без знанието на председателя на партията Валери Симеонов, от НФСБ са поискали да бъде направена проверка на имотите на министъра на туризма Николина Ангелкова. Той приветства бързата реакция на Сотир Цацаров по отношение имотите на шефа на КПКОНПИ Пламен Георгиев, сина на Борислав Сарафов и съпругата на председателя на ВКС Лозан Панов, за които поиска проверка вчера. Според Ячев обаче това налага изискването на проверка и на Ангелкова. \"В същото време се появи информация и за имоти, придобити под пазарната стойност, от министъра на туризма Николина Ангелкова. В тази връзка ние, депутатите от НФСБ - без Валери Симеонов, който в последствие разбра за тази инициатива, се обърнахме със сигнал до главния прокурор с искане да бъде извършена проверка за това как са придобити тези имоти, дали има съответствие или несъответствие между пазарна цена и цена на придобиване и какъв е произходът на средствата за придобиване на тези имоти\", заяви той. Ячев добави, че подкрепя думите на премиера Борисов, че трябва да се прилагат единни стандарти към всички представители на публичната власт. \"Считаме, че една подобна проверка би могла да оневини този, който е проверяван, ако се окаже, че няма законови нарушения“, коментира още той.Председателят на НФСБ Валери Симеонов също коментира казуса след като вчера  към разследване на имотите на Ангелкова. Според него би било некоректно, ако няма последствия за министъра на туризма, каквито е имало и за останалите замесени в Апартаментгейт.\"Тези факти са доста обезпокояващи, защото си заминаха хора, които си бяха купили на груб строеж за по 700-800 евро. В случая става въпрос за покупка на 220 евро на кв. м. в годината на най-високи цени на недвижимите имоти - 2008 г.\", заяви той.Според Симеонов е ключово да не се прави разлика между хората на различни позиции и че проверка на Ангелкова би могла да възвърне доверието в правителството. \"Тогава най-вероятно ще бъдат лишени от основания упреците, че в ГЕРБ се случва вътрешен отстрел на неудобните - каквото за едните, това и за другите трябва да бъде. Мисля, че и г-н Цацарпов също трябва да предприеме действия - такива каквито предприе вчера по отношение на Пламен Георгиев, Сарафов, Лозан Панов\", допълни той. На въпрос дали има различни фракции в ГЕРБ, Симеонов заяви, че трябва да се следят процесите много внимателно и то само ще си покаже идните часове и дни. ", "date": "2019.04.05", "title": "НФСБ сезира прокуратурата за проверка на имотите на Ангелкова"}
{"url": "https://offnews.bg/obshtestvo/vim-venders-v-sofia-dnes-shte-govori-za-bezopasen-internet-s-uchenitc-700677.html", "text": "Световноизвестният германски режисьор, драматург, писател и фотограф Вим Вендерс ще посети София по покана на българския комисар по цифровата икономика и цифровото общество Мария Габриел днес, обявиха от представителството на Европейската комисия в България. Той е посланик на кампанията #SaferInternet4EU на ЕК. Заедно с  Мария Габриел Вендерс ще се включи в дискусия по въпросите за безопасността в интернет с ученици от Втора английска езикова гимназия \"Томас Джеферсън\". Двамата ще посетят Дома на киното за прожекция на филма на режисьора \"Хотел за милион долара\" от 18 часа. Веднага след това те ще разговарят със зрителите в киносалона за възможностите, които Европа предоставя на творците.Към Мария Габриел и Вим Венедерс ще се присъедини и министърът на културата Боил Банов. ", "date": "2019.04.05", "title": "Вим Вендерс в София днес, ще говори за безопасен интернет с ученици"}
{"url": "https://offnews.bg/temida/biliana-petrova-prati-do-mediite-svoe-prouchvane-za-sdelki-svarzani-s-700710.html", "text": "Бившият зам.-кмет на Младост Биляна Петрова, която е под домашен арест по обвинение за подкуп заедно с Десислава Иванчева, изпрати до медиите свое проучване за сделки, свързани с бащата на зам.-главния прокурор Иван Гешев. Текстът е изпратен до OFFNews от бившия пиар на общината Петър Кърджилов. Публикуваме текста без редакторска намеса: Кой ще разследва бащата на зам.-главния прокурор Иван Гешев? Проучване на Биляна Петрова, бивш зам.-кмет на Район „Младост”В момента текат дела срещу арестуваните семейство Баневи за източване на фирми и срещу Цветан Василев за източването на КТБ. Дали те са виновни, ще реши съдът. Въпросът обаче е защо се разследват само някои хора и има ли чадър над длъжностни лица по високите етажи на изпълнителната и съдебната власт? Има ли КОЙ да разследва сигнала за тази фрапантна схема за източване на държавната фирма „Софтранстакси“ ООД, в която фигурира и името на бащата на зам.-главния прокурор Иван Гешев. Всичко започва на 15.10.2000 г. когато Агенцията за държавни вземания извършва проверка и установява, че българската държава има изискуеми вземания към въпросната „Софтранстакси“ ООД на стойност 111 979,23 щатски долара и 992,66 деномирани лева. Впоследствие се издава Акт, който е връчен на фирмата на 07.11.2000г. Сумата не е голяма, защото към този момент фирмата „Софтранстакси“ ООД има много имоти - над 46000 кв.м. земя и 6 408 кв. м. сгради в кв. „Хаджи Димитър“, София. Имоти, дадени на държавната фирма от държавата!Управителите на „Софтранстакси“ ООД, за да не се издължат на държавата, започват действия по заучена схема, като продават много под пазарната цена недвижими имоти, собственост на фирмата.Само три дни след връчването на акта за задълженията, фирмата, в лицето на управителя ѝ Георги Цолов Георгиев \"намира\" купувачи за четири от имотите. Единият от купувачите се оказва не кой да е, а полицаят Стоимен Т. Гешев, баща на зам.-главния прокурор Иван Гешев, който към онзи момент работи като следовател в Столична следствена служба. Заедно с другия купувач – Александър Р. Иванов, Гешев-баща купува земя с площ 2011 кв.м. и бензиностанция, с квадратура 30 кв.м. за скромната сума от 19 506 лв за земята и 3 294 лв -за сградата.Така само за 4,96 евро на кв. м. е продадена земя в столичния квартал “Хаджи Димитър“, а бензиностанцията е струвала само 56,14 евро на кв.м. По-изгодна ниска цена купувачите от сагата с апартаментите на властта, в това число министри и депутати, дори не са и сънували. Бензиностанцията, която Гешев-баща купува само за 56,14 евро на кв.м.Но какъв е интересът на фирмата да продава евтино? Сигурно за да не покрие цялото задължение към държавата? Колкото е получила фирмата от продажбата на безценица, толкова са отишли за различни данъци и такси, а останалите задължения никога не се плащат. Когато сумата от продажбата на имота е ниска, фирмата покрива едва малка част от задълженията си към държавата. Вместо за имотите на „Софтранстакси“ ООД да се проведе честен публичен търг и държавата да събере цялата сума по вземанията, те са продадени на безценица. Още тогава тя е трябвало да запорира имотите, но това не е направено, защо ли?Как продължава схемата? Минават 4 години и през 2004 г. майката и бащата на зам.-главния прокурор Иван Гешев, като съсобственици на имота, го заменят за лек автомобил „Сузуки“, струващ според нотариалния акт – 7800 лв. (или „кон за кокошка“, както се наричат подобни неравностойни сделки). Чрез тази замяна сем. Гешеви прехвърлят собствеността на Цоло Георгиев Георгиев, който вероятно е син на Георги Цолов Георгиев, управителя на „Софтранстакси“ ООД, който всъщност е първоначалният продавач.Схемата работи чрез посредници, индиректно земята се връща като собственост, но вече не на фирмата, която продължава да дължи пари на държавата и дори е натрупала още, а на частно лице с родствена връзка с управителя на „Софтранстакси“ ООД - Георги Цолов Георгиев.Преди държавата да си потърси парите през 2009 г. „Софтранстакси“ ООД е разпродало всички недвижими имоти (вписани са общо 6 сделки за периода 2000-2002 г.). Когато държавата поискала запор, се оказва, че дружеството има само задължения. А какви са загубите от тази схема за данъкоплатците, ще попитате вие, за всички нас, баламите?Само дълговете, които държавата не е успяла да събере възлизат на около 280 000 лв. (към 2009 г. по оценка на вещо лице). Не са платени и други дългове към работниците, доставчици и банки. А стойността на онези 46 дка, продадени на безценица, към днешна е над 10 милиона лева. Отделно са сградите, дори при песимистична оценка цената им е над 3 милиона лева. Таблица, в която са оценени продадените от „Софтранстакси“ ООД сгради, като са използвани референтни цени, прилагани по ПРСР 2014-2020 г. Референтните цени са за ново строителство с приложена обезценка -50 % (това е максималната обезценка за общински имоти, приложима по българското законодателство).Бащата на Гешев има още една изгодна покупка през 2002 г.- на парцел във Владая за 2,25 лв на кв.м., отново по данъчна оценка и то... от собственик на фирма от строителния бранш!Какво и за колко е купил Гешев-баща:година покупка на цена, лв кв.м. лв/кв.м. евро/кв.м.2000 г. парцел в Х. Димитър 19506 2011 9,70 4,96 бензиностанция в Х. Димитър 3294 30 109,80 56,142002 г. парцел във Владая 1764 784 2,25 1,15Всички документи, свързани с гореизложеното, са публични и потвърждават описаните факти.Остава реторично да си зададем въпроса вярна ли е народната поговорка: „Какъвто бащата, такъв и синът“? А сина лично да го попитаме как избира кои източвания на фирми да разследва и за кои широко да си затвори очите. Списък на използваните документи: 1. Решение № 48 от 15.01.2010 на СГС, Търговско отделение VI-5 състав;2. Справка в имотния регистър за СОФТРАНСТАКСИ ЕГН/ЕИК: 831377509;3. СЛУЖБА ПО ВПИСВАНИЯТА - СОФИЯ, Книга: ПРЕХВЪРЛЯНИЯ, № от дв. вх. рег.:28274, Акт том: 097, Тип Акт:Покупко-продажба на недвижим имот с н.а. Акт номер: 172, Дата на вписване: 10.11.2000 г.;4. СЛУЖБА ПО ВПИСВАНИЯТА - СОФИЯ, Книга: ПРЕХВЪРЛЯНИЯ, № от дв. вх. рег.:35234, Акт том: 116, Тип Акт: Покупко-продажба на недвижим имот с н.а. Акт номер: 150, Дата на вписване: 06.11.2002 г.;5. СЛУЖБА ПО ВПИСВАНИЯТА - СОФИЯ, Книга: ПРЕХВЪРЛЯНИЯ, № от дв. вх. рег.:34168 Акт том: 109, Тип Акт:Замяна с нотариален акт Акт номер: 19, Дата на вписване: 12.08.2004 г.", "date": "2019.04.05", "title": "Биляна Петрова прати до медиите свое проучване за сделки, свързани с бащата на Иван Гешев"}
{"url": "https://offnews.bg/tehnologii/vnimanie-kompanii-izprashtat-falshivi-sms-i-do-klienti-na-a1-s-tcel-i-700706.html", "text": "В последните дни се наблюдава наличие на съмнителни sms-и в мрежата на A1, предупреждават от телекома. Съобщенията се изпращат до клиенти на А1 от компании с неясен произход, намиращи се извън България, и целят измама.Те съдържат линк, който при натискане активира изпращането на sms-и от получателя към международни номера. А1 призовава своите абонати да бъдат бдителни и да не отварят sms-и от международни номера със съмнителен произход и линковете в тях.Екипът на А1 прави всичко възможно за спирането на тези т. нар. „фишинг” измами, като те вече са подадени за проверка към компетентните държавни органи.", "date": "2019.04.05", "title": "Внимание: Компании изпращат фалшиви sms-и до клиенти на A1 с цел измама"}
{"url": "https://offnews.bg/analizi-i-komentari/vie-se-sheguvate-skapa-tereza-700711.html", "text": "Вие се шегувате, скъпа Тереза.Днес министър-председателят на Великобритания писа на Доналд Туск и поиска отсрочка до 30 юни.Пак.Напомням, че преди няколко седмици тя, знаейки още тогава, че такъв тип отсрочка не е приемлива за ЕС и само ще вбеси останалите страни-членки, поиска отлагане на #Brexit до СЪЩАТА дата както и сега, 30 юни.И НЕ Я ПОЛУЧИ.Предизвика бесни многочасови дебати, в които бе изпепелена оставащата у 27-те добра воля към държавата й. И се върна в Лондон с отсрочка до 12 април, която сега заявява, че отново не може да спази.Днес, с темерутство, което граничи с откровената провокация, тя отново иска същото, което й бе отказано. За да угажда на камикадзета в полудялата си партия.Очаква се ЕС да отвърне с предложение за дълга отсрочка, но не е ясно дали новото в случая - клауза, която позволява на Мей да натиска парламента да приеме сделката й до 22 май, и ако най-сетне го смаже, Великобритания да напусне инфарктно ден преди да се наложи да прави евроизбори - ще се приеме. Доналд Туск подкрепя идеята.Положението продължава да бъде - ако не ми дадете торта, ще скоча. Е, преди две години Европейският съюз имаше много торта. Но я изразходи, най-вече за да замерва с нея британските преговарящи по глупавите физиономии. Същата стратегия \"Ще скоча\" Мей прилага и спрямо британския суверенен парламент, за чието върховенство уж се бореше Брекзит. Нейното управление доведе Великобритания до ситуация, в която всеки всекиму е враг и компромисите се оказват по-страшни от отрова.Ако Великобритания получи и приеме тази дълга отсрочка, парламентът трябва да удържи. Сделката на Мей бе съкрушена три пъти и нищо в нея не може да се промени. Няма смисъл да бъде приемана от отчаяние, ако рискът от излизане без сделка не е на дневен ред. В този смисъл, очаква се след непродуктивното приключване на преговорите с лейбъристката партия, правителството да предложи на депутатите серия от възможни решения за гласуване, между които и втори референдум. Ако наистина става дума за демокрация, това е единственият легитимен метод за решаване на кризата - британците пред урните. За евроизбори, за референдум, а после и за предсрочни избори. За да може или всеки да си получи заслуженото, или Великобритания, пряко чрез своите граждани, да потвърди, че иска да се самоотлъчи от света и да се самонаранява още и още, в трескав захлас.Наблюдаваме истинска Шекспирова трагедия. В името на нищо, Кралството жертва всичко - световната си репутация, естествените си съюзници, просперитета си и доверието на народа си в държавата като система за справедливо управление в негов интерес. Британската политическа система, каквато доскоро я познавахме и ценяхме, няма да се съвземе от този самопричинен погром.Но все още има надежда от това горчиво сътресение да произлезе ново осъвременено разбиране за света и за мястото на Острова в него. И нов, трезв консенсус от двете страни на Ламанша, който най-сетне е основан на географски и стратегически очевидното: нито Великобритания може да бъде извадена от Европа, нито Европа - от Великобритания.Все още не всичко е изгубено.Б. ред. - Мнението на Мария Спирова е от профила ѝ във фейсбук. Публикуваме го с нейно разрешение.", "date": "2019.04.05", "title": "Вие се шегувате, скъпа Тереза"}
{"url": "https://offnews.bg/ikonomika/izticha-srokat-za-godishnite-otcheti-na-firmite-700681.html", "text": "Днес изтича крайният срок, в който фирмите са длъжни да представят в Националния статистически институт годишните отчети за дейността си.Той беше удължен с няколко дни заради технически срив в системата на института. Пропадането попречи на 12 000 фирми да получат входящ номер при подаване на годишния си отчет.От НСИ обаче успокоиха, че той ще се изпраща служебно към НАП при постъпване на документите в системата.", "date": "2019.04.05", "title": "Изтича срокът за годишните отчети на фирмите"}
{"url": "https://offnews.bg/futbol/balakov-ostava-trenior-na-etar-700688.html", "text": "Наставникът на Етър Красимир Балъков ще продължи да води \"виолетовите\" поне до края на сезона. Легендата на родния футбол обаче така и не разкри защо организира извънредна пресконференция веднага след края на задаващия се двубой с Ботев (Враца) тази вечер.\"Аз имам договор до лятото и няма причина да не го изпълня, от там нататък времето ще покаже какво ще стане\", заяви Бала пред Канал 3.Относно това дали има оферти от други клубове Балъков заяви: \"Не очаквайте да ви кажа дали има предложения към мен. Аз съм треньор на Етър и нищо друго не ме интересува. Винаги ще има спекулации\".", "date": "2019.04.05", "title": "Балъков остава треньор на Етър"}
{"url": "https://offnews.bg/112/dva-tira-se-udariha-na-hemus-ediniat-vodach-zagina-700686.html", "text": "Два тира се удариха на магистрала \"Хемус\", единият шофьор е загинал.Катастрофата е станала при пътен възел \"Белокопитово\" в посока Търговище. Камионите се пътували един след друг от Варна към София, уточни Росен Рапчев, началник на отдел \"Пътна полиция\" в ГДНП, по БНТ. Движението в района е затворено. Обходният маршрут е от п.в. \"Шумен\" през път I-2 Варна-Русе до път I-4 Белокопитово - Търговище.", "date": "2019.04.05", "title": "Два тира се удариха на Хемус, единият водач загина"}
{"url": "https://offnews.bg/sviat/vojski-ot-iztochna-libia-na-30-km-ot-tripoli-london-iska-da-se-svika-700680.html", "text": "Великобритания поиска извънредно заседание на Съвета за сигурност на ООН във връзка със ситуацията в Либия. Войски от източната част на страната са се насочили към столицата Триполи.Силите на маршал Халифа Хафтар - силният човек на Източна Либия, се намират на по-малко от 30 км от Триполи, съобщи БНТ. Войски са се насочили към столицата, по пътя е имало сблъсъци. Въоръжени групи от Мисрата в Западна Либия също се придвижват към Триполи, за да защитят столицата от евентуална атака на източнолибийските сили, съобщи Ройтерс, като се позова на местни жители.Няма военно решение на кризата в Либия, заяви генералният секретар на ООН Антониу Гутериш,САЩ, Франция, Великобритания, Италия и Обединените арабски емирства призоваха \"всички страни\" в конфликта в Либия към \"незабавно намаляване на напрежението\". Лондон поиска извънредно заседание на Съвета за сигурност, което може да се проведе още днес.Засега обстановката в Триполи е спокойна, но Либия остава дълбоко разделена от 2011 г. Правителството на националното единство бе създадено през 2015 г. след споразумение, подкрепено от ООН, Либийската национална армия е против него. ", "date": "2019.04.05", "title": "Войски от Източна Либия на 30 км от Триполи, Лондон иска да се свика Съвета за сигурност на ООН"}
{"url": "https://offnews.bg/politika/danail-kirilov-e-noviat-ministar-na-pravosadieto-700690.html", "text": "Със 120 гласа \"за\" и 15 \"против\" депутатите приеха оставката на Цецка Цачева като министър на правосъдието и назначиха на позицията бившия председател на правната комисия в парламента и депутат от ГЕРБ Данаил Кирилов.След гласуването той положи клетва в Народното събрание. Поредната промяна в състава на кабинет \"Борисов 3\" се наложи след като Цецка Цачева напусна поста заради купения от нея на спорна цена имот в квартал \"Изток\". Преди нея правителството напуснаха Николай Петров, Ивайло Московски, Валентин Радев, Николай Нанков и Валери Симеонов.След гласуването Кирилов коментира работата, свършена в правна комисия, и заяви, че има положителни реакции относно въведените съществени изменения в трите основни процесуални кодекса и че работата в тази насока ще продължи.\"Тук трябва да се отчете и необходимостта от положително ефективно и конституционно съобразно взаимодействие на всички системи в независимата съдебна власт\", допълни Кирилов.На въпрос как би отговорил на , Кирилов заяви, че тези въпроси са \"не само отвъд добрия тон, а и отвъд правото\".\"Бих искал да кажа на всички тези, които са на ръба на закона в тези интерпретации, че те не са нито по-умни, нито по-красиви от действащите и практикуващите юристи, както в НС, така и в независимата съдебна система. Елитизирането, доведено до ниво на простащина според мен не следва да бъде коментирано\", отговори Кирилов.Все още не е ясно кой ще замести Кирилов като председател на правната комисия, като самият той заяви, че е участвал в обсъжданията, но окончателно решение все още няма.\"Има възможни варианти, затова не бих искал, най-малко пък следва аз да разрешавам такъв въпрос. Има колеги с възможности, които могат да се справят в изпълняването на тази работа\", заяви Кирилов.Той още добави, че се работи върху промени в антикорупционния закон, които предвиждат общинските съветници също да са задължени да подават подробни имуществени декларации. Кирилов още съобщи, че е постигнато съгласие с представители на институциите, включително и КПКОНПИ, и Националното сдружение на общините.", "date": "2019.04.05", "title": "Данаил Кирилов е новият министър на правосъдието"}
{"url": "https://offnews.bg/obshtestvo/opashki-v-bolnitcite-sled-uslozhnenia-ot-grip-700683.html", "text": "Сезонът на гриповете отмина, но пред кабинетите в болниците се вият опашки от хора с усложнения след вирусни инфекции. Най-често засегнати са децата и възрастните пациенти с хронични заболявания, обясни проф. д-р Спиридон Тодоров, началник на Клиника по УНГ болести в ИСУЛ, по БНТ. Инфекциите ангажират ушите, носа и гърлото.Симптомите са висока температура, обща отпадналост, мускулни и ставни болки, болка в гърлото, ушите, запушване и секреция от носа.Трябва много внимателно да се преценява каква е степента на увреждане на слуховия анализатор, тъй като това може да доведе до трайно намаление на слуха, допълни проф. Тодоров.", "date": "2019.04.05", "title": "Опашки в болниците след усложнения от грип"}
{"url": "https://offnews.bg/sviat/izdirvat-vtori-bg-grazhdanin-za-ubijstvoto-na-gratcki-biznesmen-700693.html", "text": "Гръцките власти издирват втори български гражданин за убийството на местен крупен бизнесмен.31-годишен български гражданин с турски корени е задържан в Гърция за убийството на 46-годишния гръцко-австралийски бизнесмен Янис Макрис, стана ясно вчера. Според местните власти задържаният е наемен убиец. В убийството участвал и 35-годишнят му брат, който в момента най-вероятно е в България и се издирва, съобщи Нова тв. По информация на местните власти двамата братя са пристигнали в Гърция 15 дни преди убийството. На охранителни камери са записани по време на подготовката за убийството, както и при преследване на жертвата. Властите разполагат и с видеозапис на покушението.Извършителите са използвали мобилни телефони за еднократна употреба на името на несъществуващи лица. Според информацията след убийството двамата братя са отпътували с автобус за България. По-късно обаче по-младият брат се връща в Гърция. Предполага се, че това е свързано с изпълнението на друга смъртна присъда.По време на ареста в четвъртък мъжът е направил опит да избяга, но се е ударил в полицейска кола. Той е бил с фалшиви документи при задържането му в хотел в квартал \"Галифада\". В България са изпратени пръстови отпечатъци за идентифициране. ", "date": "2019.04.05", "title": "Издирват втори бг гражданин за убийството на гръцки бизнесмен"}
{"url": "https://offnews.bg/politika/angelkova-vliazla-sam-v-politikata-s-dostatachno-sredstva-moga-da-do-700689.html", "text": "Влязла съм в политиката с достатъчно средства. Мога да докажа всеки лев, който съм похарчила. Това заяви министърът на туризма Николина Ангелкова по Нова тв, по повод замесването на името ѝ  вчера.Не съм очаквала, че такова внушение ще бъде направено от г-н Симеонов, коментира Ангелкова. Апартаментът, който той визира, е закупен през 2008 г. със средства от моите родители на мое име. През 2008 г. не съм се занимавала с политика, била съм в частния бизнес, на високоплатени ръководни длъжности. Родителите ми се занимават с частен бизнес от 1991-1992 г. Всички доходи, както личните ми, така и на моето семейство, винаги са били надлежно декларирани с платени данъци. Така че сделката е изцяло съобразно закона и всичко е прозрачно, обясни Ангелкова. Тя е категорична, че имотът е платен на пазарни цени, тъй като преди това е възложила на лицензиран оценител да направи оценка. Министърът подчерта, че е декларирала абсолютно всичко, което е имала още през 2011 г. в декларацията си пред Сметната палата.„Нещата са прекалено лични. Искам да задам въпроса какъв е този интерес към мен от този човек”, заяви Ангелкова относно замесването ѝ в скандала „Апартаментгейт” от Валери Симеонов. „Каква е тази фиксация? Нямам отговор на този въпрос, надявам се да го получа. Винаги в началото на летния туристически сезон има изблик на „силни чувства”, каза още Ангелкова. Ангелкова заяви, че непрекъснато я проверяват и няма никакви притеснения, ако и сега я проверят.„Информирах премиера, каквото разпореди той, това е\", заяви министърът на туризма. ", "date": "2019.04.05", "title": "Ангелкова: Влязла съм в политиката с достатъчно средства, мога да докажа всеки похарчен лев"}
{"url": "https://offnews.bg/sviat/domove-i-hora-otneseni-ot-bezpretcedentno-smartonosno-navodnenie-v-ira-700696.html", "text": "Домове и хора са отнесени от смъртоносно наводнение в Иран, жертвите на което вече надхвърлят 60, предаде Би Би Си.В ход е спасителна операция.Отправени са нови предупреждения, че язовири в някои области могат да прелеят и да причинят още разрушения.Десетки хиляди души бяха разселени, а друго други имат остра нужда от храна, чиста вода, палатки и одеяла.Проливните дъждове, които продължават повече от две седмици, наложиха евакуацията на около 70 села. Наводненията засягат 23 провинции от общо 31. Специалистите определят случващото се като \"безпрецедентно\".Министърът на външните работи Мохаммад Джавад Зариф обвини американските санкции срещу Иран, че спъват усилията за доставяне на хуманитарна помощ в засегнатите области на страната. \"Това не е просто икономическа война. Това е икономически тероризъм\", заяви той, цитиран от Би Би Си.Санкциите бяха наложени, след като американският президент Доналд Тръмп изтегли страната от ядреното споразумение с Иран миналата година. В резултат на това сега не могат да бъдат осигурени достатъчно спасителни хеликоптери.", "date": "2019.04.05", "title": "Домове и хора отнесени от безпрецедентно смъртоносно наводнение в Иран"}
{"url": "https://offnews.bg/obshtestvo/bez-voda-v-chast-ot-dragalevtci-dnes-700653.html", "text": "\"Софийска вода\" временно ще прекъсне водоснабдяването в част от \"Драгалевци\" днес, съобщиха от дружеството. Заради пресвързване на уличен водопровод на ул. „Акад. Петър Динеков“ в кв. „Драгалевци“ се налага спиране на водоподаването от 09:00 до 21:00 часа в района на ул. \" Акад. Петър Динеков \" от №7 до №14, ул. „Къпина“ от ул. „Акад. Петър Динеков“ до ул. „Къпина“ №20. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.“Софийска вода” АД предварително се извинява на своите клиенти за причинените временни неудобства!Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.04.05", "title": "Без вода в част от Драгалевци днес"}
{"url": "https://offnews.bg/politika/nishto-novo-predi-izbori-gerb-se-registrira-parva-v-tcik-tcvetanov-v-700673.html", "text": "По традиция ГЕРБ ще се регистрира първа за предстоящите избори за членове на Европейския парламент на 26 май тази година, съобщиха от пресцентъра на партията. Регистрацията на партиите в Централната избирателна комисия започва от днес. Миналата неделя - 31 март, младежите от ГЕРБ запазиха първото място в ЦИК. В продължение на близо седмица те даваха денонощни дежурства пред входа на ЦИК, за да гарантират, че традицията ще бъде спазена и партията ще се регистрира преди всички останали за предстоящия вот.Документите за регистрация на ГЕРБ за европейските избори ще бъдат внесени в ЦИК от председателя на Националния предизборен щаб на ГЕРБ и зам.-председател на партията Цветан Цветанов утре в 9 часа, уточняват от ГЕРБ. ", "date": "2019.04.05", "title": "Нищо ново преди избори: ГЕРБ се регистрира първа в ЦИК, Цветанов внася документите"}
{"url": "https://offnews.bg/obshtestvo/iuzhen-viatar-v-planinite-slanchevo-nachalo-na-denia-700675.html", "text": "Слънчево начало на деня, повече облаци следобяд, но без валежи, прогнозират синоптиците за днес. Максималните температури ще са между 18 и 23 градуса, край морето обаче те ще са с 8-10 градуса по-ниски. По Черноморието ще духа слаб до умерен югоизточен вятър. Сред вълните от 2-3 бала термометрите ще се качат до 11 градуса. Над планините също ще бъде предимно слънчево с южен вятър, увеличение на облачността започва следобяд. Максималната температура на 1200 метра ще е около 11, а на 2000 метра – около 4 градуса. Краткотрайни валежи ще има през уикенда, според прогнозата на НИМХ. Така ще започне и новата седмица. ", "date": "2019.04.05", "title": "Южен вятър в планините, слънчево начало на деня"}
{"url": "https://offnews.bg/futbol/tcska-iska-da-dari-toner-za-printerite-na-ludogoretc-700687.html", "text": "В ЦСКА изразиха желание да купят тонер за принтерите на касите на стадиона на Лудогорец, за да се предотвратят проблемите пред феновете в събота, когато е двубоят за първенството между двата отбора.Агитката на столичани е имала доста сериозни проблеми при влизането, защото билетите се продавали само на една каса, а принтерите постоянно спирали, информира \"24 часа\". Обяснението на хората, които отговаряли за продажбата, било, че имало проблеми с консумативите.Заради това феновете започнали да се организират и да купуват билети за събота предварително, като пращат свои приятели от Разград и околностите, защото пътят от София е над 400 км. Очакванията са за над 2500 фенове на ЦСКА в Разград.В сряда ЦСКА отстрани Лудогорец в 1/4-финалите за Купата на България след победа с 1:0 в Разград. Утре \"червените\" могат да завържат борбата за титлата при нов успех, тъй като ще се изравнят по точки с Лудогорец. В момента двата тима са съответно първи и втори съответно с 63 и 60 точки.", "date": "2019.04.05", "title": "ЦСКА иска да дари тонер за принтерите на Лудогорец"}
{"url": "https://offnews.bg/evropa/mej-poiska-otlagane-na-brekzit-do-30-iuni-velikobritania-se-gotvi-za-700697.html", "text": "Тереза Мей поиска отлагане на Брекзит до 30 юни чрез писмена молба до Европейския съюз, предаде Би Би Си.Сегашният срок за излизане на Великобритания от ЕС е 12 април, но и до днес няма одобрено от британския парламент споразумение с ЕС как да стане това и как да бъде решен въпросът с новата външна граница на Съюза.В писмото си министър-председателят на Обединеното кралство е предложила, ако парламентът одобри сделка, Великобритания да излезе на 23 май, преди изборите за Европейски парламент. Но Мей пише, че Великобритания ще подготви листа с кандидати за тези избори, в случай, че не се постигне съгласие по споразумение за излизането от ЕС. Ако такова има, участието ще бъде отменено.Тереза Мей е отправила писменото искане на Великобритания до председателя на Европейския съвет Доналд Туск, за да поиска отлагането, преди срещата на върха на европейските лидери идната сряда. По-рано днес Би Би Си съобщи, че Туск ще предложи на Великобритания 12-месечно \"гъвкаво\" отлагане на Брекзит. Планът му, който трябва да бъде одобрен от европейските лидери на срещата на върха следващата седмица, би позволил на Обединеното кралство да напусне по-скоро, ако парламентът ратифицира сделката. Според високопоставен източник от Брюксел Туск смята, че предложеното от него 12-месечно отлагане елиминира възможността Великобритания постоянно да иска отлагане на напускането си.Днес във Великобритания продължават преговорите за намиране на изход от кризата между Консервативната и Лейбъристката партия. Към момента е ясно, че британският министър-председател Тереза Мей ще отправи писмено искането на Великобритания за отлагане на Брекзит, съгласно решението на парламента.", "date": "2019.04.05", "title": "Мей поиска отлагане на Брекзит до 30 юни, Великобритания се готви за участие в евроизборите"}
{"url": "https://offnews.bg/politika/radev-balgaria-ima-kapatcitet-da-privleche-strategicheska-germanska-i-700717.html", "text": "Моделът на българо-германско икономическо сътрудничество е успешен и България има капацитет да привлече стратегическа инвестиция от Германия. Това заяви държавният глава Румен Радев пред журналисти, след като заедно с федералния президент на Германия Франк-Валтер Щайнмайер посети производствената база на дружеството Либхер-Хаусгерете Марица ЕООД в Радиново, основано през 1999 г. Двамата държавни глави разгледаха и учебния център на завода, където разговаряха със служители.Българският президент посочи, че за да успеем да привлечем такава стратегическа инвестиция у нас, България трябва да убеди германското държавно ръководство и общественост, че имаме потенциал и можем да се справим. „Точно по тази причина предложих на германския президент с представители на германските медии да дойдат тук, в „Либхер“, да видят, че моделът на българо-германско икономическо работи и дава резултати“, посочи президентът Радев. Днес е вторият ден от официалното посещение на германския президент Франк-Валтер Щайнмайер в България. Той е у нас по покана на българския държавен глава Румен Радев.", "date": "2019.04.05", "title": "Радев: България има капацитет да привлече стратегическа германска инвестиция"}
{"url": "https://offnews.bg/futbol/tcska-predstavi-proektite-za-nov-stadion-700702.html", "text": "Ръководството на ЦСКА представи част от проектите за нов стадион, който да замени съществуващия \"Българска армия\". Съоръжението в Борисовата градина е в лошо състояние, което е публична тайна.Неведнъж през годините са били вече представяни концепции за промяната му, но всичко е оставало на хартия. Сега очакванията са намеренията да бъдат реализирани. Мениджърът на тима Стойчо Стоилов разкри, че стадионът ще бъде поетапно модернизиран, а в момента се набира финансиране за проекта.Ето какво написаха армейците в официалния си сайт, като представиха и проектите за нов стадион:\"Армейци,основните акционери в клуба Гриша Ганчев и Юлиан Инджов започнаха разглеждането на проектите за нов модерен стадион. В четвъртък две фирми презентираха пред тях своите концепции за бъдещото съоръжение на ЦСКА. Това са фирма \"Вамос\" с архитект Георги Савов (снимки 1 и 2) и фирма \"Design Initiatives\" с ръководител на екипа архитект Владо Вълков (снимки 3 и 4).Те запознаха собствениците на клуба с архитектурните планове и строителните решения. В момента мащабният проект е на ниво \"предпроектно проучване\". Предстоят нелеки процедури в бъдеще освен по избора и одобрението на офертите, така и най-вече по съгласуване и сериозна съвместна работа с държавата и Столична община.С разрешението на авторите и по желание на Гриша Ганчев и Юлиан Инджов, предоставяме постъпилите на този етап предложения на вниманието на многобройните червени привърженици. Идната седмица предстои разглеждането на още един проект от трета фирма\", пише в сайта на ЦСКА.", "date": "2019.04.05", "title": "ЦСКА представи проектите за нов стадион"}
{"url": "https://offnews.bg/nashite-avtori/res-lvii-ave-batce-furanturi-700682.html", "text": "Към малцината, които внимават в детайлите и имат памет on alert: в Res още преди няколко месеца казахме, че Цветанов е глътнал поредния апартамент, и то мегалуксозен, по изнудвачески път спрямо определена фирма-строител (не уцелихме квартала, признавам – инфото беше за Лозенец, а то се оказА “Латинка”, каква посткомунистическа ирония само). Тогава спестихме и слуха, че не само го е глътнал, но и че към въпросната сграда седмици наред е бил прикрепен цял кран, който да доставя скъпа покъщнина директно на последния етаж – с всичките му там “платинени” бидета, “позлатени” италиански дивани и т.н. Изразихме и предположението, че българската гербаджийска олигокрация (добре, де, какистокрация, да сме по-точни) няма как да бъде разклатена.***Но ето че не познахме. На много нива. Например, че Цветанов е получил чист подарък - нула лева, нула стотинки - срещу лека “уегисуативна” услуга, но характерното посткомунистическо властово чувство за безнаказаност го е подтикнало да обяви този имот далеч под стойност, щот не му се плащат некви си там големи данъци. Подчертавам – върху вероятно подарен имот.***Проблемът тук не е чисто български, разбира се, далеч не – представям си как действат подобни “съветски” милиционери в, да речем, Киргизстан. Вероятно подобни примери могат да се намерят и в Европа, сещам се за нещо подобно в Литва. Но в “Европа” това не е НОРМА. В Европа шефът на немската футболна федерация подава оставка заради един (кирлив) часовник, тип “нерегламентиран подарък”. Дори извън Европа, например в Бразилия, бившият президент Лула днес гние в затвора за апартамент, почти досущ като казуса с Цветанов.***Цветанов, сътворен от digitus paternae dexterae на Борисов. От рядка кал, примесена с гюбре.***Ние в случая сме нещо като “no Macchiavellian late change of horse here”. Т.е. ако Лидер-ГЕРБ, Жени-ГЕРБ, Братовчедки-ГЕРБ, Педераси-ГЕРБ и другите там торпидни дебили решат, че милиционерският “Макиавели” с очевидно двуцифрено IQ трябва да остане, той остава.***Огромна грешка на Главатаря на ОПГ-то. Той трябваше да махне главата на Цветанов до кръста, веднъж и завинаги. Но е страхлив, и сега му даде възможност, с всичката му прословута “информация”, да подпали вътрешна “гражданска” война в ГЕРБ, пардоне моа – ГЕПП.***Говедарчето Борисов, уви, не чете, както предписва дядо Вазов на говедарчетата. И сляпото, вече десетилетие, не прави окато.***Политически говедарчета.***Ако говедарчето четеше (например за чиновнишкия стабилитет по Тома Измирлиев, или пък Платон, или пък Фуше, да, и аз се смея), нямаше да бъде с недоразвити когнитивни функции. И това щеше да му позволи да схване, че става заложник, макар и лидер; и че простите ще го изоставят първи. И първи ще скачат върху едрия му политически труп.***QED.***Да перифразираме руската рокгрупа ДДТ (онова за Путин): Борисов едет по стране, а мы по прежнему в говне.***Обединената престъпна група ГЕПП, БСП И ДПС (плюс по-малки съглашатели): така става, когато не четеш книжки без картинки – последни и най-бедни в ЕС.***Тереза Мей била говорила с Безкнижния по телефона, даже тя му се била обадила – както обикновено, несръчен гербайджийски spin. На какъв език, питам? Does Mrs. May speak fluent Bankian?!***Културологично погледнато, Цветанов е съвършеният потиснат провинциалист – той е формиран в среда, в която парите се влагат в недвижими имоти, всички други финансови инструменти са байганьовски “бошлаф”. В онази късно-комунистическа среда (I’m being told) софийското жителство е сред висшите “кантиански” (хе-хе) ценности, досущ както, да речем, чисто новата “Лада”.***В този смисъл Борисов е по-умен от това, което имаме като негов сайдкик (и ако позволите тази парабола): той е в пъти по-голям приобретател (за малко да кажа “крадец”, добре, че не го казах), но авоарите му се управляват от “Фирмата”.***Изненадани сте, че Борисов е част от “Фирмата”? Хайде пак. Той е неин прокурист във властта – пратен на принципа “работете, за да има и за мене, и за шефовете”.***Ако Цветанов има 19 апартамента в София (да речем), Буци има 190. Далеч не всички са “негови”, може част да са през подставени лица, но борисовата бизнес-еманципация е явна. Той - за разлика от Цветанов, който по милиционерски няма доверие никому, - прехвърля. Същото правят и по-умните от борисовите съглашатели БСП и ДПС. Особено Доган.***Цветанов е оказа най-простата и уверена в абсолютната си власт въшка, която се наяде и излезе на челото.***Но това наистина отваря вътрешен фронт в ГЕПП: там все пак има хора като Томислав, Руми Бъчварова и дори Горанов, на които им е писнало от “чудомировата” простотия на наш Пондьо, пардоне моа пак - Цветанов.***Вътрешният фронт сега е много прост, като всичко в ГЕПП: Цецко заплашва с милиционерско инфо тип “държа ви, бе, еееей”, а “мислителите”, които искат да запазят властта след неговото космическо насиране (но не с лиофилизирана храна, далеч не), викат за главата му. Истината е, че всички опортюнисти на ГЕПП по места са отвратени вече от Цветанов, и чакат “новата” (горанова) власт да им сведе какво. А Цветанов все още отказва да признае, че беше “нареден” от своите.***Скандалът “Артекс” има, най-общо, три измерения: неутрализация на Цветанов, продължаваща чистка на негови хора по места (убийството на Пепи Млякото, неговата търновска и въобще североизточна дясна ръка все още повдига въпроси) и опит на властта да погълне въпросните “Артекс”, които – казват запознати - наистина строят качествено. Как да бъдат погълнати ли? Например – защо не? - чрез любимата “Хидрострой”, която по шишевско-буцевски придобива каквото си иска. Така се ГЕПП-ват бизнеси от вече десетилетие насам.***Помнете гения Стратиев във “Всяка неделя”: “Сега някои ми казват, ти говореше на езопов език. Добре, а вие на какъв език мълчахте?!”***Бдете, пак. Цветанов, най-неприятното зомби изобщо, каквото и Джордж Ромеро не би могъл да си представи, ще се завърне от “мъртвите” триумфално още на местните избори наесен. Просто защото Борисов изпусна момента веднъж и завинаги да му забие ясенов кол в гърдите.***Междувременно, след най-новото роене, пак се питаме какво е дясно. Не е толкова сложно: почва от убеждението, че успехът и щастието на предприемчивия индивид водят до успеха на общността, ерго, свободата и предприечивостта на отделния човек не бива да бъдат ограничавани с твърде много държавни регулации. И, не на последно място, въпросният предприемчив човек решава по-добре от държавата как и за какво да харчи парите си. Минава и през персонализма, който е brainchild на християндемокрацията, която... Но за това – друг път и по-подробно.***Свидетели сме на началото на края на ГЕРБ – те се самоизяждат, защото вече не могат да поделят “баницата”. Тук някъде е и личната битка на третия дебел Цацаров – да се спаси евентуално като конституционен съдия. Въпрос на сделка. Но в последните си издихания Цацаров ще се обърне срещу своите демиурзи. И вече го прави, впрочем – разпореди проверка (that’s such a non-issue, ма не ми се почва) на оная шишевска да не казвам какво, “конпир”-а; те го гласяха за нов главен прокурор, но той успя да издъни жестоко цялата завера откъм покрива й. Така да се каже.***Тук има и още нещо наистина важно – кой ще купува циганския вот, без който ГЕРБ не могат? Това е отделна “гражданска война” в това подобие на партия - тя се разгаря между заключените олигарси, които досега го правеха (съвсем например Миню Стайков), и държавните олигарси, които засега са на свобода.***Ето ви вид brave new world, или пък по Замятин: простаците в ГЕРБ отстъпват на “истинските десни” – и се възцарява идеалната несвобода. Ще видите тогава истинското “детевъдство”.***А на чисто теоретично ниво се говорят страховити глупости, включително и от полуобразовани “колеги”: всичко в родния политически дискурс се е свело до противопоставянето “консервативно-либерално”, сякаш сме се върнали във времената на Драган Цанков. Помислете набързо: либерал може да се противопоставя само и единствено на етатист (съответно, етатист-интервенционалист), но не и на консерватор. Обратното на консерватор е прогресист, щот либералът по своему – особено сега, след Фукуяма и Хънтингтън – също е “консерватор” в русоистки смисъл; той иска “диктат” на определени ценности, например груповите права да предхождат индивидуалнитe etc. Плебсът инстинктивно надушва това несъответсвие (да не кажа “абоминация”), макар там анти-европейската/проазиатска пропаганда да свежда нещата до “некви европейски джендъри искат да ни отнемат православните ценности”.***Което ме подсеща за бсп (обещах и настоявам, че организацията на тeзи идейни наследници на серийни национални престъпници трябва да се изписва с малки букви). За бсп принципът на говорене трябва да е “или лошо, или нищо”. Ad infernum.***Ave, Баце, furanturi te salutant. Ще ми простите тази девиация на латинския. Fures в Римската република са крадците, които се наказвали с бичуване. В този смисъл, цветановците трябва да бъдат бичувани; уви, древните нямат понятие за “крупен крадец на обществени средства”, по ред културологични причини.***“Furor” е латински “страдателен” глагол, който на банкянски значи “язе краднeм еврофондове, па и от бюджето”. Да не го бъркаме със съществителното “furor, furoris”, което, мноо ясно, значи “ярост, бяс, изстъпление”- и оттам “фурор” в днешно време.***Има нещо строго картезианско в отношението на “народа” към споменатите обединени гепаджии. “Народът” се възпалява от дребни глупости (например, че нестеснителен ворюга като Цветанов - за разлика от Альхен, застенчивый ворюга и голубой воришка - е завъртЕл некви далаверки с апартаменти), но никога не се вдига срещу огромните им кражби. Само бюджетът на София е 1,8 милиарда лева, да не почвам за концесии, общите далавери с БСП и особено ДПС, източване на ДДС и т.н.***Как да преминем от едноизмерните хора, които управляват или позират като опозиция, към sustainable growth, което е нашият единствен шанс, щот не можем бързо? Това е въпросът.***И то в културна среда, която трагично бърка личното мнение с фактите?***Всъщност за едно съм съгласен с Цветанов – “столицата е огледало за състоянието в цялата страна”. Аз СЪМ София, но сега я наричам “Фандъковата кочина”. И свинщината, и кражбите се наблюдават на всеки ъгъл.***Как да приложим “Das Wesen des Christentums” и да преминем към християндемокрация от нов тип, която обича и свободния пазар, и “консервативните” ценности, които нямат нищо общо с бизнес-патриотчетата? Answers on a postcard.***А то всичко “свети”, ако питате Цветанов. Досущ като в съвършеното тоталитарно общество на дистопията “Ние” на споменатия Замятин, където през повечето време грее слънце, ослепително, всичко звънти от слънце.***Замятин, впрочем, е една причините да ненавиждам лятото още от дете. Аз съм rain, wash away my sorrow, take away my pain etc.***А всъщност е тъжно. Цветанов е част от родната мегалотюмия – нереален илитерат, който обаче дърпа конците на всичко политическо. И ще продължава, оставете всички илюзии. Без да иска, прилага девиативно ницшеанското Leidenschaft. Инепт, символ на какистократичния ни Zeitgeist, избран от несъзнато волунтаристични fellow-инепти.***А Борисов кога?Oще на facebook.com/ivailo.noisy.tsvetkovNB! Адвокатът на OFFNews.bg напомня: препечатването на този текст (изцяло или отчасти) става само с изрично писмено разрешение от OFFNews.bg и автора.", "date": "2019.04.05", "title": "Res LVII: Ave, Баце, furanturi"}
{"url": "https://offnews.bg/leka-atletika/a1-nagradi-radoslava-mavrodieva-za-evropejskata-titla-700716.html", "text": "Европейската шампионка по тласкане на гюле Радослава Мавродиева, която триумфира на 3-ти март на шампионата в Глазгоу, бе наградена от А1. Една от най-добрите ни лекоатлетки, както и треньорът – Валентина Желязкова, получиха последен модел смартфон за успеха.А1 е официален телеком на Българската федерация по лека атлетика (БФЛА) за шеста поредна година. Компанията заедно с БФЛА реализират и инициативата „А1 атлетика за младежи”. През годините в нея са взели десетки хиляди деца и младежи, които участват в лагери и състезания в различни градове из цялата страна.А1 работи за популяризирането на леката атлетика и чрез каналите MAX Sport, които излъчват на живо стартовете от Диамантената лига. В ефира на спортните канали феновете могат да се следят представянето на най-добрите ни лекоатлети в комерсиалния турнир.", "date": "2019.04.05", "title": "А1 награди Радослава Мавродиева за европейската титла"}
{"url": "https://offnews.bg/obshtestvo/mestiat-spirkata-na-troleia-v-podleza-na-ndk-paziat-peshehodtcite-ot-700703.html", "text": "След реконструкцията на тунела под НДК, тролейбусната спирка там ще бъде преместена до стълбите към подлеза.Покрай пътното платно в тунела ще бъдат поставени предпазни съоръжения, които да ограничават възможността при катастрофа автомобил да навлезе в зоната за пешеходците, съобщи зам.кметът по транспорта Дончо Барбалов на страницата си във фейсбук. Идейният проект за реконструкцията е на \"София проект\".Повод за планираните промени са честите инциденти в подлеза, които са предизвикани основно от несъобразената скорост, с която водачите навлизат в тунела под НДК.", "date": "2019.04.05", "title": "Местят спирката на тролея в подлеза на НДК, пазят пешеходците от бесни шофьори"}
{"url": "https://offnews.bg/futbol/majkala-veshtae-vtora-pobeda-na-tcska-v-razgrad-700685.html", "text": "Бившият играч и директор в ЦСКА Георги Илиев - Майкъла прогнозира вече първата победа на армейците в Разград. Това се случи в мача за Купата в сряда, след като ЦСКА спечели с 1:0 и отстрани \"орлите\" в 1/4-финалите.В събота предстои нов мач между двата отбора за първенството. Според Майкъла предстои втора победа.\"Със собственика на Лудогорец Кирил Домусчиев не сме имали бас, само го уведомих, че ще загубят, и засега се оказвам прав. Сега да се готвят Ники Михайлов и Емил Костадинов, с които сме се обзаложили. Да се стягат за тежки и скъпи вечери. Усещам ги мачовете на Любо Пенев.Казах му: \"Сега са твоите мачове, пребиваш ги\". През 2012 година първата среща, след като станах директор в ЦСКА, бе точно с Лудогорец за Купата и тогава пак ги победихме и отстранихме. Съдията в сряда беше безобразен и накрая за малко да изпуснем двубоя. Но каквото станало - станало.Сигурен съм, че ще ги смажем и в събота. Сега и жена ми се прибра от Япония, така, че Михайлов и Костадинов ще имат да хранят две гърла\", каза Майкъла пред \"Тема Спорт\".\"ЦСКА винаги трябва да играе по този начин. Не мисля, че е било страхотно представянето, защото това е стандартът на нашия клуб. Ако запазим същия манталитет и хъс в събота, ще победим отново\", допълни Илиев.", "date": "2019.04.05", "title": "Майкъла вещае втора победа на ЦСКА в Разград"}
{"url": "https://offnews.bg/politika/bsp-koalitciata-gerb-dps-i-op-dejstva-i-v-tcik-700720.html", "text": "Коалицията ГЕРБ, ДПС и ОП се пренесе и в ЦИК. Доказателство за това са решенията им за служебно назначаване на Районни избирателни комисии, се казва в позиция на Изпълнителното бюро на БСП. В познатия им стил, без аргументи и силово, те отстраняват представителите на опозицията от ключови позиции. Резултатите от последните заседания са, че от 31 РИК – 29 са с председател от ГЕРБ. Само за сравнение си струва да припомним, че съотношението на представителите на ГЕРБ и БСП, вътре в самата ЦИК, е 7 към 6, уточняват социалистите. Въпреки изискванията за запазване на съотношението между парламентарно представените партии и коалиции, и без да зачита многобройните проведени по закон консултации, ГЕРБ, с помощта на представителите на ДПС и ОП, си осигурява пълен контрол върху Районните избирателни комисии, пишат още от БСП. Причината за това може да е само една. Затиснати от \"Апартаментгейт\" и срива в общественото доверие, статуквото търси начин да оцелее чрез контрол и манипулации. Няма да позволим това да се случи и ще защитаваме правата и демокрацията, в това число пред съда, завършва позицията на ИБ на БСП. ", "date": "2019.04.05", "title": "БСП: Коалицията ГЕРБ, ДПС и ОП действа и в ЦИК"}
{"url": "https://offnews.bg/futbol/petar-zhekov-na-ludogoretc-mu-se-vizhda-kraiat-700684.html", "text": "Легендарният голмайстор на ЦСКА Петър Жеков направи мрачна прогноза за бъдещето на Лудогорец след успеха на \"червените\" с 1:0 в сряда в Разград.ЦСКА отстрани разградчани в четвъртфиналите за Купата, а в събота при нов успех ще ожесточи борбата за титлата, като се изравни по точки с \"орлите\" на върха в класирането.След този мач ЦСКА се превърна в абсолютен фаворит за спечелване на Купата, а съперник в полуфиналите ще бъде отборът на Ботев Пловдив.\"На Лудогорец му се вижда краят\", смята Петър Жеков.\"Те нямат публика. Там ходи родата на родата. Дори и при равен в събота ще им вземем титлата. Тук ще ги бием, на стадиона ще е страшно\", коментира Жеков пред \"България Днес\".Той критикува и реферите на двубоя, като призова треньорът Любослав Пенев да бъде по-директен в критиките си.\"Тия от Разград само ритат, направо ни пребиха. Имаше три червени картона и неотсъдена дузпа, но съдията не смее да ги свири. Любо трябва да по-смело да скача на съдиите, от какво го е страх? Да си казва директно нещата като Илиан Илиев от Черно море. Козмин Моци във всеки мач е за червен картон, той е като братя Миневи\", казва още Жеков.", "date": "2019.04.05", "title": "Петър Жеков: На Лудогорец му се вижда краят"}
{"url": "https://offnews.bg/112/postradalata-kursantka-ot-nvu-e-v-tezhko-sastoianie-i-s-opasnost-za-zh-700722.html", "text": "Курсантката от Националния военен университет „Васил Левски“ във Велико Търново е приета във ВМА в тежко състояние и с опасност за живота, съобщи началникът на болницата бригаден генерал професор д-р Венцислав Мутафчийски, д.м.н., FACS. Той благодари на екипите от МОБАЛ „Стефан Черкезов” – Велико Търново за адекватната намеса снощи, както и на МВР за осигурения ескорт при транспортирането на пострадалата от самолета до ВМА.Курсантката се простреля в областта на гърдите при почистване на зачисленото ѝ оръжие в четвъртък вечерта. Снощи пострадалото момиче е оперирано по спешност в МОБАЛ „Д-р Ст. Черкезов” във Велико Търново.Тази сутрин курсантката беше транспортирана до ВМА със самолет C-27J „Спартан”.Пациентката постъпи в стабилно, но тежко състояние. Нещата за момента са добри, но има реална опасност за живота ѝ, обясни професор Евелина Одисеева, ръководител на Клиника по интензивно лечение на ВМА, но допусна, че може да настъпят усложнения.Става въпрос за изключително тежко нараняване, защото има прострелване с мощно оръжие, какъвто е автомат „Калашников”, вследствие на което в гръдния кош е попаднал не само проектилът на патрона, но и взривните газове, които допълнително увреждат тъканите, поясни бригаден генерал Мутафчийски.Направеният още при пристигането скенер е показал почти унищожен горен лоб на левия бял дроб. Долният лоб и десният бял дроб са в добро състояние.Огнестрелното нараняване има своя еволюция и то не приключва с момента на изстрела и с първата среща на хирурга с нараняването. Затова в близките дни може да се наложи повторна операция за отстраняване на горния лоб на левия дроб. Ако се стигне до там, няма да има съществено повлияване в живота на пациентката, защото тя е млада и има достатъчно белодробна тъкан останала, за да поеме функцията, обясни проф. Мутафчийски.В момента има реална опасност за живота, така че, говорим в по-далечна перспектива. Лечението ѝ ще продължи, колкото трябва. Ние правим всичко възможно, за да избегнем всякакви усложнения, но неминуемо – заради естеството на огнестрелното нараняване, такива може да има – от инфекциозно естество, подчерта той. ", "date": "2019.04.05", "title": "Пострадалата курсантка от НВУ е в тежко състояние и с опасност за живота"}
{"url": "https://offnews.bg/obshtestvo/postradalata-kursantka-ot-nvu-shte-bade-transportirana-vav-vma-700700.html", "text": "Курсантката от Националния военен университет „Васил Левски“, която се самопростреля във Велико Търново снощи, ще бъде транспортирана във ВМА.Рано тази сутрин екип на ВМА излетя със самолет C-27J „Спартан” от 16-та транспортна авиогрупа Враждебна на Военновъздушните сили до летище Горна Оряховица.Снощи пострадалото момиче е оперирано по спешност в МОБАЛ „Д-р Ст. Черкезов” във Велико Търново.Както OFFNews вече съобщи тя се е простреляла с автомат Калашников.При почистване на зачисленото й оръжие курсантката се е простреляла в областта на гърдите.", "date": "2019.04.05", "title": "Пострадалата курсантка от НВУ ще бъде транспортирана във ВМА"}
{"url": "https://offnews.bg/politika/obvineniat-v-prisvoiavane-na-2-mln-lv-panajot-rejzi-pak-shte-se-kand-700698.html", "text": "Обвиненият за присвояването на 2 милиона лева кмет на Созопол Панайот Рейзи пак ще се кандидатира за поста на местните избори през есента, съобщи bTV.Днес Специализираният наказателен съд трябваше да реши дали да отстрани от длъжност него и главната счетоводителка на общината Златка Мусева, но делото бе отложено за понеделник, защото адвокатът не дойде. Мусева е обвинена в съучастие.\"Няма от какво да се притеснявам, вярвам в правосъдието, ако въобще се стигне до дело\", каза Рейзи пред журналисти.Според прокуратурата Рейзи разпоредил, а Мусева изплатила 2 милиона лева, отпуснати за извършване на строително-ремонтни дейност, на физическо лице, което няма връзка с фирмата изпълнител. То също е с обвинение за съучастничество.Временното отстраняване на двамата се иска, за да не пречат на \"обективното и всестранно\" изясняване на обстоятелствата по делото.", "date": "2019.04.05", "title": "Обвиненият в присвояване на 2 млн. лв. Панайот Рейзи пак ще се кандидатира за кмет на Созопол"}
{"url": "https://offnews.bg/obshtestvo/plamen-dimitrov-prizova-za-minimalna-zaplata-nad-800-lv-ama-sled-4-go-700695.html", "text": "Ръстът на доходите през последната година забави темпове, заяви президентът на КНСБ Пламен Димитров по БНТ. По думите му през миналата година ръстът е трябвало да бъде поне двуцифрен - целта е тази и следващата година той да бъде 12-15%. Работещите бедни продължават да са сериозен проблем, каза Димитров и добави, че нископлатените работници са близо 20%, а 2/3 от работещите са с възнаграждение до нивото на средната работна заплата.Президентът на КНСБ даде за пример балтийските държави, където има изпреварващ ръст на доходите и в Латвия например минималната работна заплата за 2019 г. е била увеличена с 38% при 10% в България.800-850 лв. трябва да е минималната заплата през 2022 г., средната около 2000 лв., призова Пламен Димитров.", "date": "2019.04.05", "title": "Пламен Димитров призова за минимална заплата над 800 лв, ама след 4 години"}
