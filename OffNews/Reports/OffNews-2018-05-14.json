{"url": "https://offnews.bg/politika/naj-avtoritetnoto-spisanie-v-skopie-predlozhi-federatcia-mezhdu-balgar-680621.html", "text": "Федерация с България за членство в НАТО и ЕС - с това заглавие излезе на корицата си \"Фокус\", най-авторитетното македонско политическо седмично списание.Автор на предложението е Ристе Люботенски - доктор по политически науки и някогашен съветник на първия президент на Македония Киро Глигоров. На този етап вероятно чудна, но и полезна може да е идеята да се разговаря и договаря създаването на форма на федерация между Република България и Република Македония - като начин, по който Македония безпрепятствено да се интегрира в евроатлантическите структури, предлага Люботенски.Според него, главните фактори за реализацията на подобна идея са \"тези, които вземат ключовите решения в Европа и региона\".Засега предложението на някогашния съветник на президента Глигоров не се дискутира толкова ожесточено в македонските медии.Най-смело реагира телевизия \"Стар\" в Щип - медията посвети едночасово дискусионно предаване на концепцията за федерация с България.Въпросът към зрителите беше \"Възможно ли е чрез федерация с България да заобиколим Гърция и нейните блокирания (заради спора за името - б.р.)?\"", "date": "2018.05.14", "title": "Най-авторитетното списание в Скопие предложи федерация между България и Македония"}
{"url": "https://offnews.bg/bojni/targat-za-macha-pulev-uajt-shte-se-provede-na-17-maj-680629.html", "text": "Българската звезда в тежката категория на професионалния бокс Кубрат Пулев обяви, че само след броени дни ще се проведе търгът за правата на предстоящия мач между него и британеца Дилиан Уайт, предаде БГНЕС.Победителят в този мач ще определи официалния претендент за пояса на Международната боксова федерация (IBF) в тежка категория.„Търгът бе отменен поради неразбирателство, защото от противниковия лагер искаха да променят процентите – да не са 75% на 25% в моя полза, а да са 50 на 50. Ние оспорихме това и от IBF взеха решение, че процентите остават същите.Сега на 17 май предстои търгът, който ще определи кой ще вземе всички права върху мача. Надявам се от Зауерленд да го спечелят, за да може ние да решаваме къде да бъде двубоят. Това е много важно, тъй като Еди Хърн се изказа, че съм искал много пари“, заяви Кубрат.Кобрата коментира и възможността сблъсъкът с Дилиан Уайт да се проведе в София. „Вариантът е минимален, защото накрая трябва да се получи сметката – и той да получи своя хонорар, както и всички останалите участници. Нека първо Зауерленд да спечелят търга, ако не – ще играем по техните правила.Според правилата на IBF двубоят трябва да се проведе най-малко 45 дни след търга и най-късно 90 дни. Моето мнение е, че аз съм по-добрият боксьор от Уайт, дори и от Ортис. Така че, където и да се срещнем, ще го победя“, допълни още Пулев.Днес боксовата ни звезда се срещна с децата от Специално училище за ученици с увреден слух ”Проф. д-р Дечо Денев”, гр. София. Кубрат зарадва младите си фенове с подаръци, автографи, както и със снимка за спомен.", "date": "2018.05.14", "title": "Търгът за мача Пулев - Уайт ще се проведе на 17 май"}
{"url": "https://offnews.bg/sviat/svetat-reagira-na-karvavite-protesti-v-ivitcata-gaza-680622.html", "text": "Редица държави и организации изразиха острата си реакция за кървавите протести в Ивицата Газа срещу преместването на американското посолство на Израел в Йерусалим, които взеха 41 жертви, а над 1000 души бяха ранени. Френският външен министър Жан-Ив льо Дриан призова израелските власти да не използват сила срещу палестинските демонстранти. \"Франция призовава всички страни да покажат отговорност за предотвратяване на нова ескалация. Франция призовава израелските сили да проявят сдържаност при използването на сила, която трябва да бъде пропорционална\", заяви той. Египет също реагира остро на случващото се в Ивицата Газа. Египетското външно министерство излезе в позиция, в която осъди използването на сила от страна на израелските сили срещу демонстрантите. В изявлението си Египет изразява позицията си в подкрепа на палестинците и правото им на независимост. Британският министър за Близкия изток Алистър Бърт пък изрази позиция, че демонстрантите са експлоатирани от \"екстремистки елементи\". \"Изключително съм натъжен от загубата на човешки животи в Газа днес. Разтревожен съм, че мирните протестиращи са експлоатирани от екстремистки елементи. Призовавам от въздържане от използване на огън. Насилието е разрушително за мирните усилия. Великобритания продължава да настоява решението на проблема да е двете страни да си делят Йерусалим\", посочи той. С изявление излезе и Организацията на ислямското сътрудничество. Организацията нарече решението на САЩ да премести израелското си посолство в Йерусалим \"незаконно\" и \"атака срещу историческите, правните и националните права на палестинците, която подкопава позицията на Организацията на обединените нации и международното право и така представлява обида за международните мир и сигурност\". Организацията допълва, че с решението си САЩ противоречи на собствените си ангажименти, и изразява презрението си към неуважаването на палестинските законни права, като допълва, че с тези действия американската администрация разрушава ролята си на участник във всякакви следващи мирни усилия в Палестина. Турция също изрази подкрепата си за Палестина и недоволството си от решението на САЩ. „Преместването на американското посолство в Ерусалим няма да донесе облекчение, сигурност, стабилност и мир в региона; напротив, това ще увеличи съществуващите проблеми, несигурност, нестабилност, кризата и конфликтите и ще предизвика много непредвидени негативи“, заяви вицепремиерът Бекир Боздаг, цитиран от агенция \"Анандолу\". .„В крайна сметка Ерусалим ще бъде освободен; САЩ и Израел накрая ще оставят Йерусалим на истинските му притежатели“, добави още той.Върховният представител на ЕС по външната политика и сигурността Федерика Могерини призова всички към най-голяма сдържаност на фона на събитията в Газа.Израел трябва да зачита правото на мирен протест и правилото за съразмерна употреба на сила. Хамас и водачите на протестите в Газа трябва да направят необходимото, за да няма насилие и събитията да не бъдат използвани с други цели, посочва Могерини, цитирана от БТА.Всяка от двете страни в този сблъсък има оправдани искания и очаквания, и те следва да бъдат взаимно признати. Ерусалим е свято място за евреи, мюсюлмани и християни. Това се отнася и за връзката на палестинците с този град, отбелязва върховният представител.Всяко по-нататъшно влошаване на и без това вече достатъчно напрегнатата и сложна обстановка би довело до нови невъобразими страдания за двата народа и би ограничило възможностите за постигането на мир и сигурност. Нужни са мъдрост и смелост за връщане към преговорите за постигането на политическо решение, важно еднакво за израелците, палестинците и региона. Единствено решение с две държави би позволило на двете страни да постигнат стремежите си, би прекратило конфликта и би донесло справедлив и траен мир, който израелците и палестинците заслужават, добавя Могерини.Тя отбелязва, че ЕС остава готов да продължи да работи и с двете страни, както и с международната общност, за възобновяването на преговорите за установяването на две държави с границите, определени на 4 юни 1967 г. и с обща столица Ерусалим. Русия също взе отношение по въпроса, макар и лаконично. Кремъл изрази опасения, че преместването на американското посолство в Ерусалим може да доведе до изостряне на напрежението в Близкия изток.\"Да, имаме такива притеснения, вече сме говорили за това\", заяви говорителят на Кремъл Дмитрий Песков.", "date": "2018.05.14", "title": "Светът реагира на кървавите протести в Ивицата Газа"}
{"url": "https://offnews.bg/obshtestvo/pregovori-za-paket-mobilnost-shte-predlagame-promeni-po-spornite-to-680630.html", "text": "Българското председателство на Съвета на ЕС да изготви предложение по основните точки от пакета за мобилност, от които българските превозвачи са недоволни, и което да бъде внесено в Комитета на постоянните представители /КОРЕПЕР/. Около това решение са се обединили на днешната среща в Министерския съвет, продължила над три часа, премиерът Бойко Борисов, еврокомисарят по транспорта Виолета Булц и представители на бранша.Все още обаче остава решението за протест на превозвачите на 16 и 17 май, когато ще се проведе срещата на върха между между лидерите на ЕС и Западните Балкани. Те се заканиха да блокират София с 1000 камиона и автобуса.\"Надявам се, че по време на българското председателство ще можем да постигнем общо съгласие за посоката, в която ще върви този пакет\", коментира еврокомисарят пред журналисти.На днешната среща са обсъдени задълбочено четири основни въпроса от пакета за мобилност, уточни Булц. Първият е свързан с прибирането на превозните средства до родните им места на всеки три седмици като част от задължителната им почивка.По отношение на втория въпрос - възможността за почивка в кабината на превозното средство или извън нея, ЕК препоръчва да бъдат изградени охраняеми съоръжения за паркиране, с които застрахователите да са съгласни и шофьорите да могат да оставят там превозните си средства и да бъде допустимо те да почиват в камионите си на охраняемите паркинги.Виолета Булц информира още, че по третия въпрос, свързан с каботажа, международния трафик и правилата за командироване също има конкретна препоръка, а именно, че международен трафик за ограничено време трябва да не подлежи на правилата за командироване, но при каботажа правилата за командироване трябва да се прилагат от първия му момент. По отношение на транзита, той също трябва да бъде освободен от тези правила.Четвъртият въпрос е свързан с превозвачите от трети страни и там препоръката е пределно ясна - всички правила, които ще важат за операторите на единния пазар на ЕС, ще се прилагат и за тези от трети страни. Освен това държавите членки могат да налагат допълнителни ограничения за превозвачи от трети страни във вид на квоти и разрешителни, които държавите членки издават за превозвачи от трети страни.Въз основа на прогнозите, че до 2030 г. транспортният сектор ще отбележи ръст от 37 на сто, а до 2050 г. - от над 60 на сто, от изключително значение е основата, на която това развитие ще стъпи, да бъде ясна, приложима и справедлива, посочи Булц. Тя подчерта, че преговорите не са били леки, но в крайна сметка ще бъде предложен пакет от мерки на пазара, който да подкрепи бъдещето развитие на единния пазар и стопанската дейност на превозвачите да бъде социално приемлива, справедлива и прозрачна, с приложими правила.Според Виолета Булц правилата, които са в момента, не обслужват добре европейския пазар. \"Те създават хаос и непостигането на съгласие по този пакет и оставането на сега действащите правила не е добро решение за сектора\", каза еврокомисарят.БТА", "date": "2018.05.14", "title": "Преговори за пакет 'Мобилност': Ще предлагаме промени по спорните точки"}
{"url": "https://offnews.bg/lajfstajl/5-evtini-evropejski-grada-za-dvudnevna-vakantcia-680609.html", "text": "Ако имате нужда да си откраднете два дни и да си починете малко от ежедневието, тези пет града са точно за вас. Цените включват нощувка за двама, транспорт, такси за забележителности, както и храна. 5. Краков, Полша (313 лв.)Две нощувки за двама възрастни в тризвезден хотел: 140 леваТрансфер с автобус/влак (от летището до центъра на града): 5 лева48-часова карта за градски транспорт: 12 леваНай-привлекателната атракция - замъкът Уайъл: 8 леваВечеря от три ястия за двама с бутилка вино: 100 леваКафе: 2 леваБира: 3 леваКола: 2 леваВино: 4 лева4. Рига, Литва (310 лева)Две нощувки за двама възрастни в тризвезден хотел: 100 леваТрансфер с автобус/влак (от летището до центъра на града): 4 лева48-часова карта за градски транспорт: 19 леваНай-привлекателната атракция - Площадът на катедралата: 6 леваВечеря от три ястия за двама с бутилка вино: 130 леваКафе: 5 леваБира: 5 леваКола: 5 леваВино: 6 лева3. Будапеща, Унгария (290 лева)Две нощувки за двама възрастни в тризвезден хотел: 101 леваТрансфер с автобус/влак (от летището до центъра на града): 18 лева48-часова карта за градски транспорт: 21 леваНай-привлекателната атракция - църквата \"Св. Матиас\": 10 леваВечеря от три ястия за двама с бутилка вино: 70 леваКафе: 3 леваБира: 3,5 леваКола: 2 леваВино: 3 лева2. Вилнюс, Латвия (270 лева)Две нощувки за двама възрастни в тризвезден хотел: 118 леваТрансфер с автобус/влак (от летището до центъра на града): 4 лева48-часова карта за градски транспорт: 13 леваНай-привлекателната атракция - църквата \"Св. Ана\": безплатноВечеря от три ястия за двама с бутилка вино: 91 леваКафе: 3 леваБира: 3 леваКола: 3 леваВино: 5 лева1. Варшава, Полша (267 лева)Две нощувки за двама възрастни в тризвезден хотел: 127 леваТрансфер с автобус/влак (от летището до центъра на града): 4 лева48-часова карта за градски транспорт: 11 леваНай-привлекателната атракция - Кралския дворец: безплатноВечеря от три ястия за двама с бутилка вино: 67 леваКафе: 4,5 леваБира: 3,5 леваКола: 3 леваВино: 5 лева", "date": "2018.05.14", "title": "5 евтини европейски града за двудневна ваканция"}
{"url": "https://offnews.bg/futbol/dunav-poe-kurs-kam-spasenie-680626.html", "text": "Отборът на Дунав (Русе) се класира за решителния плейоф за оставане в Първа лига, след като елиминира Витоша (Бистрица) в първата фаза на мачовете за оцеляване в елита.В първия двубой като гост “драконите” бяха спечелили с 1:0, а днес на собствен терен в Русе бяха безапелационни и надиграха съперника с 3:1. Два гола реализира Бирсент Карагарен, а един добави Васил Шопов.Пореден силен мач направи и вратарят Мартин Луков, който на няколко пъти спаси вратата си и запази спокойствието в състава. За гостите точен от дузпа бе Стефан Христов в края на мача.Така Дунав продължава напред към финалния сблъсък за спасение. Русенци ще следят с интерес втория мач между Пирин и Етър, който ще определи съперника им в плейофа.Витоша пък ще се изправи срещу загубилия в същия двубой и при краен успех ще се изправи срещу втория в крайното класиране на Втора лига.ДУНАВ - ВИТОША 3:11:0 Карагарен (22)2:0 Карагарен (30)3:0 Шопов (41)3:1 Христов (84-д)", "date": "2018.05.14", "title": "Дунав пое курс към спасение"}
{"url": "https://offnews.bg/obshtestvo/chetvarto-razshiriavane-na-zografskata-biblioteka-v-sofijskia-universi-680620.html", "text": "Зографската електронна научно-изследователска библиотека при Софийския университет бе разширена за четвърти път, а новостите бяха представени на 11 май - Денят на светите братя Кирил и Методий, професионален празник на библиотекарите.Събитието се проведе традиционно в библиотека „Филологии“ и бе открито от директора на Университетската библиотека доц. Анна Ангелова.Тя отбеляза, че когато преди четири години се поставяха основите на така наречената Зографска стая, е съществувала надеждата, че сбирката ще бъде разширена.„Но мисля, че никой от основателите, основоположниците на тази идея и нейното реализиране, не си е представял, че в крайна сметка ще успеем и с толкова бързи темпове и за толкова кратко време да стартираме от 162 славянски ръкописа от Зографския манастир, да допълним всички славянки ръкописи – 405 от сбирката на манастира, и заедно с всичките сбирки от страната и извън нея, днес да достигнем, преди последното разширение, 642 дигитални копия на славянски ръкописи“, каза директорът на Университетската библиотека.Средно годишно между 180 изследователи – повечето от чужбина, минават през библиотеката и работят в Зографската стая, като ползват ръкописи от „Зограф“, от Пловдивската народна библиотека, от Центъра за славяно-византийски проучвания \"Проф. Иван Дуйчев\", от сбирката на Националния исторически музей, от Манастира „Дионисий“ и всички други ръкописи, с които стаята разполага.Идеята на екипа е всяка година библиотеката да бъде разширявана и дигиталният корпус да се попълва.Новите ръкописи са около 100 и са от три нови сбирки. Това са втората част на сбирката на Пловдивската народна библиотека, сбирката на Градския исторически музей – Самоков, от Регионалния исторически музей, отдел Възраждане – Варна и Народното читалище „Съгласие 1896” – Плевен.Ректорът на Алма матер проф. Анастас Герджиков пожела успех на инициативата и благодари на всички, които са помогнали за създаването на колекцията и са съдействали за нейното разрастване – на партньорите от Зографския манастир, на създалите съдържанието през последните години – Университетската библиотека „Св. Климент Охридски“, Центъра за славяно-византийски проучвания „Проф. Иван Дуйчев“, факултетите на СУ, библиотеките и музеите в страната, читалище „Съгласие 1869“.Директорът на Център „Проф. Иван Дуйчев“ проф. Вася Велинова посочи, че работата по събиране, издирване и описване на слaвянски ръкописи в Центъра е започнала много преди идеята за Зографската библиотека. Тя благодари на ръководството на СУ, че няколко години финансира тези проекти и всяка година се отчитат спасени и защитени ръкописи. „Най-старото висше училище в България е истинското място, където трябва да битуват такива съкровища, където трябва да има тази библиотека. Тя е гаранция за духовното ни оцеляване в бъдеще“, посочи проф. Велинова.Маргарита Лазарова, секретар на читалище „Съгласие 1869“, посочи, че съхраненото в читалището се дължи на търпеливата и неуморна работа на библиотекарите. Тя подчерта, че в лицето на Център „Проф. Иван Дуйчев“ са намерили истински партньор.Директорът на Народната библиотека „Иван Вазов“ в Пловдив Димитър Минев посочи, че  с екипа му са щастливи и горди, че техните ръкописи се намират в Зографската стая. Той обърна внимание, че към 57-те ръкописа, които до момента са включили в Зографската стая, прибавят нови 38.Сред ръкописите има някои много интересни от периода XIII-XVII век – Пловдивски псалтир от XVI век, Марковски псалтир от 1638 г., Теодоров триод от първата половина на XIII век, Босненско сборниче, Пловдивски дамаскин от XVII век и други. Със сигурност, всичко, което е притежание на Пловдивската библиотека като ръкописна колекция през следващите години ще бъде също достояние на всички, които се интересуват в Зографската стая, подчерта Димитър Минев.Открита през 2014 г. с 286 дигитални копия на ръкописи от Зографската света обител, през 2017 г. сбирката наброява 642 електронни документи от Ватиканската апостолическа библиотека; Реймското евангелие (Франция); колекциите на НБ \"Иван Вазов\"– Пловдив; манастира Драгомирна (Румъния); Историческия музей „Акад. Йордан Иванов“ - град Кюстендил; Националния исторически музей и Троянския манастир. Софийският университет е представен с ръкописи от колекциите на Центъра за славяно-византийски проучвания „Акад. Ив. Дуйчев“, Централната университетска библиотека и библиотека „Теология”.Инициативата се осъществява благодарение на сътрудничеството между Зографската света обител и Софийския университет, работата на изследователите от Катедра „Кирилометодиевистика\", Центъра за славяно-византийски проучвания „Акад. Ив. Дуйчев“ и усилията на колегите от Университетската библиотека „Св. Климент Охридски\".", "date": "2018.05.14", "title": "Четвърто разширяване на Зографската библиотека в Софийския университет"}
{"url": "https://offnews.bg/kultura/frontmenat-na-baba-zula-murat-ertel-sas-svetovna-premiera-na-nov-680616.html", "text": "На 17 май от 20.00 часа в столичния клуб \"Микстейп 5\" фронтменът на „Баба Зула“ Мурат Ертел ще на прави световна премиера на новата си група в София - Dirtmusic.Групата Dirtmusic е създадена от австралиеца Хюго Рейс (по-старото поколение го помни от The Bad Seeds на Ник Кейв, а по-младото – от концертите му с Fatalists и The True Spirit у нас) и американеца Крис Екман (фронтмен на сиатълската група The Walkabouts и създател на уърлд мюзик лейбъла Glitterbeat Records).Формацията направи истинска революция в африканския блус със записаните в Мали албуми BKO (2010), Troubles (2013) и Lion City (2014), в които участваха африкански артисти като Бен Забо, Самба Туре, Амината Уасидже Траоре и други.Албумът Bu Bir Ruya, който Dirtmusic издадоха и който ще чуем съвсем скоро в столицата, е създаден през януари 2018г. и носи красотата, ужаса, отчаянието, виденията, транса, премеждията, напрежението, политическия коментар върху състоянието на света.Както албумите Troubles и Lion City са записвани в Мали в първите години на салафитския терор, така записите на Bu Bir Ruya започват броени месеци след опита за преврат и последвалите вълни на насилие и държавни репресии в Турция през 2016 г.Концертът е откриващ за първото съвместно европейско турне на петимата музиканти.", "date": "2018.05.14", "title": "Фронтменът на „Баба Зула“ Мурат Ертел със световна премиера на новата си група в София"}
{"url": "https://offnews.bg/obshtestvo/tri-razkaza-ot-bosna-i-hertcegovina-680589.html", "text": "Всяка седмица 80-годишният Раде Алексич е на гробището в Требине. Идва тук, за да говори със сина си Сърджан, убит преди 26 години в разгара на войната в Босна и Херцеговина, когато трите страни – босненски сърби, босненски мюсюлмани и хървати, воюват помежду си.Сърджан е едно от трите деца на Раде. Първенец по плуване в града, мечтаел да стане юрист като баща си. „Дойде проклетата война”, разказва Раде – Сърджан е мобилизиран в армията на босненските сърби.„На 21 януари вкъщи звъни телефонът. Обажда се съседка от града и ми казва: „Раде, убиха Сърджан насред площада”. Питам я: „Как така?” Тя казва: „Пребиха го и го откараха в болница”.На площада в града става спречкване между сръбски войници и местен жител – Ален Главович. Повалили го на земята, сержантът искал да го убие с нож. „Сърджан видял всичко това и се спуснал към тримата войници. А те го нападнали… Така, за да спаси Ален, синът ми загина”, разказва почерненият баща.На погребението идват всички мюсюлмани, но не и сърбите – за някои Сърджан е предател: „Стиснах със зъби, погребах го, напълнихме гроба с младостта му”.Постъпката на Сърджан дълго е пазена в тайна. И след войната: „Казвам, че на 21 януари над Требине се надвеси черен облак над площада в града, където искаха да убият човек само защото има друга вяра и друго име. Това, което Сърджан направи е, че спаси честта на града”.Преди няколко години историята откриват журналисти. Пресъздават я и във филм. Сърджан се превръща в легенда. Посмъртно е удостоен с ордени и награди като защитник на човешките права. На негово име наричат улици в Сараево и в Нови Сад, но и в Подгорица и Белград.На гроба на Сърджан всяка година своите две деца води и Ален – мъжът, който Сърджан спасява на площада. След войната той напуска Требине и родината си. Избира да живее на друго място в Европа.Раде си остава в града. Срещал ли е убиеца на сина си? „Виждам го често. И днес го видях. Минах покрай него, беше се подпрял пиян на една ограда. Хората не се гледат. (…) Не се извини. Само в съда каза: „Господи, прости ми, че убих това момче”. Неговите думи не са важни. Важен е разказът за човека. Ако сме успели от делото на Сърджан да предизвикаме повече човечност, повече доброта...”На възрастта на Сърджан и също на фронта в онези години е и Зоран Лакета от Мостар. Но той воюва на страната на хърватите – в една „варварска война, в която бяха заробени и войници, и цивилни”.Централна улица в града е фронтова линия, на която Зоран се сражава. Улицата все още пази белезите на онези години. Като \"Къщата на мълчанието\" – една от сградите мишени на обсадата в Мостар. На другия край на фронтовата линия – от мюсюлманската страна, е родният му брат.Една сватба в нощта на 8 срещу 9 май разделя двамата братя от двете страни на Мостар. Зоран жени приятеля си хърватин в едната част на града, а брат му е с най-добрият му приятел мюсюлманин в другата част на Мостар. Няколко часа по-късно, на 9 май двамата братя осъмват в две различни страни. Започва сблъсък между бошняци и хървати, които дотогава воюват заедно срещу сърбите.„Мостар е малък град. Живеехме всички като едно семейство. Как да кажа „Отивам на война за своя народ”?! Как да реша къде да отида, като съм уважавал съседа си и той – мен. Кой е моят народ? Изведнъж аз трябваше да мразя моя най-близък съсед само защото е мюсюлманин или бошняк, както и другия ми съсед, само защото е хърватин и католик. А всички живеехме заедно. Но дойде това лошо време”, разказва Зоран.Баща им воюва на трета страна – на босненските сърби: „Най-мъчно ми беше за майка ми. По това време тя не знаеше къде сме – живи ли сме, мъртви ли сме, добре ли сме, гладни ли сме, има ли ни?! Тя понесе най-голямата болка, най-голямата мъка заради нас тримата”.В боевете на 6 август 1993 г. Зоран губи брат си: „Най-лошото стана, когато моят Гого, брат ми загина. Научих за смъртта му от радиото”.Горан е убит от граната, изстреляна от хърватските части, в които воюва Зоран. „Европейската общност, международната общност, ООН - те бяха тук и гледаха, гледаха, така както гледаха и Сребреница”, подчертава Зоран.26 години по-късно той често е около възстановения Стари мост над Неретва, но казва, че все още има жители на Мостар, които от 26 години отказват да преминат на другата страна. Призраците на войната постепенно изчезват, но ги заменят гняв и огорчение от новия живот.Авиоинженер по образование, Зоран никога не е работил като такъв: „25 години работя на черно и едва ли съм единственият нарушител в тази държава. Ето, започнете от мен: Как съм работил толкова време на черно?! Какво е правила властта, къде са били тези институции да кажат: „Ти работиш на черно и трябва да платиш някои данъци”. Започнете от мен. Какво работят всички тези власти?”Казва, че мирното споразумение от Дейтън, което регламентира новата структура на държавата, само спира войната, но не намира решение. Родината му е в постоянна политическа криза. На есен ще има нови парламентарни избори.Не иска да гласува за националисти, но и не вижда нито една демократична партия. Винаги подава невалидна бюлетина. Не вярва, че родината му скоро ще стане част от европейското семейство: „Ние сме в задния двор на Европа, защото имаме корумпирана власт. Те се страхуват да влезем в ЕС, защото се нахраниха и ограбиха земята. Утре ако влезем в ЕС те ще трябва да отговарят за действията си”.През последните години, както много свои сънародници, Зоран търси изход на Запад. Подава документи за убежище в две държави, но молбите му са отхвърлени. Дори попада в ареста. Връща се в Мостар.Каква е историята на Махир – детето-бежанец, което напуска родината си с последния военен ковой – гледайте пълния филм на ", "date": "2018.05.14", "title": "Три разказа от Босна и Херцеговина"}
{"url": "https://offnews.bg/obshtestvo/gradushka-s-goleminata-na-oreh-unishtozhi-zemedelskata-produktcia-v-mo-680613.html", "text": "Градушка с големината на орех е паднала през нощта в пет населени места в област Монтана, съобщи агенция \"Фокус\".Най-едра градушката е била в град Брусарци и село Крива бара. Засегнати са още селата Василовци, Габровница и Долно Церовене.Ударени са овощни и лозови насаждения, унищожена е и голяма част от продукцията в градините на хората.Количеството на падналите валежи в Монтана е 22,4 л на кв. м, във Василовци - 22 л на кв. м, а в Долно Церовене - 17,7 л на кв. м.Обилните валежи ще продължат и през днешния ден, като отново се очакват градушки, предупреждават от Хидрометеорологичната станция в Монтана. ", "date": "2018.05.14", "title": "Градушка с големината на орех унищожи земеделската продукция в Монтанско"}
{"url": "https://offnews.bg/sviat/indijskiat-sad-s-reshenie-v-zashtita-na-slonovete-vsichki-bivni-sa-so-680617.html", "text": "Върховният съд на Индия обяви всички слонски бивни - основен източник на слонова кост, на територията на страната за собственост на индийското правителство, съобщи ТАСС. С това решение съдът сложи край на споровете по въпроса, продължаващи вече около 20 години. Решението беше подкрепено от индийските защитници на животни, които се борят против незаконната търговия със слонова кост и убийството на слонове от бракониери. Индия забранява износа и вноса на слонова кост, но въпреки това черният пазар в страната е много добре развит.Закон за това, че всички слонски бивни принадлежат на правителството, е приет още преди близо 20 години, но бракониерите и търговците използват неясноти в закона, за да продължават дейността си, като обясняват, че притежаваните от тях бивни са например от \"умрял слон частна собственост\" или \"слон, загинал при наводнение\".   Постановлението на Върховния съд обаче категорично казва, че всички бивни са собственост на правителството, дори да са взети например от умрял от старост слон. Законът все пак дава възможност на собствениците на слонове да оставят за себе си техните бивни, ако гарантират, че те няма да бъдат продавани или изнасяни в чужбина. ", "date": "2018.05.14", "title": "Индийският съд с решение в защита на слоновете: всички бивни са собственост на правителството"}
{"url": "https://offnews.bg/obshtestvo/kandidatite-za-meditcina-v-su-shte-platiat-po-130-lv-za-izpiti-i-klas-680597.html", "text": "Кандидатите за специалността \"Медицина\" в Софийския университет ще платят 130 лева за явяването на изпитите и за класирането.100 лева ще им струва явяването на изпитите по биология и химия в Медицинския университет - София, с които тази година ще се влиза и в СУ. Те ще дължат още 30 лв. на Софийския, ако искат да ги класира специалността, става ясно от днешно съобщение на Алма матер.Тази година, по изключение, Софийският ще класира студенти в двете специалности с изпитите на друг университет - Медицинския в София. Причината е, че деканът на Медицинския факултет на СУ - проф. Любомир Спасов, директор и на болница \"Лозенец\" (Правителствена) поиска факултетът му да провежда собствени приемни изпити, различни от тези на Биологическия факултет и Факултета по химия и фармация, но получи категоричен отказ от Академичния съвет. Тогава, обяви Спасов, не искаме да обучаваме първокурсници. Факултетът му обяви нулев прием. За да се реши спорът и Университетът да не загуби над половин милион лева от спряната субсидия за издръжка на първокурсниците, се стигна до компромисното решение на Академичния съвет друг да провежда изпитите, а именно МУ-София.Издържалите успешно изпитите по биология и химия там и желаещи да учат в СУ ще подават документи за класиране в \"Св. Климент Охридски\" от 18 до 28 юни.Кандидатите следва да подадат документи за кандидатстване, като валидират информацията от кандидатстудентския си запис в електронизираната система лично или чрез други лица в сектор „Прием на студенти“ в Ректората на Софийския университет.Документи за класиране няма да се приемат в офисите на фирми в страната.Процедурата по регистриране за класирането е електронизирана и ще се извършва единствено с линк от главната страница на Университета на адрес:  Кандидатите трябва да валидират декларираните електронно данни в сектор „Прием на студенти“ на Ректората, като представят следните документи:- документ за самоличност;- оригинал и копие на дипломата за завършено средно образование. Оригиналната диплома се връща веднага след сверяване с копието;- квитанция за платена такса за участие в класирането в размер на 30 лева.С генерирания от системата входящ номер кандидат-студентите получават право за регистрация за явяване на общите кандидатстудентски изпити по биология и по химия при спазване на сроковете и изискуемите от Медицинския университет – София документи за процедурата.Таксата за участие в изпитите по биология и по химия в размер на 100 лева се плаща в Ректората на Медицинския университет – София (бул. „Акад. Ив. Гешов“ № 15, ет. 12), всеки работен ден от 8.30 до 12 часа и от 13 до 15.30 часа, в събота – от 9 до 14 часа в срок от 18 до 28 юни 2018 г. След това кандидатите попълват състезателен картон по образец и представят в „Учебен отдел“ на Ректората на Медицинския университет – София следните документи:- картон с входящия номер за явяване на общите кандидатстудентски изпити по биология и по химия, издаден от сектор „Прием на студенти“ на Софийския университет;- фискален бон за заплатена такса за участие в общите кандидатстудентски изпити по биология и по химия;- диплома за завършено средно образование и едно копие на дипломата. Оригиналът се връща на кандидатите веднага след приемането на документите.Всеки кандидат-студент получава разпечатка за достъп до общите кандидатстудентски изпити, в която са отбелязани и двата входящи номера. С тази разпечатка кандидатът се явява на двата изпита, съгласно разпределенията за явяване на изпит в Медицинския университет-София.Изпитите в МУ-София са на:- 1 юли 2018 г. – биология;- 8 юли 2018 г. – химия.Балът за класиране на кандидатстващите за специалност „Медицина“ в СУ се образува като сума от конкурсните изпити по биология и по химия в МУ – София, умножени с коефициент 2 и балообразуващите оценки по биология и по химия от дипломата за средно образование.Първото класиране в СУ за медицина излиза на 17 юли 2018 г.Приетите могат да се запишат в специалност „Медицина“, а ако не го направят - губят придобитите студентски права и отпадат от следващите етапи на класиране.Записването на класираните се извършва на 18 и 19 юли 2018 г.Вторият етап на класирането ще се извърши на 22 юли 2018 г. В него участват некласираните от първия етап кандидат-студенти.Записването се извършва на 23 юли 2018 г. при следните възможности: кандидатите да се запишат в специалност „Медицина“, като не участват в последния етап или да не се запишат в специалност „Медицина“ като губят придобитите студентски права и отпадат от последния етап на класиране.Третият етап на класирането ще се извърши на 24 юли 2018 г. Срокът за записване е от 25 до 27 юли 2018 г. Резултатите от това класиране са окончателни.Резултатите от положените в Софийския университет кандидатстудентски изпити по биология и по химия от първата и втората кандидатстудентска сесии не важат за прием в специалност „Медицина“ в Софийския университет през учебната 2018/2019 година.", "date": "2018.05.14", "title": "Кандидатите за медицина в СУ ще платят по 130 лв. за изпити и класиране"}
{"url": "https://offnews.bg/sviat/ebola-se-zavarna-19-pochinaha-v-kongo-680619.html", "text": "39 случая на ебола са регистрирани в Демократична република Конго между 4 април и 13 май. От болестта са починали 19 души, съобщи Световната здравна организация, цитирана от Ройтерс. Близо 400 души, които са имали контакт с болните, са поставени под наблюдение. СЗО обяви, че има готовност да изпрати 4000 ваксини в Конго.Новата вълна от ебола все още не може да се определи като епидемия с международно значение. При последната вълна на болестта от декември 2013 г. до юни 2016 г. по данни на СЗО са починали над 11 000 души, главно в Гвинея, Либерия и Сиера Леоне.", "date": "2018.05.14", "title": "Ебола се завърна, 19 починаха в Конго"}
{"url": "https://offnews.bg/futbol/v-rusia-vrashtat-sabotnitcite-zaradi-mondial-2018-680615.html", "text": "Популярните по време на соца \"Ленински съботници\" бяха възкресени в Русия покрай подготовката за Мондиал 2018, макар и в по-мека форма.Тези дни стана ясно, че властите в Нижний Новгород са били сериозно разтревожени от темповете на довършителните работи на новия стадион и затова са се предприели нетрадиционни мерки.Министърът на спорта на региона Сергей Панов е отправил писмо до местните спортни организации с предложение да се изпратят служители от тях за работа по стадиона. Заплащане не се предлага, а само квартира и хранене три пъти на ден-\"За съжаление готовността на стадиона за световното не е на ниво и се налага включването на допълнителни сили. Моля, изпратете по 10 души от спортните центрове и други учреждения, свързани с физическата култура и спорта, в Нижний Новгород, за довършване на строителството и други работи\", пише министърът.", "date": "2018.05.14", "title": "В Русия връщат съботниците заради Мондиал 2018"}
{"url": "https://offnews.bg/obshtestvo/otstraniha-9-ot-zadarzhanite-sluzhiteli-na-dai-blagoevgrad-680618.html", "text": "Специализираният наказателен съд отстрани от длъжност деветимата служители на ДАИ, които бяха арестувани за подкуп.Това е станало по искане на Специализираната прокуратура.По време на акция на ГДБОП в края на април бяха задържани десет служители на Областния отдел „Автомобилна администрация“. Десетият обвинен като участник в групата, не се яви в съдебната зала по здравословни причини. За него Специализираната прокуратура ще изготви отделно искане за отстраняването му от длъжност.Има и достатъчно основание да се счита, че служебното положение на обвиняемите ще създаде пречки за обективното, всестранно и пълно изясняване на обстоятелствата по делото, съобщи Апелативната специализирана прокуратура.", "date": "2018.05.14", "title": "Отстраниха 9 от задържаните служители на ДАИ - Благоевград"}
{"url": "https://offnews.bg/obshtestvo/sinodat-dva-pati-parira-opitite-na-nikolaj-da-praznuva-1000-godishnina-680614.html", "text": "Два пъти Светият Синод днес е парирал опитите на Пловдивския митрополит Николай Българската православна църква да се включи в тържествата за 1000-годишнината от създаването на Охридската архиепископия, които ще бъдат на 27 май в Охрид.Формално казусът започва с официална покана от Македонския Архиепископ Стефан представители на БПЦ – БП да вземат участие в тържествата.Днес Св. Синод не даде благословение представители на БПЦ - БП да ходят в Охрид.„За” решението да не бъдат изпратени Архиереи за честванията в Македония са гласували митрополитите: Ловчанский Гавриил, Доростолский Амвросий, Западно- и Средноевропейский Антоний, Варненский и Великопреславски Йоан, Неврокопский Серафим, Русенский Наум, Врачанский Григорий, Видинский Даниил, а \"против\" - Сливенски Йоаникий, Великотърновский Григорий, Плевенский Игнатий, Пловдивский Николай и Старозагорский Киприян.Казусът обаче не приключва дотук. След категоричния отказ на БПЦ да участва в тържествата се налага да бъде гласувано предложение на Пловдивския митрополит Николай Старозагорският митрополит Киприан, придружен от епископ на БПЦ – БП, да посетят Македония и да вземат участие в тържествата.Същевременно Сливенският митрополит Йоаникий предлага придружаващият Старозагорския митрополит епископ да бъде Гл. секретар на Св. Синод Мелнишкият епископ Герасим.След гласуване Светият Синод отхвърля и тези предложения. „За” изпращане на българска църковна делегация на въпросното честване гласуват: Сливенския митрополит Йоаникий, Великотърновския митрополит Григорий, Плевенския митрополит Игнатий, Пловдивския митрополит Николай и Старозагорския митрополит Киприан.„Против” гласуват митрополитите: Ловчанский Гавриил, Доростолский Амвросий, Западно- и Средноевропейский Антоний, Варненский и Великопреславски Йоан, Неврокопский Серафим, Русенский Наум, Врачанский Григорий, Видинский Даниил.", "date": "2018.05.14", "title": "Синодът два пъти парира опитите на Николай да празнува 1000-годишнината на Охридската архиепископия"}
{"url": "https://offnews.bg/obshtestvo/sherpite-se-zavarnaha-v-bazovia-lager-bez-da-nameriat-boian-petrov-680623.html", "text": "Шерпите са се завърнали в базовия лагер без да намерят Боян Петров, съобщиха от спасителния екип Dream Wanderlust на страницата си във Фейсбук.Днес те откриха вещи на българския алпинист - тениска, медицински пакет, шоколад, беззахарна храна и инжекции с инсулин. През целия ден част от спасителния екип се е опитвала да излети с хеликоптери от Катманду, но лошото време отново не е позволило това да се случи. Спасителите още се надяват, че ще успеят да излетят тази вечер или утре сутрин до базовия лагер.От докладите, предоставени от спасителния екип, ще зависи и посоката на търсене.\"Все още се опитваме да стигнем до базовия лагер. Но за съжаление не се случи и един час благоприятно време за летене. След като съберем доказателствата от шерпите, отново ще се опитаме да подновим търсенето. Надявам се да имам ясна картина в рамките на 24 часа\", каза ръководителят на хеликоптерния екип, цитиран от \"Фокус\".Деян Петков - част от екипа на Боян Петров, обяви по-рано днес, че няма непроверено място около лагер 3. Той допълни, че алпинистите са минали на 10 метра под върха Шиша Пангма и са имали визуален контакт, огледали са всичко внимателно.Алпинистите, издирващи българина, са 25 души. Сред тях е най-известният китайски алпинист и началник на бюрото на спорта на китайския автономен район. В операцията участва и алпинист, изкачил всички осемхилядници. Има и медицински екип и логистици, общо около 100 души са мобилизирани, обяви днес китайският посланик у нас Джан Хайджоу.", "date": "2018.05.14", "title": "Шерпите се завърнаха в базовия лагер, без да намерят Боян Петров"}
{"url": "https://offnews.bg/112/naragaha-mladezh-v-trolej-v-sofia-zaradi-zabelezhka-kam-detca-680625.html", "text": "Мъж на 33 години наръга с нож момче на 18 години в центъра на София, съобщи в. \"24 часа\".Случката се разиграва в тролей №7, когато момчето пътува със 17-годишната си приятелка. Те забелязват група деца от ромски произход пускали семки по пода на превозното средство. Младежът прави забележка на децата, но в този момент 33-годишният мъж, също от ромски произход, се намесва в спора и се стига до спречкване. Изведнъж момчето изкрещяло \"Прободоха ме\", разказва свидетел пред вестника.Тролеят спира на ъгъла на ул. \"Опълченска\" и бул.\"Сливница\". Момчето и приятелката му са откарани в \"Пирогов\". Той заради раната от нападението, момичето - заради припадък в следствие на стреса от случилото се.Нападателят е заловен от органите на реда. На мястото има около 4 шишета метадон и окървавен нож.", "date": "2018.05.14", "title": "Наръгаха младеж в тролей в София заради забележка към деца"}
{"url": "https://offnews.bg/kultura/izlozhba-razkriva-tajnite-na-balgarskite-obekti-vkliucheni-v-spisaka-680607.html", "text": "На 18 май в Националния исторически музей ще бъде открита изложбата „Спасени за поколенията”, която ще разкрие повече за приносът на България за опазването на световното културно наследство.В нея ще се представят седемте обекта на културното наследство от България, включени в Списъка на ЮНЕСКО на световното културно и природно наследство: Казанлъшката гробница, тракийската гробница при с. Свещари, старият град Несебър, Мадарският конник, Боянската църква, Скалните църкви при с. Иваново, Рилският манастир.„Спасени за поколенията” ще бъде открита от един от доайените на българската археология - проф.д-р Мария Чичикова, изследовател на гробницата от Свещари.Специални гости на откриването на изложбата ще бъде фолклорната група „Бистришките баби“, вписани в световното нематериално наследство на ЮНЕСКО.Изложбата „Спасени за поколенията” има новаторски, нетрадиционен подход към представяне на обектите. По разбираеми причини те са показани изключително чрез снимков, графичен и филмов материал. Информацията е поднесена на различни нива - от кратки текстови данни, отпечатани върху експозиционните табла, през значително по-обстоятелствено представящи обектите листовки, до дикторска информация, придружаваща филми, поднесена на няколко езика – български, английски, френски, немски, италиански, руски.Включен е модерният подход за сканиране с персонални смартфони или с таблетите на QR-кодове, отпечатани върху таблата при съответните обекти.Специално за изложбата НИМ ще извади от своите фондове експонати, някои които се представят за първи път. Това са древногръцки и местни керамични съдове, датиращи от V-III пр. Хр., елементи от въоръжение от същото време, средновековни културни ценности от времето на извайването на Мадарския конник, ръкописи от времето на разцвета на манастирския комплекс при с. Иваново и ценности, свързани с Боянската църква и с Рилския манастир.Особено внимание заслужава Историческата палея (преводно-компилативен книжовен паметник, в който в свободен преразказ се излага и се коментира библейската история с многобройни допълнения) от 80-90-те години на XIV в., един от малкото толкова ранни образци, заради което книгата се показва изключително рядко. В нея са включени важни исторически и философски теми, засегнати в Библията. Някои от словата и тълкованията са апокрифни.В изложбата са включени макетите на някои от обектите на ЮНЕСКО, предоставени любезно от фондация „Созопол”.Между тях любопитство предизвиква макетът на Рилския манастир, изработен от Пламен Игнатов за 17 години и два месеца, като за направата му са използвани 6 186 374 кибритени клечки, 360 ювелирни камъка и 100 перли.", "date": "2018.05.14", "title": "Изложба разкрива тайните на българските обекти, включени в списъка на ЮНЕСКО"}
{"url": "https://offnews.bg/kuhnia/8-alkoholni-napitki-i-tehnite-niskokalorichni-zamestiteli-680600.html", "text": "Обичайно коктейлите съдържат много калории и е хубаво да ги избягваме, когато искаме да отслабнем и постигнем атлетична фигура.Вижте кои напитки да избягвате по време на лятната си почивка, за да не ви се налага да купувате един размер по-голям бански в средата на сезона и с кои можете да ги замените:1. Лонг АйлъндПопулярна напитка \"Лонг Айлънд\" съдържа водка, джин, ром, текила, трипъл сек и кока-кола. Ето защо стандартната чаша от тази напитка (420 мл.) съдържа до 424 калории.Коктейлът \"Космополитън\" съдържа по-малко алкохол и малко сок от червени боровинки. Чаша от него (250 мл.) съдържа по-малко от 100 калории.2. Пиня КоладаВсеки знае, че карибският коктейл \"Пиня колада\" съдържа много кокос и ананас, така че често в чаша от 230 мл. има почти 300 калории.Коктейлът, наречен Fuzzu Navel, съдържа прасковен шнапс и портокалов сок, което го прави отличен заместител, а и съдържа само 120 калории.3. МохитоТой е един от най-популярните коктейли, но заради захарния сироп в него 250 мл. \"Мохито\" може да съдържа повече от 240 калории.Можете да го замените с еднакво популярния коктейл \"Мартини\". В 250 мл. се съдържат само 70 калории.4. Джин тоник\"Джин тоник\" е любимият коктейл за плажовете, курортите и клубовете по целия свят, но в него има много захар. В 210 мл. от напитката се съдържат около 170 калории.Slimline Tonic е друга марка тоник, която е по-малко калорична. Ето защо коктейлът, наречен \"Джин и Slimline Tonic\",  съдържа само 70 калории.5. Ром с колаЕдна чаша ром с кола (280 мл.) съдържа повече от 210 калории.Ако замените обикновената кола с диетичната ще смъкнете калориите на 115.6. Бяло виноРазбира се, видовете вино са различни, а съдържанието на калории зависи от вида грозде и количеството захар, но средно чаша вино от 175 мл. съдържа около 160 калории. Ако си поръчате шампанско ще консумирате само 89 калории.7. Маргарита\"Маргарита\" е друг модерен коктейл, който в своите 230 мл съдържа 280 калории. За сравнение, парче пица с тегло 100 грама има по-малко от 253 калории.Един отличен заместител на този коктейл се нарича \"Московско муле\". Той съдържа само 120 калории в 170 мл.8. Тъмна бираРазновидностите на бирата са хиляди, като всяки от тях има собствено съдържание на калории, но една от най-калоричните е тъмната. В 500 мл. се съдържат 220 калории. \"Вайс\" бирите стават все по-популярни и имат много ниско съдържание на калории. Те обаче не могат да бъдат намерени навсякъде. Ако пък искате да минете на съвсем нискокалорична бира, ще трябва да се разделите с алкохолното и съдържание. 200 мл от нея съдържат 50 калории.", "date": "2018.05.14", "title": "8 алкохолни напитки и техните нискокалорични заместители"}
{"url": "https://offnews.bg/kultura/kan-marshat-na-zhenite-papata-i-kitajskata-mafia-680612.html", "text": "Маршът на жените-кинематографистки със сигурност ще остане като едно от запомнящите се събития, белязали историята на Кан. Аферата Уайнстийн, отключила медийно цунами преди 7 месеца, постави каузата на жените в центъра на световния дебат. А какво по-подходящо място от медийното струпване в Кан! В събота вечерта на 12 май 82 личности от световното кино се събраха за да изкачат заедно, но наполовина, червената стълба и да протестират мълчаливо против неравноправието. Защо точно 82? Защото за всичките си издания от 1947 само толкова режисьорки са били селекционирани в Кан, докато броят на мъжете е 1645. Тази година филмите на жени са 3, а що се отнася до отличията, там също има драстично неравновесие – само една „Златна палма“ на Джейн Кемпиън и то поделена...„Жените не са малцинство в света, макар съвременното състояние на киноидустрията да казва друго“ – посочи Кейт Бланшет и напомни, че събитието трябва да се разглежда като „символ на нашата решителност и ангажираност с прогреса“. Ако се погледне по-общо, борбата е и за равни възнаграждения, защото според „Льо Монд“, разликата е драстична - до 42% в ущърб на жените...На първа линия бяха президентката на журито Кейт Бланшет и останалите жени-членки Леа Сейду, Ава Дюверне, Кристен Стюарт и Каджа Нин, подкрепяни от доайенката Аниес Варда, Салма Хайек и още десетки знаменитости от всички професии в киното. Жените се изкачиха до средата и постояха безмълвно, за да покажат колко трудно е всъщност да се изкачи професионалната стълба в киното и че остава още доста до върха. А 90-годишната Варда (френска легенда, най-възрастната жена с номинация за „Оскар“) допълни: “Стълбите на нашата индустрия трябва да са достъпни за всички.“ Като практическо продължение програматорите и отговорните лица на различните секции в Кан днес ще подпишат харта, гарантираща паритета на половете в ръководните инстанции. А министърката на културата Франсоаз Нисен ще обяви провеждането на срещи за равенството между мъже и жени. Работата не е на шега... Да добавим и провеждания за 4-та година форум „Жени в движение“, спонсориран от групата „Керинг“, партньори на фестивала, който също се фокусира върху жените с принос в киното и надига глас за равенство в заплащането. През 2016 сирийската режисьорка Гая Джиджи получава Наградата за млад талант и стипендия, а тази година първият й филм „Моят любим плат“ е в „Особен поглед“ – свежа психологическа драма за млада и чувствена жена, която живее в имагинерен свят, на прага на войната в Сирия.Когато се борят за равноправие обаче, жените трябва да са готови да понесат и критика. Военната драма „Момичета на слънцето“ на Ева Юсон с Голшифтех Фарахани и френската актриса Еманюел Берко беше разбит от пресата и с право – макар визиращ реално съществуващи факти и събития, той е твърде схематичен, декларативен, ползващ стари клишета от военните филми... Действието е някъде в Кюрдистан. Командир на женски батальон е красивата Бахар, която води момичета в бой с джихадистите, успява да освободи родния си град от Ислямска държава и да спаси сина си. Към групата се присъединява френска военна журналистка, която снима разрушенията, убийствата и моментите на напрежение. На финала Бахар й казва: „Кажи истината!“. Животът на тези сестри по оръжие, тотално преобърнат от войната е трагичен, но този трагизъм идва до зрителя външно-плакатно. Без психологическа разработка каузата, която често скандират „Жената, живота, свободата!“, не звучи убедително...", "date": "2018.05.14", "title": "Кан - Маршът на жените, папата и китайската мафия"}
{"url": "https://offnews.bg/obshtestvo/kalina-krumova-razrabotva-psihotest-za-shofiori-680610.html", "text": "Бившият журналист и депутат от \"Атака\" Калина Крумова ще разработва тест за психическата пригодност на шофьорите.Тя е част от научен екип на БАН, който обяви, че работи по методика за психологическа оценка на водачите. Проектът е мотивиран от зачестилите случаи на агресия на пътя и се осъществява от Института за изследване на населението и човека към БАН. Крумова е докторант към академията, стана ясно от съобщението, изпратено до медиите по повод изследването.Екипът е разработил характеристиките на рисковите водачи, подбрани са методиките, по които да се оценяват и в момента работи по адаптирането и валидизирането им.Проектът е по договор за обществена поръчка с транспортното министерство и финансиран по Приоритетна ос 5 - „Техническа помощ“ на Оперативна програма „Транспорт и транспортна инфраструктура“ 2014–2020 г. Целта на проекта е да се осъвременят използваните в момента психологически методики за оценка на психологическата годност на водачи, извършващи обществен превоз на пътници и товари и водачите с отнети книжки.Перспективата на проекта е да подготви програми за превенция на водачи, за които е установен рисков профил, уточняват авторите му.В края на миналата година стана ясно, че Калина Крумова е назначена към МВР като експерт в Държавно-обществената консултативна комисия за безопасност на движението по пътя.", "date": "2018.05.14", "title": "Калина Крумова разработва психотест за шофьори"}
{"url": "https://offnews.bg/112/kuche-uhapa-5-godishno-dete-v-detska-gradina-680590.html", "text": "Петгодишно дете е било нахапано от куче в двора на детска градина в крумовградското село Пелин, съобщи МВР. Инцидентът е станал на 11 май, около 15:30 ч.По първоначални данни кучето влязло в двора. Учителка се е опитала да го прогони, но не успяла. Животното ухапало детето по ръката и крака.По информация за новинарския сайт 24rodopi детето вече е в добро състояние и посещава детската градина.Полицията е задържала за 24 часа 40-годишен мъж, за когото се предполага, че е собственик на кучето.", "date": "2018.05.14", "title": "Куче ухапа 5-годишно дете в детска градина"}
{"url": "https://offnews.bg/sviat/karvava-70-a-godishnina-ot-osnovavaneto-na-izrael-52-ma-sa-ubiti-120-680585.html", "text": "Ожесточени сблъсъци избухнаха по границата на Ивицата Газа часове, преди откриването на американското посолство в Йерусалим.Съгласно решение на президента Доналд Тръмп от 6 декември 2017 г. мисията се прехвърля от Тел Авив в Йерусалим – стъпка, с която светият за три религии град бе признат от САЩ за столица на Израел. Това  предизвика гнева на палестинците, за които столицата е Източен Йерусалим, и на мюсюлманския свят. Турция, в противовес, обяви, че мести посолството си в Източен Йерусалим.Днешният исторически ден, в който се навършват 70 години от основаването на държавата Израел (1948 г.), бе съпътстван с кръвопролития.Множество палестинци се събраха край оградата в Ивицата Газа и започнаха да мятат камъни, за да я повредят. От другата ѝ страна започна стрелба от израелските снайперисти. По данни на израелската армия в протестите са се включили общо 35 000 палестинци, а войниците ѝ са действали съгласно установените процедури. В резултат на сблъсъка досега са загинали 52 палестинци, по информация на палестинското здравно министерство, цитирана от CNN и AFP. Стотици са ранени. Би Би Си съобщава, че броят на пострадалите надхвърля 1200.Няма пострадали от израелска страна. Властите в Израел съобщават само за трима убити палестинци, опитали се да поставят взривни устройства близо до зоната за сигурност в Рафа.\"Амнести интернешънъл\" осъди използването на сила от страна на Израел срещу протестиращите. Генералният секретар на ООН Антонио Гутериш също изрази безпокойството си от големия брой убити хора.ЦеремониятаДнес е велик ден за Израел, заяви американският президент Тръмп във видеообръщение, което бе излъчено по време на церемонията по откриването на посолството на САЩ в Йерусалим.Той не присъства, но изпрати там дъщеря си Иванка Тръмп, своя зет и съветник Джаред Къшнър, Стивън Мнучин, финансов министър, държавния секретар Джон Съливан и др.Целият политически и военен елит на Израел също бе там, начело с министър-председателя Бенямин Нетаняху.Церемонията започна в 16 ч. с изпълнение на химна на САЩ, последвано от реч на американския посланик Дейвид Фридман. Изминаха 23 дълги години, но днес ние изпълняваме обещанието си към израелския народ, каза той.След още поздравителни адреси бе излъчена и речта на Тръмп.По време на церемонията дойде и поздравление от него чрез Туитър:След кратко поздравление от Иванка Тръмп церемонията продължи с изпълнение на песента Hallelujah на Ленард Коен.Когато Джаред Къшнър взе думата, обяви, че откриването на посолството в светия град е признание на истината – че Йерусалим е столицата на Израел.„САЩ правят това, което е правилно“, подчерта Кушнер и посочи, че когато президентът Тръмп обещае нещо, го изпълнява.Той постави във фокуса на вниманието и ядреното споразумение с Иран, от което САЩ се оттеглиха по волята на Тръм миналия вторник. То е „опасно, спорно, с недостатъци“, заяви Кушнер посред аплодисментите на публиката.Агресията на Иран заплашва региона и целия свят, смята той.„Тези, които провокират насилие, са част от проблема, не част от решението“, каза Къшнър във връзка с протестите на палестинците днес.Бог да ви благослови, Бог да благослови Израел, Бог да благослови Съединените американски щати, завърши Къшнър, който е от семейство на оцелели от Холокоста евреи.\"Нямаме по-голям приятел на Израел в света. Благодарим ви!\", каза министър-председателят на Израел Бенямин Нетаняху, който говори след американския зет и съветник и нарече днешния ден \"славен\".\"Благодаря Ви, президент Тръмп, за смелостта да изпълните обещанието си!\"Церемонията приключи с песен, след общо около час и 20-ина минути.", "date": "2018.05.14", "title": "Кървава 70-а годишнина от основаването на Израел: 52-ма са убити, 1200 - ранени (обновена)"}
{"url": "https://offnews.bg/politika/iskat-na-borisov-sreshtu-ninova-tia-posegna-na-naj-sakrovenite-mi-chu-680584.html", "text": "Който обижда министър-председателя, обижда една нация, един народ и една държава. Това пише в исковата молба на Бойко Борисов срещу Корнелия Нинова по делото, което той води за обида и клевета срещу лидера на БСП. Искът е за 26 000 лева със законна лихва от 23.03. 2017 г. Молбата на Борисов е изпълнена с откровения на човек, по собствената му самооценка, е \"посветил житейския път и политическата си кариера в служба за благото на българския народ\". И още:\"Дейността ми като Главен секретар е известна в САЩ, Руската федерация, Кралство Испания, Кралство Великобритания, Белгия, Австрия, Франция, Германия, Холандия и в Централата на Европол в Румъния\". В текста на молбата присъстват и столичното метро,околовръстното на София, детски градини и др., които карат Борисов да заяви: Работата ми като кмет ме удовлетворяваше изключително много, тъй като бях полезен на град София с конкретно изпълнени инфраструктурни проекти\". Борисов обяснява още, че е подал \"оставка като министър-председател на 21 февруари 2013 г. , защото \"не желаех да участвам в управление, в което провокатори полицаи биеха хора\". В молбата обяснява, че: \"На 23.03.2017 г. в сутрешния блок на Нова телевизия \"Здравей България\" ответницата Корнелия Нинова в разговор с водещите на предаването Ани Цолова и Виктор Николаев в агресивен и безпардонен стил изказа сериозни позорящи ме твърдения, които дълбоко засягат честта и достойнството ми...Изявлението на ответницата гласи следното: \"Това нещо се случи в Хасково, където Елена Йончева е водач. Извиках Елена на сцената и казах - ето го лицето на смелостта и демокрацията, която се осмели да каже на Бойко Борисов \"Ти си крадец\". И той я наказа. Пусна смс да бъде уволнен Иван Гарелов\". Борисов твърди, че Нинова е продължила да го опозорява като е използвала \"като коментар метафората \"Крадецът вика дръжте крадеца\". Неверните твърдения, изречени от Нинова, ме засегнаха дълбоко, предизвикаха нравствени страдания, защото накърняват честта и достойнството ми в изключителна степен, авторитета, който съм градил дълги години, не само пред българската общественост, но и пред европейските ми партньори. Г-жа Нинова посегна на най-съкровените ми чувства на българин и християнин, засегна авторитета и на българската държава, пише Борисов. Почувствах се изключително омерзен от поведението на своя политически опонент, с който винаги съм водил честна и коректна политическа битка, обяснява Борисов причинените му морални вреди, заради които иска обезщетение. ", "date": "2018.05.14", "title": "Искът на Борисов срещу Нинова: Тя посегна на най-съкровените ми чувства"}
{"url": "https://offnews.bg/temida/ot-3-do-8-godini-za-ubijstvoto-na-11-godishnata-nikol-ot-burgas-680592.html", "text": "Между 3 и 8 години затвор може да получи 15–годишният Иван, ако бъде признат за виновен в убийството на 11–годишната Никол от Бургас. Днес се проведе разпоредително заседание по делото, което се гледа при закрити врата. Окръжният прокурор Ангел Ангелов посочи, че са събрани всички доказателства и те сочат, че именно Иван е извършителят.\", поясни прокурорът. Той отказа да навлезе в подробности каква е била причината за убийството. Според обвинителния акт Иван и Никол, които се запознали във Фейсбук, отишли в блок в „Меден рудник“. Там възниква спор между двамата. Според първоначалната версия той е бил за мястото, където трябвало да пушат наргиле. Възможно е от страна на момчето да е имало и тръпка спрямо по-малкото момиче, а тя да го е отхвърлила. След спора обвиняемият извадил нож и я пробол в гърлото. Оставил я да умре в мъки, докато кръвта ѝ изтича, а той отишъл да си играе с други деца, е тезата на прокуратурата. Момчето е било вменяемо и е съзнавало какво извършва, посочват от държавното обвинение. Родителите на Иван отричат възможността синът им да е убиец, но днес не пожелаха да говорят пред медиите. Около 20-ина бургазлии днес излязоха на мълчалив протест пред сградата на съда, а възрастен мъж дори замери обвиняемия с яйца. Хората настояваха за сигурност за децата си и поискаха дори доживотна присъда за Иван. Те посочиха, че той ще излезе от затвора, ако бъде признат за виновен, след 5–6 години, когато ще е на 20 години и животът му ще започва, а Никол никога няма да се върне.Предстои процесът да бъде насрочен и да се гледа по същество. Той ще е по общия ред, тъй като Иван не е признал вината си.", "date": "2018.05.14", "title": "От 3 до 8 години за убийството на 11–годишната Никол от Бургас"}
{"url": "https://offnews.bg/bojni/balgaria-e-peta-sila-v-evropa-na-karate-680595.html", "text": "Женският национален отбор по карате постигна изключителен успех на 53-ото европейско първенство в Нови Сад (Сър).Момичетата в състав Александра Стублева, Ивет Горанова, Кристина Свиленова и Виктория Росева стигнаха до полуфинала на отборното кумите. Те надвиха класните тимове над Русия, Беларус и Финландия.В битка за място на финала българките отстъпиха на Швейцария. Каратеките имаха шанс да завоюват бронз, но отстъпиха на Хърватия и финишираха на пето място в генералното класиране. За пръв път български тим прави нещо подобно. На европейското се биха 11 наши състезатели – 4 жени и 7 мъже.“Целият национален тим, воден от треньорите Ангел Стефанов и Ангел Ленков, направи едно добро представяне – обяви спортният директор на федерацията Борислав Иванов. – Имахме и трима съдии – Георги Ривов, Ангел Попов и Георги Йосифов, като Ривов свири срещи и по време на финалите.“В надпреварата участваха 500 състезатели от 52 държави.Каратето ще направи своя официален дебют в олимпийската програма след две години в Токио. На най-големия спортен форум ще участват общо 80 каратеки – по 40 от двата пола. Ще има три категории в кумите, както и надпревара в ката. Класирането ще става на базата на световната ранглиста, както и на световен и континентални турнири.„Сега ни предстои най-голямото събитие, което федерацията ще организира – Световната младежка лига. Тя ще се проведе в „Арена Армеец“ от 25 до 27 май. Турнирът ще бъде квалификация за младежката олимпиада в Буенос Айрес“, допълни Борислав Иванов.", "date": "2018.05.14", "title": "България е пета сила в Европа на карате"}
{"url": "https://offnews.bg/kultura/ogranichavat-dostapa-do-ndk-dnes-v-chetvartak-i-petak-680601.html", "text": "Днес, четвъртък и петък /17 и 18 май/ достъпът до централната сграда на НДК ще бъде ограничен. Мярката се налага поради събития на високо ниво от календара на Българското председателство на Съвета на ЕС, което се провежда в Двореца.Желаещите да закупят билети за културни събития могат да го направят през онлайн платформата – tickets.ndk.bg или на място от касите на Билетен център, които ще работят нормално с обичайното работно време от 09:00 до 20:30 часа, но са изместени в кино „Люмиер Лидл”.Литературен клуб „Перото” ще отваря врати за посетители след приключване на всяко събитие и снемане на външния охранителен периметър. Актуалната информация ще бъде публикувана на Фейсбук профила на „Перото“.Без промени остава достъпът до театър \"Азарян\" и ДНК – пространство за съвременен танц и пърформанс.", "date": "2018.05.14", "title": "Ограничават достъпа до НДК днес, в четвъртък и петък"}
{"url": "https://offnews.bg/obshtestvo/mvr-shte-sledi-na-patia-s-kameri-bez-znachenie-dali-sme-narushili-sko-680596.html", "text": "2.6 млн. лв. без ДДС ще плати МВР за купуването на нови камери за скорост. Това става ясно от обявена от ведомството обществена поръчка. Любопитна подробност в изискванията към системата за контрол на пътя е тя да може да съхранява данните и на автомобили, които не са нарушили ограничението в скоростта. Съхраняваните данни ще са включват регистрационен номер, дата, час, място и посока на движение, като това ще представлява база данни за \"справки по различни критерии\".Тази информация ще може да се предава чрез 3G/4G-връзка, но също така ще може да бъде изтегляна и чрез USB порт, SD card, Internet порт.Изискването е камерите да могат да измерват скорост, да заснемат и разпознават регистрационния номер на автомобила на не по-малко от 95% от всички нарушения на скоростните режими. Трябва да могат да засичат скорост при не по-малко от 250 км/ ч.Системата ще може да предоставя данни за това къде е извършено нарушението с точни GPS координати, точен адрес, ако е засечено в населено място, дата и час, съществуващо ограничение на пътния участък, превишението на скоростта, индивидуален номер на снимката, посока на движение на автомобила и вида на колата. При регистриране на нарушение полицаите ще могат да допълват данни и едва след това системата ще генерира електронен фиш. Тези, които не са извършили нарушения обаче, ще влизат в обща статистика, която ще предоставя данни за брой преминали превозни средства, видовете им, справка за статуса им и какъв брой от колите са с чуждестранни номера.МВР залага изискване тази информация да се съхранява минимум 24 месеца. Намеренията на МВР да съхранява лични данни, които не са свързани пряко с престъпления, започнаха с поредица от поръчки на камери и системи за наблюдения на границата. От ведомството вече си , която да идентифицира физически лица в реално време. Тази система ще позволява да бъде използвана и по време на мащабни събития като протести например. Това на практика дава възможност на органите на МВР да извършват видеонаблюдение с възможност за установяване на самоличност, което изцяло излиза от компетентостите на ведомството - в Закона за СРС тази дейност е вменена на Държавна агенция \"Технически операции\" (ДАТО).", "date": "2018.05.14", "title": "МВР ще следи на пътя с камери, без значение дали сме нарушили скоростта или не"}
{"url": "https://offnews.bg/obshtestvo/angelkova-se-zakani-gotviat-sanktcii-i-globi-za-kampinguvashtite-po-680605.html", "text": "Министърът на туризма Николина Ангелкова готви нови правила и наредби за санкционирането на хората, които къмпингуват нерегламентирано по българското Черноморие. Това каза тя на пресконференция във Варна съвместно с вицепремиера Валери Симеонов и екоминистърът Нено Димов. Министър Ангелкова добави, че по отношение на Закона за устройство на Черноморското крайбрежие и морските плажове къмпингуването и разполагането на палатки на територията на морския плаж е забранено, пише \"Фокус\". \"Законът ясно изброява кои дейности са позволени да се извършват на територията на морския плаж. Всички останали дейности, които не са изрично изброени, са забранени по смисъла на юридическия способ на тълкуването. Това, което липсва в закона и ние ще променим, е изрична административно-наказателна санкция за тези, които извършват нерегламентирано къмпингуване на територията на морския плаж\", заяви министърът.Ангелкова добави, че всяка една община, по примера на Община Царево, може да приема наредби, свързани с опазването на обществения ред и чистотата и на тази основа да глобява нарушителите.\"Съвместно ще работим в посока на законодателни промени, които да се скрепят със санкции - административни и глоби, нарушителите, които нерегламентирано къмпингуване на територията на морския плаж. По предложенията, които имахме за облекчено изграждане на къмпинги, за плащането на такси, които съответната община да ползва за почистване на тоновете отпадъци, нямаше консенсусни текстове, които да бъдат подкрепени от работната група. В момента с вицепремиера и колегите ще обмислим как да продължим, защото е важно хората, които искат да къмпингуват, да има къде да го правят\", посочи Николина Ангелкова. Тя добави, че съществуващите от 20 години къмпинги вече не отговарят на съвременните изисквания на Закона за туризма и категоризацията, за да предлагат качествен туристически продукт.", "date": "2018.05.14", "title": "Ангелкова се закани - готвят санкции и глоби за къмпингуващите по морето"}
{"url": "https://offnews.bg/obshtestvo/zapisvat-detcata-v-stolichnite-iasli-i-gradini-ot-dnes-680594.html", "text": "Записването в ясли и детски градини след първо класиране започва от днес. Приети са 9113 деца, около 5000 са чакащите за прием в яслените групи. Класирането на всички деца, както и за първи път на тези със специални образователни потребности и хронични заболявания, се извърши чрез Информационната система за обслужване на детските заведения.Няма недостиг на места за деца на възраст от 3 до 6 години. Всички деца в задължителна училищна възраст на 5 и 6 години са обхванати в подготвителните групи към детски заведения и училищата, съобщи Столична община. Тази година приключва строителството на три нови детски градини. Насочени са усилия към разкриване на яслени групи. Предстои изграждането и реконструкция на още 9 сгради за детски градини, каза заместник-кметът на София по култура и образование Тодор Чобанов.Детските градини, които предстои да се изграждат, са в районите \"Лозенец\" – кв. “Кръстова вада“, \"Триадица' – кв. “Манастирски ливади - изток“, район \"Витоша\", „Илинден“, „Нови Искър“, „Искър“, „Подуяне“ и „Красно село“. Следващите класирания са на 25 май, 9 юни и 23 юни.", "date": "2018.05.14", "title": "Записват децата в столичните ясли и градини от днес"}
{"url": "https://offnews.bg/sviat/separatistat-kim-tora-e-noviat-lider-na-katalunia-680603.html", "text": "Предложеният от Карлес Пучдемон Ким Тора беше избран за лидер на Каталуния. 55-годишният Жоаким Тора беше избран от регионалния парламент с 66 гласа \"за\" срещу 65 гласа \"против\", a четиримата депутати от Кандидатурата на народното единство се въздържаха. Той беше избран от втория път. При гласуването на в събота Тора не успя да събере необходимите му гласове. Тогава той отново получи подкрепата на 66 депутати - с два по-малко от необходимото, но при второто гласуване му беше достатъчно обикновено мнозинство. В речта си пред парламента Ким Тора каза, че Пучдемон всъщност е легитимният лидер на Каталуня и че той е само временно на поста.Той обеща да продължи да се бори за независима държава и допълни, че смята да предаде властта на Пучдемон чрез Съвета на републиката, който все още не съществува, но се предвижда да бъде създаден.Очаква се той да е нещо като паралелен каталунски парламент, ако централната власт в Мадрид се опита да попречи на реализирането на решенията на редовния парламент в Барселона.Избирането на Тора слага край на прякото управление на испанското правителство на Каталуния, след като регионалният парламент обяви независимостта ѝ през октомври. На регионалните избори през декември сепаратистките партии запазиха мнозинството си, което обаче е крехко. Първоначално беше направен опит за лидер да бъде избран отново Карлес Пучдемон, както и двама сепаратисти, намиращи се в затвора в очакване на процесите срещу тях. Мадрид обаче блокира тези опити. ", "date": "2018.05.14", "title": "Сепаратистът Ким Тора е новият лидер на Каталуния"}
{"url": "https://offnews.bg/politika/vmro-podkrepia-podnoviavaneto-na-proekta-aetc-belene-680591.html", "text": "ВМРО подкрепя подновяването на проекта АЕЦ „Белене\". Това се посочва в позиция на партията, изпратена до медиите.В нея се посочва, че електроцентралата е \"сериозен стратегически обект, който e важен не само за региона около Белене, но и за цялата държава\". От партията на военния министър Красимир Каракачанов съобщават, че подкрепят вдигането на мораториума за строителството, с което парламентът да даде възможност за рестарт на проекта.Ще предложим тази наша позиция да стане обща за коалиция Обединени патриоти. Интересът, заявен от Китайската национална ядрена корпорация (CNNC), е достатъчно основание България да започне нова прозрачна процедура за избор на стратегически инвеститор, се посочва в текста.От партията заявяват, че подкрепят \"всяка стъпка към енергийна независимост\" и за стабилен икономически растеж.Именно икономическият растеж, повишаването на доходите и преодоляването на регионалния дисбаланс са основни пунктове в програмата на ВМРО и са залегнали и в предизборната платформа на Обединени патриоти. Това обаче може да бъде постигнато само с реална икономика и реално производство. А строежът на АЕЦ не само ще даде нови работни места, но и ще бъде инвестиция в един високотехнологичен сектор, инвестиция, която ще даде на България нови позиции на енергийния пазар в Европа, заявяват от партията на Каракачанов и припомнят, че ВМРО е била против затварянето на III-ти и IV-ти блок на АЕЦ „Козлодуй\". Бяхме и сред инициаторите на референдума за продължаване строежа на „Белене\". Днес, след като се наложи да заплатим милиарди за двата реактора и незавършеното строителство, би било липса на здрав икономически разум просто да забравим тези пари и да не търсим възвращаемост от тях, се казва още в позицията на ВМРО.Очакваме българското правителство да започне процедура без условия за дългосрочно изкупуване и без допълнителни плащания или гаранции от бюджета. Сделката трябва да е подчинена само на условието за защита на икономическия интерес на страната и потребителите.", "date": "2018.05.14", "title": "ВМРО подкрепя подновяването на проекта АЕЦ „Белене“"}
{"url": "https://offnews.bg/obshtestvo/zapochva-obnoviavaneto-na-zapadnia-park-s-8-5-mln-lv-ot-oprr-680608.html", "text": "Днешният ден е ключов за нашата оперативна програма и за Столична община с подписването на договора за реконструкция на Западния парк. Това е поредният важен „зелен“ проект на общината, с изключително добре подбрани и належащи мерки за подобряване на достъпността и сигурността чрез изграждане на ново осветление и система за видеонаблюдение, както и на всички архитектурни елементи на парковата среда. Това заяви министърът на регионалното развитие и благоустройството Николай Нанков на церемонията, на която заместник-министър Деница Николова и кметът на Столична община подписаха договора за възстановяване на представителната част на Западния парк в София. Проектът получава 8,5 млн. лв. безвъзмездна финансова помощ от Оперативна програма „Региони в растеж“ 2014-2020 г., а общата му стойност е близо 11 млн. лв. Министър Нанков напомни, че това е третият договор в изпълнение от инвестиционната програма по ОПРР на Столична община на обща стойност над 230 млн. лв., след проекта за интегриран градски транспорт и за обновяване на градската среда. Предстои подписването и на договорите за обновяване на образователна инфраструктура, на социална и на културна инфраструктура в София, допълни той. До момента са договорени 73 % от общия ресурс на програмата, съобщи министър Нанков. Той посочи, че са разплатени над 658 млн. лв. и сертифицирани 214 млн. лв., с което се преизпълняват заложените етапни цели по програмата до края на 2018 г. След обявяване и на процедурата за туристическа инфраструктура, вече е „отключен“ целият ресурс на ОПРР 2014-20202, каза регионалният министър и уточни, че мерките за културно-историческите атракции ще стартират реално през месец септември, когато се очаква Фондът на фондовете да избере мениджърите на фондовете за градско развитие.Модернизацията и развитието на зелените системи е една от основните мерки за подобряване на чистотата на атмосферния въздух в София, коментира кметът Йорданка Фандъкова. Тя посочи, че Западният парк е последният от старите софийски паркове, чието обновяване предстои, като проектът предвижда възстановяване на 530 декара зелени площи, алеи, изграждане на велосипедна алея и отваряне на вход към него от към ж.к. „Люлин“. Имаме готовност и очакваме реалните строителни дейности да стартират през следващите седмици, каза още столичният кмет и допълни, че срокът за изпълнението им е 10 месеца. Очакваме пълна мобилизация от страна на бенефициентите по програмата, защото постигането на етапните цели до края на годината е ключово важно, заяви и заместник-министърът и ръководител на Управляващия орган на ОПРР Деница Николова.Тя съобщи, че в края на миналата седмица Министерството на здравеопазването е подало големия проект на стойност 163 млн. лв. за подкрепа на спешната помощ в страната. Надяваме се максимално бързо да бъде оценен от Управляващия орган и от Европейската комисия, за да започне изпълнението му, каза още Николова. Най-трудната част от изпълнението на проекта тепърва предстои.", "date": "2018.05.14", "title": "Започва обновяването на Западния парк с 8,5 млн. лв. от ОПРР"}
{"url": "https://offnews.bg/obshtestvo/zadarzhaha-pod-strazha-velosipedistat-blasnal-dete-v-iuzhnia-park-680606.html", "text": "На Борислав Миланов, който блъсна дете в Южния парк, беше наложена мярка за неотклонение „задържане под стража“.В събота Софийският районен съд уважи внесеното от Софийска районна прокуратура искане, като съдът изтъкна като изключително укоримо поведението на обвиняемия след извършване на инкриминираното деяние, тъй като е избягал и не е оказал помощ на детето, опитвайки се да прикрие своята самоличност.На следващо място съдът посочва, че е налице опасност от извършване на ново престъпление от Миланов, тъй като той вече е трикратно осъждан, като два пъти му е налагано наказание „пробация“, за едно и също деяние.", "date": "2018.05.14", "title": "Задържаха под стража велосипедистът, блъснал дете в Южния парк"}
{"url": "https://offnews.bg/obshtestvo/bashtite-na-kosovo-680583.html", "text": "Над 300 косовски албанци са напуснали новосъздадената държава, за да се влеят в редиците на сунитската терористична групировка „Ислямска държава” в Ирак и Леванта през последните 6 години.На фона на около милион и 800 хиляди жители в Косово, това е най-големият процент джихадисти в Европа на глава от населението, а може би и в целия свят.Пропагандните клипове на групировката разнесоха мрачната слава на Чудовището от Качаник – косоварът Лаврдим Муджахери, който освен, че демонстративно разкъса косовския си паспорт пред целия свят, собственоръчно обезглави и взриви няколко пленници на джихадистите в Сирия.След последните съобщенията за смъртта му преди година, екстремистката пропаганда роди нов образ – напълно скрит за очите на мъже и неверници – жената боец на „Ислямска държава” Джамиле Тахири.„Името на моето момиче е Джамиле, а фамилията, която тя получи от съпруга си, е Тахири. Не ми беше споделяла нищо до нощта, в която дойдоха да я вземат. Тогава за първи път ми каза: Татко, заминавам за Сирия”, разказа Хамза Рамадани, баща на Джамиле Тахири, боец от „Ислямска държава”.„По тъмно от Подуйево в къщата ни дойдоха 2 жени и мъж. Не спахме изобщо – събираха багаж до сутринта. Когато се съмна, дойде кола пред вратата ни и ги отведе до летището в Прищина.Тя взе със себе и двете ми внучета – момче и момиче – на 6 и на 4. Качиха се и се сбогувахме. Там, на вратата се разделихме – не ги изпратих до летището. След това се прибрах и плаках като дете”, допълни Хамза Рамадани.Той е баща на една най-известните жени, воюващи под черния флаг на джихадистите.Родена в едно от селата на юг от Митровица, 24-годишна Джамиле Тахири завършва гимназия в Прищина и изучава Корана при известния местен имам Шефкет Красничи, разследван за проповядване на радикален ислям в косовската столица.През 2014 г. Джамиле последва съпруга си, също местен боец от ИДИЛ, с полет до Истанбул, а след това пеша през границата със Сирия.„Тя не замина за пари. Още преди 4 години ѝ казах, че ще ѝ дам къщата да живее в нея, само да остане, да не занимава, но днес никой не пита възрастните за нищо. Не живееха бедно. Семейството им помагаше, аз ѝ давах пари. Беше силно вярваща. Познаваше Корана и ходеше напълно покрита, включително и лицето”, разказа още баща ѝ.Възрастният Хамза не знае, че дъщеря му е смятана за една от основните фигури, набиращи нови членове на терористичната групировка от региона в интернет.Година след заминаването ѝ, мъжът ѝ е убит, а Джамиле се омъжва повторно. Новият ѝ съпруг е друг боец на групировката „Ислямска държава” – отново косовски албанец от Феризово – малко градче на юг от Прищина, на пътя за Скопие.По-голямата част от тези жени стават жертва на екстремистката пропаганда в интернет и социалните мрежи – „Фейсбук” и „Туитър”, но най-вече „Фейсбук”, защото той е много, много популярен в Косово. В повече от 90% от територията на страната има интернет връзка.На тях им се разказват един много опростени черно-бели истории, много крайни – или те, или ние! Настройвани са срещу всички различни и когато получаваш информация за света през един такъв изкривен прозорец, е по-лесно да бъдеш убеден, че именно това е правилният път пред теб”, заяви Рудина Якупи от Центъра за изследване на сигурността в Косово.„Не знам какво ще правя, много ми липсват. Те не спират да ме лъжат – всичко ще е наред, всичко ще е наред. Стотици пъти, а аз съм просто стар и ядосан. Говорят ми за джихад. Какъв джихад – заради който убиваш деца и старци ли?”, коментира Хамза Рамадани.„Разрушаването на сръбското православно наследство в Косово беше извършено най-вече след войната в присъствието на международните мисии, а най-голямата вълна от погроми беше по време на бунтовете през 2004 г., когато 35 църкви бяха разрушени и изгорени само в рамките на два дни.И тези размирици бяха организирани от хората, които ръководят косовското общество сега. Никога не бяха разследвани.Истината е, че това никога не е бил религиозен конфликт. Не война между мюсюлмани и християни, а практически опит да се заличи сръбското ортодоксално наследство тук, за да се промени културният, демографски и политически пейзаж. Като накрая се каже, че това е албанска територия, албанска земя и сърбите нямат право да съществуват тук, а това е точно обратно на причината, заради която западните страни вземат участие във войната през 1999 г. Те казаха: Дойдохме в Косово, за да създадем демократично, мултиетническо общество”, обясни отец Сава Янич, игумен на манастира Високи Дечани.Манастирът Високи Дечани е едно от последните християнски убежища в Косово, издигащо се до границите с Албания и Черна гора.По време на войната игуменът отец Сава Янич подслонява стотици сърби от близките села, но и 200 косовски албанци, бягащи от настъплението на югославската армия.На фона на всички политически лозунги за успехите на младата държава и новото ѝ европейско бъдеще, манастирът все още е охраняван от КФОР по същия начин, по който е пазен и по време на войната преди 19 години.Какво разказа Рамуш Харадинай, министър-председател на Република Косово, и пълния филм на bTV Репортерите – гледайте в .", "date": "2018.05.14", "title": "Бащите на Косово"}
{"url": "https://offnews.bg/protesti/lekari-zameriaha-s-iajtca-zam-zdravnia-ministar-680586.html", "text": "Лекари от болницата във Враца излязоха на пореден протест заради състоянието на лечебното заведение и влязоха в остър словесен спор със заместник здравния министър Жени Начева.Демонстрантите хвърляха яйца по зам.-министъра, която пристигна във Враца, за да представи новия директор на болницата и да успокои персонала, че лечебното заведение няма да затвори. Стигна се и до взаимни обвинения, че ситуацията се политизира. \"Пращате но нова Гинка.\", \"Защо в оздравителния план цел номер едно е да се купи ангеограф? За да се продаде после болницата на частното дружество ли?\", попитаха гневни служители.Наложи се екип на охранителна полиция да ескортира Начева.Зам.-министърът обяви, че днес ще бъде преведена заплатата на медиците за февруари, а до края на май те ще получат и възнагражденията си за април, като така ще остане неизплатена само заплатата за март. Тя ги призова да се върнат на работните си места и да изпълняват спокойно задълженията си. Лекарите обаче подчертаха, че проблемът в болницата няма да се реши само с изплащането на заплатите. Пет отделения бяха затворени, а медици масово напускат. Медиците заявиха, че има недоокоплектоване на персонала и липсват медикаменти. „Аз не съм тук, за да се карам с вас“, каза Начева и попита къде са били медиците в продължение на години, когато са се трупали дълговете на болницата, като допълни, че тя не е виновна.„А къде е било Министерството през това време, след като е получавало отчети за състоянието на всеки 3 месеца. В борда на директорите нали е имало представител на държавата, той е получавал пари - да ги върне сега тези пари\", отговориха лекарите, цитирани от Дарик.\"Абсолютно безплодна среща. не вярваме вече на министерството. В момента в спешното отделение няма нито, лекар, нито сестра. Ако искат, да докарат лекари от други градове да работят\", коментираха служители на болницата след срещата.", "date": "2018.05.14", "title": "Лекари замеряха с яйца зам. здравния министър"}
{"url": "https://offnews.bg/temida/unss-sazdava-magistratura-protivodejstvie-na-koruptciata-680579.html", "text": "Университетът за национално и световно стопанство (УНСС) ще открие магистърска програма, която ще обхване проблематиката в областта на противодействието на корупцията.Това обявиха днес ректорът на УНСС проф. Стати Статев и председателят на новосъздадената Комисия за противодействие на корупцията и отнемане на незаконно придобитото имущество (КПКОНПИ) Пламен Георгиев.Шефът на антикорупционната комисия беше категоричен, че борбата с корупцията трябва да започне още от образованието. Той посочи, че има огромен дефицит на тази тема в обучението, а това трябва да се промени, за да може да има повече подготвени хора. Георгиев допусна възможността след време да се въведе антикорупционно обучение и в училищата.Проф. Статев обяви, че се готви създаването на отворена публична академия по антикорупция.Шефът на КПКОНПИ обясни, че новата комисия е нещо уникално. Това което предизвика създаването на такъв орган е, че защото в България има твърде много органи, които се занимават с противодействие на корупцията, но те не си говорят. Този дефект в нашата система беше констатиран от законодателя, посочи Пламен Георгиев.", "date": "2018.05.14", "title": "УНСС създава магистратура 'Противодействие на корупцията'"}
{"url": "https://offnews.bg/futbol/futbolen-klub-ot-izrael-se-prekrasti-v-chest-na-tramp-680593.html", "text": "Ръководството на футболния клуб Бейтар от Йерусалим реши да смени названието му на в чест на американския президент Доналд Тръмп.Занапред клубът ще се казва Бейтар Тръмп, а инициативата е свързана с решението на американския държавен глава да премести посолството на САЩ от Тел Авив в Йерусалим, с което признава града за столица на Израел.\"От 70 години Йерусалим чака международно признание и го получи едва когато Доналд Тръмп прояви мъжество и показа истинска любов към израелския народ и неговата вечна столица\", пише в съобщение на клуба.Бейтар е шесткратен шампион на Израел, а седем пъти е печелил купата на страната.Статусът на Йерусалим е една от най-конфликтните точки в израело-палестинските отношения.", "date": "2018.05.14", "title": "Футболен клуб от Израел се прекръсти в чест на Тръмп"}
{"url": "https://offnews.bg/sviat/armenskiat-premier-se-obiavi-za-razvitie-na-otnosheniata-s-rusia-680611.html", "text": "Новият арменски премиер Никол Пашинян се срещна днес с руския президент Владимир Путин, който беше един от първите, поздравили го за избирането му за поста. Путин и Пашинян се срещнаха в черноморския руски курорт Сочи.Пашинян обяви, че иска по-нататъшно развитие на отношенията с Русия във военната област и че значението на стратегическите връзки между двете държави е безспорно, предаде Ройтерс, цитирана от БТА.Руският държавен глава подчерта, че Русия \"гледа на Армения като на нашия най-близък партньор и съюзник в региона\" и добави, че това се отнася и за икономическото взаимодействие, и за въпросите на сигурността.Русия остава водещ търговско-икономически партньор на Армения с над 25 процента от стокооборота й, а руските инвестиции са 35 на сто от всички инвестиции в арменската икономика.", "date": "2018.05.14", "title": "Арменският премиер се обяви за развитие на отношенията с Русия"}
{"url": "https://offnews.bg/obshtestvo/gledajte-samotnikat-pri-kogoto-liubovta-dojde-s-kurier-trejlar-680408.html", "text": "Полският режисьор Томаш Конецки разказва историята на Ян и Аня в краткия си 10-минутен филм, посветен на дигиталните технологии в ЕС. Интригуващата им история е заснета специално за европейската кампания . Tя разказва на младите хора как ЕС е повлиял на всекидневния им живот и им е дал нови възможности: като например да правят обаждания, да изпращат текстови съобщения и интернет без допълнителни такси при пътуване в ЕС, да сърфират в интернет във всяка държава членка и да разчитат на това, че личните им данни са в безопасност и се обработват с повишено внимание (повече подробности за политиките на ЕС по отношение на цифровите технологии - вижте по-долу и на ). \"Самотникът\" е един от петте филма от кампанията. Останалите представят темите за мобилността, устойчивото развитие, уменията и бизнеса, и за правата на европейските граждани.По време на кампанията ще се проведе и конкурс за млади режисьори. Участниците ще бъдат изправени пред предизвикателството да разкажат история за приноса на ЕС в живота на хората и как европейските инициативи им дават възможност да правят това, което обичат. Жури от режисьори ще избере десет финалисти от жури, а петимата победители ще бъдат избрани чрез обществено гласуване. Отличените ще получат субсидия, за да заснемат филма си.Цифровите технологии и ЕСАко сте в чужбина и трябва да се обадите до София или да публикувате във Facebook от Берлин... няма проблем! Когато използвате телефона си в страна от ЕС или в Исландия, Лихтенщайн или Норвегия, не се начисляват допълнителни такси, въпреки че мобилните оператори във Финландия, Литва и Естония все още прилагат съвсем малки такси за роуминг. Можете да звъните, да пращате текстови съобщения и да ползвате мобилни данни на същата цена като у дома. В повечето случаи в чужбина няма да ви се налага да ограничавате обажданията, текстовите съобщения и сърфирането си в интернет. Някои мобилни планове, особено тези с неограничен пренос на данни, може да предвиждат лимит за данните без такса за роуминг при пътуване (но дори и така ще имате достатъчно за обичайните си дейности в социалните мрежи).Преди да заминете в чужбина, не се налага да активирате роуминг услуга. ЕС изисква от мобилните оператори автоматично да включват роуминга в предоставяния пакет услуги, така че телефонът ви е готов за ползване.Разходите, свързани с ползването на мобилни телефони, рязко са спаднали от 1998 г. насам благодарение на това, че ЕС сложи край на монопола на телефонните компании, в резултат на което на пазара се появиха повече оператори. Независимо дали искате да се свържете с приятели, или да гледате онлайн последния епизод на любимото си телевизионно предаване, в ЕС имате право на базова интернет връзка у дома. Затова, че ако сте на пътешествие в Чехия или качвате селфи от Испания, можете да ползвате възможно най-добрата интернет връзка срещу фиксирана и достъпна цена.Освен това, пътувайки до която и да е страна от ЕС, имате достъп до услугите за гледане на видеоклипове и слушане на музика онлайн, за които сте абонирани. Бърза проверка на разписанието на влаковете, докато сте в движение? В ЕС можете да разчитате на безплатен обществен безжичен интернет, вместо да използвате ценните си и ограничени мегабайти. ЕС инвестира 120 милиона евро в изграждането на точки за безплатен обществен достъп до интернет на близо 8000 различни места из цяла Европа, за да останете свързани, където и да се намирате.Когато предоставяте важна лична информация като име, телефонен номер или номер на кредитна карта, искате да знаете, че тази информация е в сигурни ръце. Законодателството на ЕС изисква всеки, който обработва вашите данни, да работи с тях много внимателно.Питате ли се как даден уебсайт ви показва реклами за DVD диск, който разглеждахте вчера? Заради бисквитките, съхранени на вашия компютър от уебсайтове, помнещи онлайн предпочитанията ви. Съгласно правилата на ЕС уебсайтовете трябва да поискат вашето съгласие, преди да могат да направят това, с което се допринася за защитата на неприкосновеността на личния ви живот в интернет.Не беше толкова отдавна времето, когато електронната ни поща бе винаги пълна с реклами, спам и нежелани имейли. Благодарение на законодателните мерки на ЕС днес организациите се нуждаят от вашето позволение, за да ви пращат имейли. Това означава, че когато проверявате електронната си поща, ще виждате само съобщения от компании, от които желаете да получавате известия.Притеснявате се, че компания, за която никога не сте чували, знае името и имейл адреса ви? От май 2018 г. организациите няма да могат да събират или обработват вашите данни без предварителното ви съгласие, което обикновено се изразява в слагане на отметка или натискане на бутон „ОК“. Тази нова законодателна мярка – първото допълнение на законодателен акт, който е приет, когато Марк Зукърбърг е бил още бебе – ви позволява също да оттеглите съгласието си по всяко време, предоставяйки ви възможност да контролирате начина, по който организациите събират, обработват и съхраняват информация за вас.", "date": "2018.05.14", "title": "Гледайте 'Самотникът', при когото любовта дойде с... куриер (трейлър)"}
{"url": "https://offnews.bg/liubov-i-seks/bratat-na-vlado-karamazov-shte-pravi-edna-ot-tortite-za-svatbata-na-me-680565.html", "text": "Майсторът сладкар Иван Александров, брат на актьора Владо Карамазов, ще приготви една от сватбените тори за венчавката на принц Хари и Меган Маркъл.Българинът, който работи в Лондон, е преборил сериозна конкуренция и е получил възможността да създаде една от най-важните торти на годината - тази за журналистите, отразяващи събитието на 19 май.Иван отвори истински сладкарски шедьоври под марката Boutique cookie’s cakes. Сватбата на принц Хари и холивудската актриса Меган Маркъл в Уиндзор е сред светските събитията на годината. Най-важната торта ще бъде приготвена от кралския сладкар, а втората по значимост торта е поверена на Иван. Тя ще бъде на пет етажа, с много орнаменти от захарни цветя с вкус на бъз и лимон, какъвто ще е вкусът и на кралската торта.", "date": "2018.05.14", "title": "Братът на Владо Карамазов ще прави една от тортите за сватбата на Меган и Хари"}
{"url": "https://offnews.bg/obshtestvo/brakonieri-na-karadere-terorizirat-moreto-i-turistite-680560.html", "text": "Бракониери и ловци на бяла мида в морето тормозят посетителите на Карадере и Бяла. За това сигнализира наш читател, който е бил подгонен и заплашен с физическа саморазправа от рибарите, когато ги снимал как извършват незаконно тралене на няколко метра от плажната ивица.За инцидента на Карадере ни разказва Христо Статков, който е редовен посетител на едно от малкото останали диви местенца за къмпингуване по нашето Черноморие. Той пристигнал там късно вечерта на 4 май.\"Още с пристигането неприятно впечатление ми направи шумът от двигателите на множество корабчета и лодки, които цяла нощ не спряха да порят вълните на самия залив. Със събуждането си установих, че около 5-6 лодки все още плават напред – назад в близост до брега, като малко преди обяд всичките внезапно изчезнаха\", разказа ни Статков.Неприятна последица от дейността на тези лодки е била \"супата от водорасли\" и огромното количество медузи на парчета, които останали да плуват във водите на залива след тяхното отплаване – нещо не твърде типично за Карадере, където през май морските води обичайно са кристално чисти.След 4-ти май имало няколко дни на спокойствие за къмпингуващите на Карадере, но на 8-ми лодките се върнали.\"Сутринта на 9-ти бях събуден от силния шум от двигатели и вече можех да преброя 8 или 9 различни плавателни съда във водата, всеки от които теглеше тежка мрежа под водата на въже, в много голяма близост до брега. Разхождайки се по плажа, извадих телефона си и започнах да снимам случващото се. Подозирах, че извършват тралене, което е незаконно\", каза Статков.Когато рибарите видели, че някой от плажа снима, те си сложили качулките за всеки случай да не бъдат разпознати. Други предприели по-агресивни действия - една от лодките във водата се приближила доста към брега и самия Статков.\"Изскочиха от нея и се впуснаха към мен, заплашвайки и псувайки ме. За да успея да избягам и да не стана жертва на саморазправа, ми се наложи да оставя зад себе си свои лични вещи, които след неуспешния опит за залавянето ми бяха отнесени от двамата непознати ми нападатели в лодката им, а те продължиха необезпокоявани да разкопават дъното\".Веднага след като избягал от набезите, Статков подал сигнал към полицията и към Изпълнителната агенция по рибарство и аквакултури, в чийто ресор са нарушителите във водата.Лошото в случая е, че законът връзва ръцете на ИАРА. Когато бракониерите видят, че ще бъдат проверени от някоя агенция или гранична полиция, режат въжето и ако то не е свързано с трала, то не е в работно положение и няма как да бъдат санкционирани.Има и друг любопитен момент - лодката с номер Бл2084, от която слезнали яките момчета, за да заплашват Статков, дори не била в регистрите на ИАРА. От наши източници в ИАРА разбрахме, че се извършват редовни проверки, а през изминалия уикенд са отнели и няколко лодки, извършвали незаконна дейност. Въпросната лодка обаче така и не се върнала на пристанището в Бяла, за да бъде проверена.Незаконното тралене не е проблем само на Карадере, а по цялото Черноморие. Незаконният риболов е сочен и като главна причина за стотиците мъртви делфини, изхвърлени на българските плажове.", "date": "2018.05.14", "title": "Бракониери на Карадере тероризират морето и туристите"}
{"url": "https://offnews.bg/ikonomika/prognoza-prekratiavat-dogovorite-na-amerikanskite-tcentrali-v-maritc-680572.html", "text": "Председателят на парламентарната комисия по енергетика Делян Добрев очаква до края на годината дългосрочните договори с двете американски централи от комплекса \"Марица-изток\" да бъдат прекратени.\"Договорите трябва да се развалят, да ги няма и тези централи трябва да продават енергията си на свободен пазар, така както всички други, Моята прогноза е, че това ще се случи до края на годината\", коментира Добрев пред БНР.Той каза още, че парламентът би трябвало да даде мандат на правителството за преговори със стратегически инвеститор за АЕЦ \"Белене\", като условието е да няма държавна гаранция за проекта. \"Има заявен интерес от страна на Китайската национална компания. Дали този интерес е сериозен, ще стане ясно, когато се стартира процедура за избор на стратегически инвеститор. За да се стартира такава процедура,Министерският съвет трябва да предложи на Народното събрание вариант за стартиране на преговори с потенциални инвеститори. Арбитражното дело приключи преди две години. Две години ние сме с собственици на оборудването и затова трябва да преминем към опит за решаване на казуса с това съществуващо оборудване\", обясни той.Председателят на парламентарната комисия по енергетика коментира и дали е възможно последните промени в Закона за енергетиката да спрат сделката за ЧЕЗ. По думите му, за да може КЕВР да се произнесе по сделката, трябва да се определят критериите, по които да се одобряват или не подобни сделки.\"Ако не се направят критериите до месец-два, то тогава вероятно ще се изпусне срокът, в който те ще могат да се приложат за тази сделка и ще важат само за някакви други сделки. Могат да бъдат критерии, подобни на критериите в стратегията за приватизация на самите ЕРП-та\", коментира той.", "date": "2018.05.14", "title": "Прогноза: прекратяват договорите на американските централи в \"Марица изток\" до декември"}
{"url": "https://offnews.bg/futbol/levski-oglezhda-rumanetc-za-200-000-evro-680575.html", "text": "Столичният гранд Левски следи изявите на 22-годишния румънски ляв защитник на местния Поли Яш Йонуц Панциру.За подписа на бранителя се бори и датският Нордселанд. Мениджърът на играча заяви, че очаква през тази седмица в клуба да се получат официални оферти за него. Цената за правата на клиента му е 200 хиляди евро, твърди Спортал.През този сезон Йонуц има на сметката си 24 мача, в които е вкарал 1 гол.Междувременно съдийската комисия към БФС определи нарядите за 35-ия кръг на Първа лига. От изнесения списък става ясно, че Волен Чинков ще бъде съдия на последното за сезона дерби Левски – ЦСКА. Към момента е бил само четвърти рефер при победата на „сините“ над „червените“ с 2:0 в първия полуфинал за Купата на България.Треньорът на ЦСКА Христо Янев пък е изправен пред сериозна дилема преди дербито с Левски. Наставникът трябва да реши кои двама играчи да пусне по десния фланг във вторник. Единият вариант е Станислав Манолев отново да действа като крило, а Стойчо Атанасов да е бек.\"Червените\" вече няколко пъти през пролетта излязоха в тази конфигурация, включително в двете срещи при Янев - с Лудогорец (0:0) и Верея (2:0).При положение че Манолев атакува отдясно, ляво крило ще е Десподов. Другият вариант е Манолев да бъде бек, а Атанасов да остане резерва. В такъв случай флангови нападатели ще са Десподов отдясно и Джеси отляво. Енрике почти сигурно ще остане резерва и ще се появи на терена през второто полувреме.", "date": "2018.05.14", "title": "Левски оглежда румънец за 200 000 евро"}
{"url": "https://offnews.bg/obshtestvo/dari-dreha-oblechi-dete-kampania-pomaga-na-detca-i-mladezhi-s-uvre-680573.html", "text": "Студенти от Философския факултет към „Софийски университет“ започват кампания „Дари дреха, облечи дете“, предназначена за деца и младежи с увреждания.  На 17, 22 и 31 май всеки, който иска да помогне, може да отиде в 4-ти блок на факултета на бул. Цариградско шосе 125 и да дари обувки, дрехи, чанти и други аксесоари.Събират се дрехи и обувки за деца и младежи на възраст от 0 до 21 години.Не се приемат бельо, остри предмети и скъсани и занемарени дрехи.„Едно усилие от Ваша страна може да дари множество усмивки!“, пишат доброволците във .", "date": "2018.05.14", "title": "'Дари дреха, облечи дете': кампания помага на деца и младежи с увреждания"}
{"url": "https://offnews.bg/sviat/skripal-daval-informatcia-za-rusia-na-spetcsluzhbite-v-chehia-i-estoni-680570.html", "text": "Бившият руски шпионин Сергей Скрипал давал информация за Русия на тайни срещи с представители на спецслужбите в Чехия и Естония в последните години. Това съобщава \"Ню Йорк таймс\", позовавайки се на свои източници - високопоставени европейски служители, пожелали да останат анонимни.Срещите почти сигурно са били одобрени от британските власти и дори вероятно са станали възможни благодарение на тяхната помощ. Сергей Скрипал и дъщеря му Юлия бяха отровени с нервнопаралитично вещество. Лондон обвини за отравянето Русия.Само две години след като е освободен от руски затвор през 2010 г. Скрипал заминава за Прага за среща с бившите си противници. Той изглеждал зле, но бил весел, като се шегувал, докато пиел с домакините си, че лекарите са му предписали да пие уиски за кръвното. Когато се стигнало до сериозната част, той споделил информация за превозните средства на руските шпиони и дейността на бившите си колеги, което можело да даде предимство на чешките служби. Според източниците на \"Ню Йорк таймс\" Скрипал се срещнал с представители на чешките служби на няколко пъти в годините след освобождаването си. През 2016 г. пък той заминал за Естония, където се срещнал с местни шпиони. Такива срещи не са незаконни или необичайни за дезертьори, но означават, че Скрипал се е срещал с чужди спецслужби, които са искали да осуетят руски операции в Европа. През годините преди отравянето му той посетил и други държави за подобни срещи. Няма как да се знае със сигурност дали тези пътувания на Скрипал са го превърнали в мишена, както и дали изобщо руските служби са знаели за тях, отбелязва изданието. ", "date": "2018.05.14", "title": "Скрипал давал информация за Русия на спецслужбите в Чехия и Естония"}
{"url": "https://offnews.bg/sviat/upravliavashtite-partii-v-italia-se-razbraha-za-koalitciata-obiaviava-680566.html", "text": "Двете италиански партии, които получиха най-много гласове на изборите през март, Движение \"Пет звезди\" на Луиджи ди Майо и \"Лига\" на Матео Салвини постигнаха споразумение за управление вчера и се очаква да обявят днес името на премиера, който са избрали да оглави бъдещото им правителство, предаде Франс прес, цитирана от БТА.Лидерите на двете партии ще се срещнат по-късно днес с президента Серджо Матарела в президентския дворец Куиринале. Те ще запознаят държавния глава с детайлите от постигнатото между тях споразумение.Италиански медии вече правят спекулации за името на премиера, който двете партии ще предложат. Споменават се имената на 62-годишния икономист Гуидо Табелини, на дипломатката Елизабета Белони, на 50-годишния Микеле Джерачи, който е професор по икономика в Шанхай, и на президента на италианските корабостроителници Финкантиери, 63-годишния Джампиеро Масоло.Според италианската конституция министрите в правителството се назначават от президента по препоръка на избрания премиер.Двете евроскептични и антисистемни партии са постигнали съгласие по въпроса да се промени пенсионната реформа. Компромис е бил постигнат и за промяна в плоския данък.Най-деликатният въпрос между двете партии е този за имиграцията, като \"Лига\" защитава по-твърд подход в сравнение с Движение \"Пет звезди\".", "date": "2018.05.14", "title": "Управляващите партии в Италия се разбраха за коалицията, обявяват премиера днес"}
{"url": "https://offnews.bg/tenis/grigor-prodalzhava-da-e-chetvarti-v-sveta-federer-se-zavarna-na-varha-680567.html", "text": "Най-добрият ни тенисист Григор Димитров остава на четвърто място в световната ранглиста. Хасковлията, който през миналата седмица отпадна във втория кръг в Мадрид, има актив от 4870 точки.На върха отново се изкачва Роджър Федерер. Маестрото измества от първата позиция Рафаел Надал, който не успя да защити трофея си от испанската столица.Федерер има 8670 точки, докато испанецът е със 7950. Трети остава шампионът от турнира в Мадрид Александър Зверев с 6015 точки.На петото място е Марин Чилич, а на шестото - Хуан Мартин дел Потро. Кевин Андерсън пък измести Доминик Тийм от седмата позиция, а топ 10 допълват Джон Иснър и Давид Гофен.", "date": "2018.05.14", "title": "Григор продължава да е четвърти в света, Федерер се завърна на върха"}
{"url": "https://offnews.bg/sviat/atentatorite-v-indonezia-sa-5-chlenno-semejstvo-otcelia-samo-8-godish-680564.html", "text": "Петчленно семейство - майка, баща, двамата им синове и 8-годишната им дъщеричка - са извършили днешния атентат в Индонезия. Те взривиха бомба пред централното полицейско управление във втория по големина град - Сурабая, и раниха 10 души.Четирима от атентаторите издъхнаха в болница вследствие на взрива. Оцеля само момиченцето, което е в същата болница.Днешният атентат бе предшестван от серия взривове пред църкви в неделя. При тях бяха убити 14 души, около 40 бяха ранени.Нападенията срещу християнски църкви в югоизточноазиатската държава с най-многобройно мюсюлманско население в света увеличи страха от нарастващото влияние на Ислямска държава, след като групировката пое отговорност за тях.Индонезия води продължителна борба с ислямистите. През 2002 г. взривове на остров Бали убиха повече от 200 души, повечето от които бяха чуждестранни туристи. Това е и най-кръвопролитната терористична атака в страната досега. Последваха стотици арести на бойци от службите за сигурност, бяха разбиха някои от мрежите им.Усещането за надмощието им обаче се промени в неделя, когато шестчленно семейство с две малки момиченца извърши самоубийствените бомбени нападения срещу църкви по време на сутрешните служби.Бащата от семейството, извършило неделните атентати, е местен лидер в естремистката групировка Jamaah Ansharut Daulah (JAD), която подкрепя Ислямска държава. Това е дало знак на клетката му да се задейства, смята полицейският комисар Тито Карнавиян.Нападението може да е провокирано от арестите на ръководители на JAD, което е свързано и затворническия бунт край Джакарта миналата седмица.", "date": "2018.05.14", "title": "Атентаторите в Индонезия са 5-членно семейство. Оцеля само 8-годишното им момиченце"}
{"url": "https://offnews.bg/sviat/v-rusia-obsazhdat-do-4-g-zatvor-ako-pomagash-na-sanktciite-na-zapada-680577.html", "text": "В руския парламент е внесен законопроект за наказание на хората, помагащи за въвеждане на санкциите на Запада срещу Русия. Законопроектът предлага наказание до четири години затвор, четири години принудителен труд или глоба до 600 000 рубли (8100 евро) за изпълнение на санкциите срещу Русия. При помощ за въвеждане на санкции пък е предвидено наказание до три години затвор или също толкова принудителен труд, до 500 000 рубли глоба (6786 евро) или 6 месеца арест.  Законопроектът се отнася само за граждани, а за юридически лица ще бъде внесено друго предложение. Автори на законопроекта са говорителят на Съвета на Федерацията Валентина Матвиенко, председателят на Държавната Дума Вячеслав Володин, лидерите на парламентарните групи и др. Очаква се законопроектът да бъде разгледан на първо четене на 17 май и да бъде приет до края на май. ", "date": "2018.05.14", "title": "В Русия обсъждат до 4 г. затвор, ако помагаш на санкциите на Запада"}
{"url": "https://offnews.bg/ikonomika/spad-na-zaplatite-otchita-statistikata-chinovnicheskite-rastat-po-bar-680571.html", "text": "Спад на заплатите в страната от последното тримесечие на 2017 г. до края на първото за 2018-а отчете националната статистика.От януари до март вкл. средната брутна заплата е 1 077 лв. и намалява с 1.6% спрямо размера ѝ от септември до декември 2017 г. (1 095 лв.).Икономическите дейности с най-голямо намаление са „Операции с недвижими имоти“ - 12.1%, „Образование“ - 11% и „Търговия; ремонт на автомобили и мотоциклети“ - 7.1%.Докато през първото тримесечие на 2017-а средните заплати в администрациите и в частния сектор са приблизително еднакви (само 2 лв. е разликата в полза на частния сектор), в края на същата година тенденцията е различна - заплатата на чиновниците изпреварва тази на работещите в частния сектор с 57 лв. Тази разлика намалява между януари и март 2018 г. до 22 лв. в полза на издържаните от държавния и общинските бюджети администрации.За годината заплатите в обществения сектор нарастват средно с 9.%, а в частния - с 6.6%.От началото на 2018 г. до края на март средната брутна заплата нараства от 1 075 лв. на 1 107 лева.Годишното увеличение (2017-2018) е 7.1%. Най-голямо e увеличението в икономическите дейности „Добивна промишленост“ - 14.4%, „Образование“ - 12.2% „Строителство“ - с 10.5%.Най-високите заплати са в следните икономически дейности:• „Създаване и разпространение на информация и творчески продукти; далеко-съобщения“ - 2 584 лева;• „Финансови и застрахователни дейности“ - 1 801 лева;• „Производство и разпределение на електрическа и топлинна енергия и на газообразни горива“ - 1 721 лева.Най-нископлатени са били наетите в икономическите дейности:• „Хотелиерство и ресторантьорство“ - 655 лева;• „Други дейности“ - 768 лева;• „Строителство“ - 820 лева.РаботещиПредварителните данни на НСИ сочат, че наетите по трудово и служебно правоотношение към края на март се увеличават с 35.2 хил., или с 1.5%, спрямо края на декември 2017 г., като достигат 2.31 милиона.Спрямо края на четвъртото тримесечие на 2017 г. най-голямото увеличение на наетите е в икономическите дейности „Култура, спорт и развлечения“ - с 4.8%, „Създаване и разпространение на информация и творчески продукти; далекосъобщения“ - с 4.5%, и „Селско, горско и рибно стопанство“ - с 4.2%.Най-голямото намаление на наетите е регистрирано в дейност „Производство и разпределение на електрическа и топлинна енергия и на газообразни горива“ - с 0.8%.Най-много хора работят в дейностите „Преработваща промишленост“ и „Търговия, ремонт на автомобили и мотоциклети“ - съответно 22.4 и 17.1%. В края на март 2018 г. в сравнение с края на март 2017 г. наетите се увеличават с 34.5 хил. (1.5%). Най-голямото увеличение е в икономическите дейности „Преработваща промишленост“ - с 6.4 хил., „Хотелиерство и ресторантьорство“ - с 5.2 хил., и „Строителство“ - с 4.9 хил., а най-голямото намаление е в „Операции с недвижими имоти“ - с 1.0 хиляди.В процентно изражение увеличението е най-значително в икономическите дейности „Хотелиерство и ресторантьорство“ - с 5.1%, и „Създаване и разпространение на информация и творчески продукти; далекосъобщения“ - с 5.0%, а най-голямо намаление е регистрирано отново в „Операции с недвижими имоти“ - с 4.3%.", "date": "2018.05.14", "title": "Спад на заплатите отчита статистиката. Чиновническите растат по-бързо, отколкото в частния сектор"}
{"url": "https://offnews.bg/medii/tomas-shtokle-shte-iznese-publichna-lektcia-za-doverieto-v-sotcialnite-680580.html", "text": "Mедийният експерт Томас Щокле ще проведе публична лекция във Факултета по журналистика и масова комуникация (ФЖМК) на Софийския университет \"Св. Климент Охридски\" на тема \"Комуникация и доверие в ерата на социалните мрежи\".Срещата е организирана от катедра „История и теория на журналистиката“ на (ФЖМК) със съдействието на агенцията за медийни анализи Perceptica и ще се проведе на 15 май, вторник, от 14.00 до 17.00 ч. в зала 13. Той посочва още, че случаят с Facebook и изтеклите данни към Cambridge Analytica има и по-голям контекст и в него става дума за потенциално разтърсващи промени във взаимоотношенията между бизнеса и потребителите.Томас Щокле е независим медиен изследовател и консултант. Доскоро ръководи стратегическото бизнес развитие в LexisNexis Business Insight Solutions (BIS), където изследва новаторски и интуитивни начини за добавена стойност към клиента чрез по-задълбочени инсайти, получени на базата на агрегиране и анализ на съдържание и информация. Съпредседател е на Комисията за измервания в Института за връзки с обществеността (IPR), Флорида. Член е на редакционния консултативен съвет към „Журнал за връзки с обществеността“, както и член на Консултативния съвет на Дружество за изследвания на нови комуникации (SNCR). Води подкаста Форум на малки данни, където скорошни дискусионни теми със сътрудниците му Сам Ноулс и Невил Хобсън включват нарастващата роля на анализа на данни в политическия маркетинг, както и явлението фалшиви новини и загубата на доверие във фактологичната информация.", "date": "2018.05.14", "title": "Томас Щокле ще изнесе публична лекция за доверието в социалните мрежи"}
{"url": "https://offnews.bg/kultura/preporachvame-vi-smiah-v-satirata-s-obichaj-me-680549.html", "text": "Днес от 19:30 часа в Сатиричен театър \"Алеко Константинов\" може да гледате постановката \"Обичай ме!\"..Аптекарят Андре и чиновничката Лоранс са сполетени от неочаквани гости. Кръвни роднини ли са те или мошеници? Със себе си носят мечтано щастие или измама? Най-поставяният европейски комедиограф Себастиен Тиери е нанизал в пиесата си „Обичай ме!“ поредица от необикновени събития, ситуации наситени със смях и ирония и всичко това последвано от дълбока човешка емоция, топла и лирична, като целия живот. Чрез смеха и лиризма театралното действие трупа въпроси директно към седящите в салона. Защо причиняваме най-силната болка на най-близките си хора? Може ли да има прошка за насилието над дете? Зад смешното в живота виждаме ли и човешката драма?Героите в пиесата не само се стремят да разплетат смешната и объркана ситуация, но търсят истината за самите себе си. Недоразуменията, връхлетeли ги днес, поставят въпроса – как ще живеем утре. Тази дилема стои пред множеството семейства от нашето съвремие и това прави пиесата и постановката не само актуални, но и подканяща към размисъл.", "date": "2018.05.14", "title": "Препоръчваме ви: Смях в Сатирата с \"Обичай ме!\""}
{"url": "https://offnews.bg/volejbol/izbraha-tcvetan-sokolov-za-naj-dobar-diagonal-v-shampionskata-liga-680569.html", "text": "Волейболният национал Цветан Соколов бе избран за най-добър диагонал в Шампионската лига за този сезон.Българинът бе най-резултатен с 29 точки за Кучине Лубе Чивитанова, но италианският отбор загуби финала от домакина Зенит Казан с 2:3 (27:29, 25:18, 25:23, 23:25, 15:17).Така руският тим спечели трофея за четвърта поредна година и за общо шести път в историята си. Вилфредо Леон бе най-добър във финала с 33 точки, а Максим Михайлов, който беше определен за най-полезен играч за сезона (MVP), допринесе с 24 точки в мача за титлата.Отбор на сезона в Шампиноската лига по волейбол за мъже:Максим Михайлов (\"Зенит\") - най-полезен играч (MVP), Александър Бутко (\"Зенит\"), Цветан Соколов (\"Кучине Лубе Чивитанова\"), Османи Хуанторена (\"Кучине Лубе Чивитанова\"), Вилфредо Леон (\"Зенит\"), Драган Станкович (\"Кучине Лубе Чивитанова\"), Марко Подрашчанин (\"Перуджа\") и Женя Гребенников (\"Кучине Лубе Чивитанова\") - либеро.", "date": "2018.05.14", "title": "Избраха Цветан Соколов за най-добър диагонал в Шампионската лига"}
{"url": "https://offnews.bg/na-tozi-den/14-maj-roden-e-vladimir-vazov-680427.html", "text": "На този ден през 1868-ма година е роден българският генерал Владимир Вазов. Той ръководи българските части по време на успешната отбранителна операция при Дойран по време на Първата световна война.Владимир Вазов е роден на 14 май 1868 г. в Сопот и е осмото дете в семейството на Минчо Вазов и Съба Хаджиниколова. Негови братя са писателят Иван Вазов, генералът Георги Вазов и политикът Борис Вазов.Прочетете повече от сайта \"Българска история\" - ", "date": "2018.05.14", "title": "14 май - Роден е Владимир Вазов"}
{"url": "https://offnews.bg/obshtestvo/dostapat-do-ndk-shte-e-ogranichen-dnes-na-17-i-i-18-maj-680508.html", "text": "Ограничен ще бъде достъпът до централната сграда на НДК днес, 14 май, както и в четвъртък и петък - 17-и и 18 май, съобщиха от конгресния му център.Мярката се налага поради събития на високо ниво от календара на Българското председателство на Съвета на ЕС, което се провежда в Двореца.Днес там ще се състои срещата на председателите на комисиите по енергетика на националните парламенти, а на 17-и София е домакин на срещата на върха ЕС – Западни Балкани.Желаещите да закупят билети за културни събития могат да го направят през онлайн платформата – tickets.ndk.bg или на място от касите на Билетен център, които ще работят нормално с обичайното работно време от 09:00 до 20:30 часа, но са изместени в кино „Люмиер Лидл\".Литературен клуб „Перото\" ще отваря врати за посетители след приключване на всяко събитие и снемане на външния охранителен периметър. Актуалната информация ще бъде публикувана на Фейсбук профила на „Перото\".Без промени остава достъпът до Театър Азарян и ДНК – пространство за съвременен танц и пърформанс.", "date": "2018.05.14", "title": "Достъпът до НДК ще е ограничен днес, на 17-и и 18 май"}
{"url": "https://offnews.bg/futbol/ventci-stefanov-iska-levski-da-se-prekrasti-na-filip-kutev-680578.html", "text": "Президентът на Славия Венци Стефанов заяви, че Левски дава \"една камара пари\" на привържениците за хореография и затова Левски трябва да бъде прекръстен на Филип Кутев.“Имах възможност вече да го кажа в интервю, че не намирам поведението на част от феновете на Левски за нормално. Смятам, че и г-н Русев не го намира за нормално. Не говоря за европейско поведение, а за човешко.Не може да намесват покойната ми майка и син. Левски казва, че не може да се оправи с феновете. Дават им една камара пари за хореография. Тогава Левски да се прекръсти на Филип Кутев щом прави толкова красива хореография.В България взимаме някакви чужденци и нищо не става. И аз се наиграх с подобни играчи и затова реших да спра. Славия няма да спира никой футболист.При добра оферта може да се раздели с всеки състезател. През този сезон слабото място на Славия беше защитата. Дори и с тази защита Левски не успя да ни победи. Ако вземем някой опитен футболист, той ще е бранител\", каза Стефанов.", "date": "2018.05.14", "title": "Венци Стефанов иска Левски да се прекръсти на Филип Кутев"}
{"url": "https://offnews.bg/kultura/in-memoriam-blus-za-rumen-ianev-680548.html", "text": "Напусна ни Румен Янев – в аудиторията на изкушените от БГ рока закачаме черен креп и от аудиото звучи „Хляб и мармалад” на Гошо Минчев. Трябва да е блус, може и да е от Делтата, може на живо, акустично-вживяващо да го свирят приятели-блусари от клубовете, гдето Румен бе желан гост (докато патериците го крепяха).Отидоха си и доста по-млади приятели-рокаджии, музиканти, колеги, животът си тече и ежедневно ни подсказва, че ако имаме още някакви творчески намерения – трябва да бързаме. Да упорстваме да ги започнем поне. А иначе каквото вече сме създали: семейства, наследници, врагове, приятелства, книги, блогове, предавания…, някъде при (за) някого нещо все ще остане. О, не по шаблона, не вечно; може би вечни са Библията, пирамидите, доброто и злото – но в ерата на човешкото отчуждение, технологичната дигитална мрежа, „облаците” и хардовете, eternity-то е пожелателна надежда и реклама. Ето, от книгите на Янев за „Щурците”, за „Атлас”, вече няма бройки и при издателите. Общата ни книга за „цветята от края на 80-те” е само на няколко години, намират се бройки в склада, както в душевните ни хранилища отлежават парченца задоволство, че свършихме нареченото, че колкото/както можахме – подредихме в архива едни песни, имена, групи, дати, събития, спомени, емоции; няколко години от младостта ни. За някои от нас (които са от „нас” ще знаят, другите не като „нас” да не четат нататък) са истинска цяла епоха. Такъв ни е satisfaction-а.Непоносимо е, когато в един момент от съществуването на човек, тялото те предаде, а духът остане витален и дори се изостря, вероятно да компенсира отказа на „чарковете” да служат физически на ума. И идва следващ миг, и нататък вече не е достатъчно духът да те пренася със скоростта на светлината напред към мечтите или назад в спомените. Щом патериците – от плът или метал – се окажат трайно неподвижни. Какво от това, че някъде се подготвя за печат новата му (този път) поетична книга. Че поръчаните илюстрации са готови. Че поне е отредактирана и видяна в почти готов вид…И си мисля, че добрите хора – не идеалните, не достигналите житейска хипербола в собствените си очи или в мненията на другите; грешни в едно, праведни в друго, реални в пристрастията и колебанията си – хора, които не са пили от злото и знаят, че има и ад и рай, такива нормални хора страдат недълго. И „онази”, или „Онзи” дарява на тях и близките им мъничко успокоение навреме. Доколкото нормалните човеци знаят също, че има време да садиш и време да прибираш. И после, един ден, времето свършва. Когато се видяхме (оказва се: за последно), стори ми се, че Румен се е примирил със счупената си черупка, но не и с плановете си, с житейските си избори, с тръпката в блусовете на Дечо, Кацата или Гошо Минчев. Мислеше за новата си книга, тя беше в главата му (понеже нямаше лаптоп край него). А в тялото му се стичаше студът, но Янев не искаше да мисли за него.След края на 80-те (той в „Ритъм”, аз в радиостудиото), страстта и каузата на БГ рока бяха ни събрали съвсем близо – примерно на 17-я етаж в първата сграда на „Дарик”. Там за 2-3 години се извъртя толкова български рок на знайни и незнайни наши банди, колкото всички т.нар. „бг радиа” не са пуснали от тогава до днес. Концерти, фестивали, медии, емоциите от рока на 2-то наше поколение след доайените: това беше и работата и живота ни (каквото успяхме, събрахме в Рок Антологията „Цветя от края на 80-те”). Спомените са ярки и многобройни, но това дори не са просто спомени, минало, хроника. Те бяха дните и годините ни, те са в книгата и това е единствения опит да ги сложим в рамки.Двете години преди излизането и́, докато събирахме текстове, снимки, изрезки от вестници и списания, докато преслушвахме отново и отново старите касетки, бяхме заедно и в новата Медия и пак канехме групите с албумите им (вече дигитални, еех) в ОффРоуд Радиото. Бяхме се подмладили. Героите от намислената Антология-Хроника ни бяха връстници, но в студиото идваха съвсем актуални нови герои. И ние им се радвахме и – колкото можем – гледахме да им помогнем да се чувстват така. И да продължават да правят музиката. А Доротея (издателката ни от „Парадокс”) ни събираше регулярно да отчетем докъде сме, срокове, обем; първо ни убиваше ентусиазма с граматика, правопис, подредба, а после (около преполовено шише) ни караше да се чувстваме значими с труда си и ни уверяваше, че ще излезе подобаващо. Подновявахме интервюта, ходехме по клубове, срещахме се отново с този и онзи, сетне и на премиерите с готовата двукилограмова тухла с 250-те песни и хрониката на рока от прехода. За него и Гошо Минчев изпя: „Хей, музиколози, дойде нов етап…” Когато после някъде ни питаха с Янев колко време сме я събирали нашата книга, Румен със смях отговаряше: „Ами над десет кила ракия.” А Буги Барабата на едно свирене по 24 май в клуб обяви между парчетата: „Добре дошли на ония двамата там. Те са Кирил и Методий на българския рок.” Другите неща: правото, балканистиката, модата, телевизията, поезията, немския, китарата… са допълнения в личното ти „СиВи”.За мен, творческата треска около „цветята” бяха най-хубавите ми няколко години с теб, друже!В едно интервю (с М.Димова, „Сега”, 02.02.2012), още безпроблемно движещ патериците насам-натам, Румен Янев доверява:Там, където си, не си сам. Наоколо са и Джон и Гошо. Рано или късно, и ние ще се присъединим; такъв е векторът, няма измъкване. Нека поне волумето да е на мах и да тече блус и рок, от „Стоунс” до „Контрол”, в необятна делта.Сбогом, Румене!ПС. Случи се така, че краят на музикалните предавания в ОФФРоуд Радио бе през ноември 2012 г. с уникалното студио \"3 в 1\": Хляб и мармалад на Р.Янев, заедно с Музикалната кутия на Братанов и гост Евг.Дайнов с още топлия албум на неговите \"Магистри\".", "date": "2018.05.14", "title": "IN MEMORIAM: Блус за Румен Янев"}
{"url": "https://offnews.bg/obshtestvo/remonti-spirat-vodata-na-5-mesta-v-stolitcata-680522.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Подмяна на спирателни кранове на ул. „Бодра смяна“ в кв. „Бенковски“ налага спиране на водоподаването от 09:00 до 19:00 часа на бул. „Лазар Михайлов“, ул. „Наука“, ул. „Бодра смяна“, ул. „Тетевенска“, ул. „Хоризонт“, ул. „Биримирски извор“. Във връзка с подмяна на сградно водопроводно отклонение на ул. „Солунска“ в Център, се налага спиране на водоподаването от 09:00 до 21:00 часа по ул. „Солунска“ от бул. „Витоша“ до ул. „Ангел Кънчев“.Изграждане на сградно водопроводно отклонение на ул. „Златовръх“ в жк. „Лозенец“ налага спиране на водоподаването от 10:00 до 21:00 часа по ул. „Златовръх“ от ул. „Кричим“ до ул. „Галичица“.Заради изграждане на сградно водопроводно отклонение на ул. „Първа българска армия“ в кв. „Орландовци“, се налага спиране на водоподаването от 09:00 до 19:00 часа по ул. „Първа българска армия“ от ул. „Вела Чорбова“ до ул. „Рояк“. Без вода във връзка с подмяна на сградно водопроводно отклонение на ул. „Родината“ в с. Бусманци ще бъдат от 09:30 до 16:30 часа на ул. „Гурко“ №1, №3, по ул. „Родината“ от ул. „Татарски път“ до края в посока Запад. ", "date": "2018.05.14", "title": "Ремонти спират водата на 5 места в столицата"}
{"url": "https://offnews.bg/temida/prokuraturata-e-otgovorna-za-provalenite-dela-za-koruptcia-sochi-dokl-680576.html", "text": "Най-връщаните от съда дела през 2017 година са тези за корупционни престъпления. Това показва , който беше публикуван в понеделник. От изнесените данни става ясно, че от общо 4 959 внесени в съда прокурорски актове, върнатите от съда са 73. Това прави относителен дял от 5 % и нарежда делата за корупция на първо място в класацията на върнатите дела. Върнатите дела за всички останали престъпления от Наказателния кодекс е 4.7 %. В сравнение с 2016 г. се констатира запазване на относителния дял и увеличаване на абсолютния брой на върнатите дела – 29.3% (58 дела).Най-много върнати дела за корупция имат Военно-окръжната прокуратура в София - 33.3% (2 върнати дела, спрямо 6 внесени), Специализираната прокуратура – 15.2% (50 върнати дела, спрямо 328 внесени); Софийска градска и Софийска районна прокуратури - по 11.4% (върнати 76 дела, спрямо 665 внесени). Спрямо спецпрокуратурата и военно-окръжната негативната тенденция продължава от предходната година.От прокуратурата признават, че една от причините за големия брой върнати дела за корупция е именно техен:В тази връзка се запазва и големият брой оправдани по делата за корупция – 21.4%, срещу 14% за 2016 г. и 25.3% за 2015 г. Този по-висок дял е последица от увеличаване на броя на оправданите лица (78 при 52 за 2016 г.), при запазен брой на осъдените лица с влязъл в сила съдебен акт, поясняват от прокуратурата. Най-много оправдани лица отчитат в СГП – 36 (43 осъдени); ОП Монтана – 9 (5 осъдени); ОП Варна – 8 лица (14 осъдени), ОП Бургас 5 (31 осъдени); Едва 25 са ефективните присъди по обвинения за корупционни престъпления. 237 присъди са условни, което е и най-високият дял. 77 присъди са пробация, със 126 е наложена глоба.Най-голям е обемът на делата за корупция в Софийската градска прокуратура и в спецпрокуратурата, където са наблюдавани и образувани малко над 1/4 от всички дела от особен обществен интерес в страната. Това се дължи най-вече на специфичната компетентност на СГП по делата срещу лица с имунитет, срещу магистрати и др. Тези прокуратури са решили 28.3% от делата, изготвили са 13.4% от прокурорските актове, внесени в съда, осъдени с влязла в сила присъда са 9.8% от всички обвиняеми лица по този тип дела. В същото време в тези прокуратури е най-висок делът на оправданите лица с влязъл в сила съдебен акт по дела от тази категория – 34.9%, както и броят на върнатите дела от съда – 76, които са се увеличили два пъти спрямо 2016 г., когато са били 34.Внесените в съда прокурорски актове от СГП и СРП за периода са 122 със 159 предадени на съд лица. С влязъл в сила съдебен акт са осъдени 43 лица, а 36 са оправдани. Направените от прокуратурата изводи са, че относно корупционните престъпления данните сочат запазване на нивото на внесените актове, на предадените на съд, осъдени и оправдани лица, като по отношение на последните е налице ръст спрямо предходната година. Проблемите по делата за корупционни престъпления са сочени и в предходни годишни доклади. В голямата си част те се характеризират с висока правна и фактическа сложност и изискват продължително разследване във времето за събиране на значителен доказателствен материал.Един от приоритетите за 2018 г., които прокуратурата си поставя, е активизиране на дейността на наблюдаващите прокурори по разследванията за изпиране на пари, корупционни и данъчни престъпления, като значима част от категорията дела за тежки престъпления и представляващи особен обществен интерес.В доклада се правят и някои предложения като например военни прокурори да разследват престъпления в МВР, ДАНС и при надзирателите в затворите. През предходните години резултатите показвали неефективност по преписки и дела за престъпления, извършени от тази категория лица, включително забавяне поради отвод на прокурорите, работещи в един съдебен район със съответните служители на МВР.  Една от слабостите при разследването, които са констатирани в последните няколко години, показва слаба подготовка на разследващите полицаи. За това прокуратурата смята, че са необходими по-високи изисквания за квалификация и специализация на разследващите полицаи и полицейските органи, натоварени с извършване на неотложни действия по разследването.От прокуратурата разглеждат и възможността за увеличаване на срока за прилагане на СРС на повече от 6 месеца за престъпления за организирана престъпна група и да се даде възможност за внедряване на служители под прикритие до две години. ", "date": "2018.05.14", "title": "Прокуратурата е отговорна за провалените дела за корупция, сочи доклад"}
{"url": "https://offnews.bg/sviat/sasht-mestiat-posolstvoto-si-v-izrael-ot-tel-aviv-v-jerusalim-dnes-680528.html", "text": "На 14 май 1948 г. евреите в Палестина обявяват установяването на своята държава Израел. Тогавашният американски президент Хари Труман я признава светкавично и става първият държавен глава, който го прави.На 14 май 2018 г., 70 години по-късно, настоящият американски президент Доналд Тръмп ще премести посолството на САЩ от Тел Авив, където е от 1966 г., в Йерусалим и така на практика ще признае Йерусалим за столица на Израел.. Тръмп разгневи арабските съюзници на Вашингтон, а палестинците, за които Източен Йерусалим е столицата им, протестираха в продължение на дни. При демонстрациите имаше и загинали.САЩ имат решение от 1995 г. за преместване на посолството от Тел Авив в Израел, чието изпълнение беше отлагано до днес.Снощи, непосредствено преди фактическото преместване на посолството, стана ясно, че Чехия, Унгария и Румъния наскоро са блокирали приемането на декларация от името на ЕС, която критикува действието на САЩ.Говорителят на президента Милош Земан заяви, цитиран от AFP, че Чехия оценява факта, че \"Унгария и Румъния са възприели същата принципна позиция\".\"Израел и Съединените щати са ключови съюзници за Чехия\", подчерта говорителят на Земан и припомни, че преди 60 г. тогавашна Чехословакия е помогнала на евреите в борбата им за независима държава, така, както САЩ са помогнали на самата нея да стане такава преди един век.Вероятно преместването на посолството ще нажежи още повече отношенията между Израел и САЩ, от една страна, и Иран и арабските му съюзници, от друга. Напрежението ескалира чрез въздушни удари между Иран и Израел след .", "date": "2018.05.14", "title": "САЩ местят посолството си в Израел от Тел Авив в Йерусалим днес"}
{"url": "https://offnews.bg/obshtestvo/izpitvat-chetvartoklasnitcite-po-matematika-dnes-680178.html", "text": "Днес е вторият изпит от националното външно оценяване на четвъртокласниците.След като на 10-и те се явиха на тест по български и литература, днес ще трябва да решават задачи по математика.И това не е последният им изпит. Предстоят още два - по \"Човекът и обществото\" на 16 май, и по \"Човекът и природата\", насрочен за 17-и.И по трите предмета тестът включва 16 задачи от затворен тип с три възможни отговора, от които само един е верен, и още 3 задачи от отворен тип, на които учениците трябва да отговорят сами.На всеки от изпитите четвъртокласниците ще имат на разположение един учебен час за работа върху задачите.Продължителността на всеки изпит за децата със специални образователни потребности е два учебни часа.Целта на националните външни оценявания е да измерят индивидуалните постижения на учениците по различните предмети, да се определи необходимостта от подкрепа, където е необходима, както и да се осъществи мониторинг на образователния процес на различни нива – на училищно, на регионално и на национално, уточняват от Министерството на образованието и науката.С резултатите от националното външно оценяване по математика може да се кандидатства за обучение в прогимназиален етап в профилираните гимназии с профил “Математически” и “Природни науки”, като тежестта им при балообразуването се определя от конкретното училище.", "date": "2018.05.14", "title": "Изпитват четвъртокласниците по математика днес"}
{"url": "https://offnews.bg/112/tantciorkata-koiato-blasna-10-koli-v-plovdiv-nabila-momiche-v-diskot-680552.html", "text": "Полицията в Пловдив е започнала проверка по нов случай с танцьорката Габриела Медарова, която рано сутринта на 15 април  10 паркирали автомобила. Според постъпил сигнал тя е нападнала студентка в нощно заведение в града под тепетата. Оплакване от пострадалата е подадено преди 5 дни, съобщава БНТ.Двете са били разпитани в петък от разследващи и в понеделник. От това ще зависи дали ще бъде променена мярката за неотклонение на Габриела, която беше освободена с парична гаранция след причинената от нея катастрофа. Според разследващите в деня на инцидента през април танцьорката е била в нетрезво състояние и е употребила упойващи вещества. След като блъснала колите, тя напусна мястото на местопроизшествието, а когато беше разкрита като извършител на катастрофата, полицаите откриха кръвта ѝ над 1.3 промила алкохол, както и следи от употреба на канабис.След инцидента и пред съда 21-годишната Медарова заяви, че съжалява за инцидента.", "date": "2018.05.14", "title": "Танцьорката, която блъсна 10 коли в Пловдив, набила момиче в дискотека"}
{"url": "https://offnews.bg/obshtestvo/sherpi-izkachvat-shisha-pangma-v-tarsene-na-boian-petrov-680553.html", "text": "Групата шерпи, които се включиха в издирването на българския алпинист , се очаква да изкачат днес връх Шиша Пангма въпреки  на Петров Радослава Ненова върхът да не се изкачва. Вчера неделя стана ясно, че те са стигнали до 10 метра под върха, но са преценили, че продължаването е прекалено опасно.Беше потвърдена и първа следа от Боян Петров – открит инсулин в района на лагер 3. През целия път спасителите не са открили друга следа от алпиниста. Те са останали да нощуват в лагер 3, припомня bTV.Хеликоптер в Непал е в готовност да тръгне при нужда. Днес има планирано изкачване на върха от алпинисти, което не е свързано с издирвателната акция.Екипът на Боян Петров е предупредил спасителите, че не желаят да се качват на върха в търсенето му, но последната дума е тяхна.Според координатори на спасителната акция има хора по целия маршрут.Въпреки че разрешителното за извършване на полети изтече в неделя, организаторите смятат, че удължаването му няма да бъде проблем, уточнява Нова тв.", "date": "2018.05.14", "title": "Шерпи изкачват Шиша Пангма в търсене на Боян Петров"}
{"url": "https://offnews.bg/obshtestvo/boian-petrov-mozhe-da-e-propadnal-v-puknatina-680554.html", "text": "Вероятно е алпинистът  да е пропаднал в пукнатина в ледник, който се намира в подножието на върха.Такава версия изказаха Кирил Петков, който е на мястото на спасителната операция и журналистът Петър Атанасов пред Нова тв.Петков обясни, че днес времето се е влошило сериозно - има мъгла около цялата планина, вали сняг и няма видимост. Това наложило групата от шерпи, , вместо да атакува върха, да се върне надолу.По думите на Петков същинската мисия по издирването ще бъде на слизане, където са набелязани няколко точки около лагерите 1 и 2. \"Ако и там няма следи, трагедията вероятно е станала между кемп 3 и върха, където има пропасти, покрити със сняг\", поясни Петков и каза, че се в зависимост от резултатите мисията по издирването на Боян може днес да бъде прекратена. Мнението на шерпите е, че пукнатините в последната отсечка по изкачването могат да костват човешки живот и по думите на Петков спасителите вече издирват само тяло. Петър Атанасов застъпи същата теза - най-вероятно нещастие се е случило над лагер 3. \"Защото той е бил видян за последен път от двамата италиански алпинисти на 3 май малко над лагер 3, изкачвайки се бавно към върха. В този район има много дълбоки пукнатини в ледника\", поясни Атанасов и допълни, че тези пукнатини достигат десетки метри. \"Това е бич за алпинистите. Много често те са покрити с навят сняг. Тук е въпрос на шанс да оцелееш. Едно от условията е да имаш партньор, другият е да се заклиниш – нещо, което се е случвало на Боян при други мисии. Но тук очевидно става дума за непреодолимо препятствие\", обясни Атанасов. По думите му това, че Боян Петров е оставил сателитния си телефон не е нелогично и необяснимо. \"Той никога не е носил със себе си телефона. Боян винаги е съобщавал за евентуалния си успех, когато е слизал в базовия лагер. Става въпрос за пестене на килограми\", каза Атанасов и допълни, че стилът на изкачване на Петров е \"лек, спортен\". Телефонът тежи 300-400 гр., което е значителна тежест на тази височина, каза още той.По отношение на открития инсулин той смята, че това са запаси, които Боян умишлено е оставил, отново за пестене на тежест. Животоспасяващите количества инсулин той винаги носил в себе си под якето, за да не замръзне. ", "date": "2018.05.14", "title": "Боян Петров може да е пропаднал в пукнатина"}
{"url": "https://offnews.bg/obshtestvo/vremeto-dnes-intenzivni-valezhi-s-gramotevitci-na-mesta-i-s-gradushk-680551.html", "text": "Краткотрайни, но интензивни валежи, придружени с гръмотевици се очакват днес.Ще се развива купесто-дъждовна облачност, като в Северна България ще има условия за градушки.Ще духа слаб до умерен южен, в Дунавската равнина – североизточен вятър.Максималните температури ще са между 21° и 26°. В източната част от страната ще бъде слънчево, почти без валежи. Над Черноморието ще бъде предимно слънчево с временни увеличения на облачността в следобедните часове. Валежи са малко вероятни. Ще духа слаб до умерен вятър от юг-югоизток. Максималните температури на въздуха ще са 19 - 22°. Температурата на морската вода е 17-18°. Вълнението на морето ще е 2 - 3 бала.В планините ще се развива купесто-дъждовна облачност и на много места ще превали и прегърми. Ще духа до умерен югозападен вятър. Максималната температура на височина 1200 метра ще е около 15°, на 2000 метра – около 9°.", "date": "2018.05.14", "title": "Времето днес: Интензивни валежи с гръмотевици, на места и с градушки"}
{"url": "https://offnews.bg/kultura/kak-makedonia-parvo-ni-dade-12-tochki-na-evrovizia-a-posle-0-680543.html", "text": "Имало ли е наказателен вот срещу българската песен на финала на Евровизия? За такъв съобщи композиторът на песента \"Bones\" Борислав Миланов. По думите му журитата на някои страни, които на полуфинала са гласували за група Equinox, на финала нарочно не са дали точки на българските представители, защото били огорчени.Дали по тази или по друга причина, Македония, например, на полуфинала е дала на страната ни 12 точки, но на финала - 0. От македонското жури не са гласували на големия концерт основно за песни от другия полуфинал. Ако това беше станало, би обяснило рязката промяна в мнението, защото по регламент на полуфинал журитата и зрителите могат да гласуват само за песните в техния концерт, но не и в другия. Съседката ни е решила на финала да даде най-много точки на Естония, която беше в един полуфинал с Македония и с България. Тогава обаче македонското жури е оценило Естония с 4 точки. 10 точки е дала на Кипър, на които само няколко дни по-рано е дала само 3 точки. В пълен контраст е било мнението на публиката в Македония, което е вторият компонент за крайната оценка. Зрителите в Македония са ни дали максималните 12 точки.Журито в Кипър е дало на страната ни 6 точки на полуфинала и нито една на финала. На полуфинала островната държава е дала 12 точки на основния си конкурент за спечелването на Евровизия - Израел, чиято песен победи тази година. На големия концерт обаче кипърското жури е дало на Нета 0 точки. За разлика от Македония, на финала журито от Кипър е избрало да гласува предимно за песни от другия полуфинал. Словения също е от страните, чието жури първо е харесало българската песен и ѝ е дало 5 точки, а след това не ѝ е присъдило нито една. Любопитно е, че страната е дала 0 точки на полуфинала на Кипър, а на финала изведнъж я е оценило като най-добра. На финала словенското жури е определило второ място на Австрия, която на полуфинала е оценила едва с 1 точка.Гърция също е от страните, чието жури на полуфинала е дало на българската песен точки, а на финала - не. На 8 май те са дали най-много точки на Азербайджан, които обаче не се квалифицираха. На второ място според гръцкото жури е била Естония, а чак на 4-то Кипър. На 12 май обаче нещата се променят - Естония получава едва 3 точки, а 12 точки отиват при Кипър.Има и журита, които са запазили мнението си за българската песен от началото до края. Финландия на полуфинала и на финала ни дава 10 точки. Естония и Португалия дават на страната ни по 7 точки и на двата концерта. Други страни дори са дали повече точки на финала за \"Bones\". Албания на полуфинала е дала 6, а на финала 8 точки. Ирландия първо е дала на българските представители 6 точки, а после 10.Борислав Миланов е категоричен, че има \"търговия с точки\" от страна на журитата, но само сред източноевропейските държави.\"На финала ние получихме 0 точки от държави, които на полуфинала ни дадоха 12, 10, 8, 6. От същите хора. Дойдоха при мен хората от делегациите, те ме познават вече от другите държави, и ми казаха, че не е лично срещу мен, но са страшно огорчени, че българското жури вече 2 години подред и на полуфинала сега, им дава 0 точки, а те ни даваме по 10- 12 точки\", разказа Миланов пред bTV.Българската песен се класира на 14-то място на песенния конкурс, но въпреки това самият композитор спечели приз за своята творба. Той беше награден преди финала от композиторите на останалите песни за най-добра композиция на тазгодишния конкурс. Миналата година този приз е бил спечелен от композитора на песента победител, която беше изпълнена от Салвадор Собрал от Португалия.На първия полуфинал журито нареди песента Bones на 4-то място, а на финала - на 9. Това е едва четвъртият път, в който страната ни се класира за финал на песенния конкурс. В три от случаите песните са на Борислав Миланов: If Love Was a Crime на Поли Генова (2016 година 4 място), Beautiful Mess на Кристиан Костов (2017 година 2 място) и тазгодишната \"Bones\" на Equinox (14 място). Той е създал и още една от песните, които са представяли страната ни. Това е \"На инат\", която Поли Генова изпя през 2011 година.Българският композитор обясни, че догодина няма да прави песента на България.\"Хубаво е да се даде шанс и на други композитори и продуценти. Аз съм изключително горд с нашето представяне, то беше много достойно\", обясни той пред бТВ.Българското жури също е било относително постоянно. На първия полуфинал е дало най-много точки на Белгия, които обаче не се класираха. На второ място е поставило Литва, на трето - Австрия, на четвърто Чехия. Следват Албания, Хърватия (която не се класира), Кипър, Армения (която не се класира) и Финландия (която не се класира).На финала българското жури е дало най-много точки на Австрия, чиято песен е написана от екипа, който е писал и българската. На второ място остава Литва, Следвана от Чехия, Албания, Германия (която отива директно на финал), Франция (която отива директно на финал), Израел, Кипър, Швеция и на последно място - Ирландия.", "date": "2018.05.14", "title": "Как Македония първо ни даде 12 точки на Евровизия, а после - 0"}
{"url": "https://offnews.bg/sviat/nov-atentat-v-indonezia-mazh-i-zhena-s-motor-bomba-raniha-10-dushi-680556.html", "text": "Нов атентат е извършен в Индонезия, нападението срещу централата на полицията в град Сурабая са направили мъж и жена с мотоциклет бомба. Ранени са 10 души - униформени и местни граждани. Нападението става ден, след като шестима атентатори камикадзе атакуваха три църкви в същия град.Те загинаха, както и още осем души. Ранени бяха около 40 души. Терористичната организация\"Ислямска държава\" пое отговорност за атентатите в църквите.Президентът на Индонезия Джоко Видодо осъди серията от атентати в Сурабая, които нарече \"действияна мерзост и страхливост\" и обеща нов закон за борба с тероризма. ", "date": "2018.05.14", "title": "Нов атентат в Индонезия, мъж и жена с мотор-бомба раниха 10 души"}
{"url": "https://offnews.bg/obshtestvo/sv-isidor-izpoviadval-viarata-si-s-otriazan-ezik-machiteliat-mu-onem-680499.html", "text": "Християните почитат днес св. мъченик Исидор Хиоски, който живял по времето на император Декий (249–251 г.). Исидор бил насила взет във войската. От малък той бил християнин и прекарвал живота си пост, молитва и добри дела. Когато се узнало, че той е християнин, войводата го съветвал да се отрече от Христа и да принесе жертва на идолите. Исидор отказал. Тогава войводата наредил първо да бият Исидор с волски жили, а след това му отрязали езика. Но и без език Исидор говорел чрез Божия Дух  и изповядвал вярата си.Войводата обаче бил постигнат от божие наказание и изведнъж онемял. Със знаци той наредил да отсекат главата на Исидор.", "date": "2018.05.14", "title": "Св. Исидор изповядвал вярата си с отрязан език, мъчителят му онемял"}
{"url": "https://offnews.bg/politika/hristo-prodanov-v-21-vek-v-edna-evropejska-stolitca-ne-e-normalno-da-680555.html", "text": "В 21 век в една европейска столица не е нормално да няма канализация. Проблемът на крайградските райони е този, че голяма част от отговорностите се разделят между държавата и Столична община.Това каза народният представител от „БСП за България“ Христо Проданов в Панчарево. Той и общинският съветник от БСП в Столичния общински съвет Альоша Даков се включиха в протеста на гражданите, които поискаха рехабилитация на „Самоковско шосе“, решаване на проблема с канализацията в района на Панчарево, Кокаляне и Бистрица, на замърсяването на язовир „Панчарево“ и нуждата от ремонт на вътрешно кварталните улици. За стопанисваната от държавата част от „Самоковско шосе“ депутатът Христо Проданов пое ангажимент да зададе въпрос към министъра на регионалното развитие и благоустройството Николай Нанков, а за частта от улицата, принадлежаща на Столична община, въпросът ще постави общинският съветник Альоша Даков.Народният представител Христо Проданов заяви, че исканията на хората са абсолютно обосновани.„Хората, които имат искания към институцията, биват прехвърляни от общината към държавата и в крайна сметка не се решава нито един от техните проблеми. Отговорностите за крайните квартали се размиват между държавата и Столична община, а от 10 години те се управляват от ГЕРБ. Необходимо е да се координират усилията на държавата и общината и да се решат проблемите на крайградските райони. По „Витошка“ и НДК плочките се сменят няколко пъти годишно, краде се много, а Столична община оставя крайните квартали без инвестиции и грижа за хората“, каза Христо Проданов.Проданов припомни, че още в предизборната кампания за местните избори за 2015 г. основен акцент в програмата на БСП – София е бил вниманието към крайградските зони и кварталите в периферията на столицата. Проданов определи протеста на хората от Панчарево като справедлив и изрази подкрепата си към тях. Своята подкрепа засвидетелства и общинският съветник от БСП в Столичния общински съвет Альоша Даков.„Не е справедливо спрямо живеещите в района улиците им да не се ремонтират десетилетия. Тези улици са в изключително тежко състояние. В Централната градска час ремонти се извършват много по-интензивно. Протестите в крайните квартали са начинът гласът на хората да бъде чут, да бъде привлечено и вниманието на медиите и на управляващите от ГЕРБ в Столична община, тъй като всички други средства явно са изчерпани“, каза Даков. Според него общото между протеста в „Орландовци“ от вчера и този в „Панчарево“ е, че са квартали, които са отдалечени от центъра. „Съответно и вниманието на Столична община и на мнозинството на ГЕРБ към тези квартали не е достатъчно. Системно не се предвиждат средства в бюджета на София за подобряване на условията за живот на тези райони. Проблемите в двата района са пример за развитието на града на две скорости – лъскавият център и крайните квартали с техните нерешени проблеми, които от година за година се отлагат“, каза Даков.", "date": "2018.05.14", "title": "Христо Проданов: В 21 век в една европейска столица не е нормално да няма канализация"}
{"url": "https://offnews.bg/temida/kmetat-na-radomir-otiva-na-sad-vmesto-pat-remontiral-ulitci-680562.html", "text": "Окръжна прокуратура – Перник внесе обвинителен акт в Специализирания наказателен съд срещу кмета на община Радомир – Пламен Алексиев и Любка Димитрова - заместник кмет на общината, съобщиха от пресцентъра на прокуратурата.Алексиев е обвинен за това, че на 10 декември 2015 г. се е разпоредил с бюджетни средства в размер на 39 835.11 лева в нарушение на Закона за публичните финанси. Парите са били целева субсидия за капиталови разходи, предназначена за изграждане и основен ремонт на общински пътища. Те обаче не отиват по предназначението, а за ремонт на общински улици в гр. Радомир.От деянието са настъпили вредни последици за държавата, изразяващи се в неремонтиране на път гр. Радомир – хижа “Орлите“ и на път гр. Радомир – с. Друган (подстанция „Червена могила”), както и създаване на нагласа за недоверие на гражданите към държавата и функциите на финансовите ѝ системи.Зам.-кметът Димитрова е обвинена за това, че в качеството си изпълняващ длъжността кмет на Радомир, е съставила официален документ с невярно съдържание - протокол за установяване завършването и за заплащане на строителни и монтажни работи /СМР/. В него са удостоверени неверни обстоятелства, а именно, че са извършени СМР за ремонт на път гр. Радомир – с. Друган (подстанция „Червена могила”), на стойност 20 900 лева вместо реално извършени СМР на същия път за сумата от 1064.89 лева.", "date": "2018.05.14", "title": "Кметът на Радомир отива на съд - вместо път ремонтирал улици"}
{"url": "https://offnews.bg/nashite-avtori/iz-delnitcite-na-edin-lud-7-11-maj-680588.html", "text": "Понеделник, 7 май Премиерът Борисов и част от министрите са в Света гора, където ще присъстват на откриването на южното крило на Зографския манастир, за чийто ремонт българското правителство отпуснало 940 хил. лева.Гледам снимката на господин премиера в църквата, как е застанал с ръце върху иконата. И усещането ми е, че не само той говори на светията, ами и светията му отговаря. Щото те много хора се молят, но малко получават отговор. В смисъл да чуват гласове…Един Петър разправя във Фейсбук… Ох, толкова е невероятно, че не знам дали да ви го съобщавам. Восъчната фигура на Бойко била с по-високо IQ от оригинала и го биела редовно на шах. Според мен това не може да бъде истина, не ли?Пък друг, няма да му казвам името, щото времената са такива, че като нищо ще престане да му върви, написа, че един препариран Бойко в музея хем щял да отговаря сто на сто на оригинала, хем да зарадва поне 80% от населението.Пък Цецерон рекъл на празника на община Баните: „Аз съм убеден, че българите ще се върнат от чужбина. България има висок икономически растеж, а когато сме единни, ще можем да постигаме повече и ще може да осигуряваме повече възможности за професионална реализация на всеки наш сънародник.“Ще се върнат. И аз съм убеден. Вие само си тръгнете и те ще се върнат веднага.Само да не стане недоразумение. Под „Вие“ не разбираме само сегашната власт. Щото и предишната не беше по-стока, нито пък по-предишната… Та, ако си тръгнат и герберите, и червените и патриотите на нервна почва и тогава българите със сигурност ще почнат да се връщат, а не изключвам дори и много чужденци да поискат да живеят у нас… Защото опростачването на политиката не е чисто български патент. Ние просто сме по-ярък изразител на тенденциите.Понякога обаче си мисля, че българите бягат в чужбина от другите българи. И в момента си го мисля, като чета дискусиите за алпиниста Боян Петров, който изчезна на 3 май по време на изкачване на връх Шиша Пангма в Хималаите.Алпинизмът изглежда много глупав спорт, ако си го мислим като опит да се мерим с природата, нея да побеждаваме. Но нещата се променят коренно, ако погледнем на алпинистите като на хора, които катерят върховете, за да победят себе си, своите слабости, своите страхове, своето малодушие. Ако перифразирам госпожа Некер, до високите върхове може да се стигне като орел или като охлюв. Всеки сам си избира…В „Лавина” Блага Димитрова пише: „Когато попитали Тенсинг защо е трябвало да изкачи Монт Еверест, той отговорил: “Защото Еверест съществува”. Тенсинг Норгейт е шерп и е носил багажа на сър Едмънг Хилари, с когото заедно първи изкачват Еверест през 1953 г. Но думите не са казани нито от Тенсинг, нито от Хилъри. Казани са десетилетия по-рано от английския алпинист Джордж Малори (George Herbert Leigh Mallory), който загива под Еверест през 1924 г. „Because it's there\", отговорил той на репортер от „Ню Йорк Таймс“, който го попитал защо иска да изкачи Еверест.Сър Едмънд Хилари имаше по-голям късмет, той почина на 10 януари 2008 г. в леглото си. Хилари и Норгей прекарват 15 мин. на Еверест, Хилари снима Тенсинг, който оставя шоколади в снега като дар към Буда. Но той оставя и нещо друго. Радичков разказа веднъж, че когато Тенсинг тръгва към върха, неговото малко момченце му дава едно малко и нащърбено от детските зъбки моливче, което той да сложи в скута на Буда. Е, Буда го нямало него ден там, или изобщо не живеел на Еверест, та Тенсинг оставил моливчето в снега.Моливче… Явно то е било най-ценното, което малкото шерпче е имало и затова го е пратило на Буда.Та искам да кажа на пишещите братя и сестри, да пазят моливчето! Да не пишат глупости с него. Да уважават човешкия стремеж нагоре, който ни е извел до тук. Тези, които не ги затруднява, де. Защото за някои ще е свръх усилие. Чехов казваше на едно място: „Има една особена порода хора... Те не могат да преминат дори покрай гладен човек или самоубиец, без да кажат някоя пошлост.“И понеже споменахме пишещите братя и най-вече сестри… Колегата Явор Николов публикува няколко снимки, които показват как се прави у нас Copy-Paste журналистиката. Прави се по най-тъпия начин. Щото интелигентният преписвач краде само новината, а не ти краде и думите, с които си я разказал. У нас това са подробности и затова стават и трагикомични случки. БТА цитира финмин Горанов, който си пишел оценка 4.50 за първата година на трети мандат: „Ние коментирахме, че няма да променяме данъците, че ще увеличим учителските заплати, стартирахме повишаването на минималните пениси, както искаха обединените патриоти...“Интересно какви ли мисли са се въртели из главата на репортерката. Дали тези пениси се явяват в ретроспектива, дали в реална или пък във въображаема перспектива? Понеже не изключвам някои колеги да се заинтересуват от девойка с такива интересни мисли в главата, та да услужа - инициалите ѝ са М.Х., работи в отдел Вътрешна информация.Но аз за друго го разправях, не да своднича. Тези пениси прескочили в един куп вестници и сайтове, като „уважавания“ вестник „24 часа“, Инвестор.бг, Вести.бг и т.н.То, като се замисли човек, пениси, пенсии… Пенсионирането, както обясни една Марина, е 45 години удръжки и на 65 г. дръжки. Демек същото.Между другото, един колега разправя, че във Факултета по журналистика щели да въвеждат нова специалност – пеевистика. Нещо подобно на журналистиката, но точно обратното.Вторник, 8 майМного гюбре сме вкарали в парламента, бе, братя! Гюбре до гюбре… Тъкмо Сидеров малко затихна с невроатлантическите си простотии и Марешки почна. Щял да иска референдум за излизане на страната от НАТО. \"Ние считаме, че НАТО на практика нищо не ни дава, а ни ограбва… Ако НАТО иска да бъде наш партньор, те спокойно могат да ни подарят няколко самолета… Русия може да ни защити по-добре от НАТО, може да вземем пример от Сирия, където тя е на страната на правителството.“Точно като джуджето Хаяско: „Знаеш ли колко е важно да си ми пирятел? Много е хубаво... Всички пирятели ти дават разни работи. Ти какво ще ми дадеш, като ми станеш пирятел? Имаш ли да ми дадеш малко сок от боровинки, че тая торта...“И като говорим за гюбрета…Половината от тандема, известен като социологическите братя Галеви, а именно Андрей Лайчев, сравнил лекари с циганите. Поне по основното им занимание, което било да крадат: „Ще ме извините, но лекарите влачат... отвлачват - не всички... Но тези лекари, които влачат, отвлачват или крадат повече от циганите в тая държава! Не се шегувам. Ако сметнете в пари, ще видите…\"По тоя повод в органа на медийния империалист „Монитор“ написали гневен коментар, чийто общ смисъл се свежда до пословицата за куката, която се присмивала на кривото дърво. И си е баш така. Това, че социологическите разбойници се движат по вътрешния ръб на закона не им дава основание да раздават морал.А че и сред лекарите има мърша, не е нужно да се убеждаваме. Къде няма?А помните ли как беше едно време? Една кутия „Черноморец“, за по-тежките случаи и „Пияна вишна“. А понякога и само с едно „Благодаря!“ се минаваше или няколко китки. Не помня дали съм ви казвал за един доктор в Пазарджик, който при социализма беше написал на вратата си: „Цветя не ядем, бонбони не пием!” До диабет го бяха докарали и отделно дето всеки ден ходеше до цветарския магазин да конвертира цветята в парични знаци при унизително нисък курс. Заедно с циганите, дето събираха китките от гробовете. Една цветарка ми разправяше, че имала случай един букет да ходи три пъти до болницата и два пъти до гробищата, докато го бракуват, щото съвсем извехнал…Сряда, 9 майВчера в Борисовата градина видях двама дендрофили. Предполагам, че бяха такива, няма какви да са други. Мъж и жена. Прегърнали по едно дърво, опрели буза на кората му и не мърдат. Доста продължително любят дендрофилите, да ви кажа, не като другите хора по десетина секунди. Мъжът люби неговото дърво 23 минути без прекъсване, а жената нейното 25 мин. Малко ме е срам, че воайорствах, но ми беше много интересно.Досега знаех, че съществуват дендрофили, някъде дори четох, че били около 0.3% от населението на Земята. Но за сефте ги видях. И съм длъжен да опровергая някои погрешни представи, които се разпространяват за тях. Например по-лани, във връзка с гейпарада, Бояна Расате рече пред един вестник: „За хомосексуалистите трябва да има химическа кастрация. Иначе след тях по Витошка ще тръгнат дендрофилите с чушка и праз в задника, макар да предпочитат да си завират оная работа в хралупата на катеричката…”И ние самият сме разпространявал някои погрешни схващания за дендрофилите. Като например, че намират някоя подходяща дупка от кълвач в ствола и там… И, че, когато им се случи с жена, първо я удрят няколко пъти силно по онова място, та ако има вътре оси, да избягат… Глупости на търкалета! Нищо подобно не видях. Тези в парка нямаха нито чушка, нито праз отзад, нито пък си бяха заврели нещо в дупката на катеричката. Бяха съвсем прилични хора. Гушнали по едно дърво и никому нищо лошо не правеха.За разлика от едни други, които видях пред паметника на Съветската армия да веят руския национален флаг, червени знамена със сърп и чук и да разнасят портрети на Сталин.Извинете, но този път мисля да не се цензурирам и да ги нарека с думата, която заслужават – идиоти! А същата дума, струва ми се заслужава и лидерът на БСП Нинова, която дружелюбно се снима с тези безмозъчни екземпляри. Да, хора, които разнасят портрета на най-масовия убиец в човешката история, могат да имат само това оправдание - че са безмозъчни.Обаче тая Нинова, освен дето много лъже, ще излезе и голяма интригантка. Борисов, доказан майстор на интригата, не можа да изпокара докрай патриотите, но тя ще успее. Видяла се с Иван Каракачанов да обсъждат плановете му за модернизация на армията. Чукнала си среща и с Валери Симеонов да си говорят как ще ограничават рекламите на хазарта. (Рекламата, да не помислите, че хазарта…) Само с Волен Сидеров не пожелала да се види. Те нали сега си мерят чувствата към Русия… И Сидеров блюва змии и гущери: \"Не съм упълномощавал въпросните лица да преговарят с която и да е партия извън управляващата коалиция. Те са извън решенията на коалиционния съвет на ОП, затова трябва да се смятат за нелегитимни…\"Имаше едно стихотворение навремето, така и не научих кой е авторът. В него се казваше:Та това е дето събира и патриотите. Банкетът, софрата, на която могат да седнат само заедно. Иначе отдавна да са се разобединили…Четвъртък, 10 майНа церемонията по връчването на наградата „Карл Велики“ на френския президент Еманюел Макрон в немския град Аа̀хен присъствали Меркел, Борисов, испанският премиер Рахой, люксембургският Бетел и украинският президент Петро Порошенко… В речта си за бъдещето на Европа Макрон на два пъти се обърнал към наш Бойко. На никой друг не оказал тая чест. Ако е чест, де… Щото може и да не е. „Така е, Бойко, рекъл му, ще вървят напред страните, които спазват общите правила и правят бързо нужните реформи. Не можем да чакаме онези, които правят малки крачки, в последния възможен момент…“Някои наблюдатели твърдят, че тези думи се отнасяли за България. Но според нас не е така. Защото ние не правим никакви крачки нито в последния, нито в предпоследния момент. Ние седим като магаре на мост…Самият Борисов също отрича думите на Макрон да се отнасят за нас: „България в това отношение е пример – не само във върховенството на закона. Надявам се в Парламента да се вдигне тази тема с медиите и да се приключи - ако трябва, никакви държавни пари за никой или да идват да им направим томбола, както за посещението с папата…“Прав е Борисов, поне наполовина е прав. България наистина е пример. Един много добър лош пример! Ако сте чули как финмин Горанов обяснява, че не е правилно да се обвързват европейските субсидии с реформите в правосъдието, защото върховенството на закона не било най-важното, няма как да не се съгласите с мен.Обвиниха Моника Белучи, че крие данъци, пише „Сега“ и илюстрира дописката си с тази снимка, на която се вижда, че Моника не е от хората, които крият това и онова…Самата Моника отрича: „Отхвърлям информацията, която е колкото злонамерена, толкова и фундаментално погрешна… При последната проверка на данъчното ми положение съм предала на френските данъчни органи цялата информация, която е поискана…“Навремето, като се заиквахме по хубостта на Моника, един колега, който беше достатъчно умен да емигрира навреме, ни успокояваше с думите: „Кому ли е дошла до гуша…“ Венсан Касел беше тогава под подозрение. И колегата наистина се оказа прав, Касел се разведе с Моника…Петък, 11 майАнализ на институт \"Отворено общество\" показва, че България ще заприлича на нормална европейска държава по отношение на доходите някъде около 2042 г. В момента доходите на българите били 49% от средното за ЕС, а ще достигнат 90% след близо четвърт век. За сравнение мамалигите били на 56% и щели да наваксат за десетина години. От новите членки на ЕС най-добре се представя Чехия, която вероятно още тази година ще стопи изоставането си от по-богатите държави. На Словения, която я следва, ще ѝ трябват още 3 години, а на Литва и Словакия - съответно 7 и 8 г.Не знам, може и да ги настигнем. Но Макрон каза, че те няма да седят и да ни чакат. Да не споменаваме, че нямат никакво намерение да тичат срещу нас…Пенсиите, следващата информация може да ви помогне да сметнете дали ще сте сред тези, които ще дочакат настигането, или до тогава вече ще сте от неправилната страна на тревата.По данни на НСИ средната продължителност на живота (СПЖ) у нас за периода 2015-2017 г. е достигнала 74,8 г. Което ни нарежда на едно от последните места (каква изненада!) в ЕС, заедно с Латвия и Литва (74,9 г.). Най-дълго живеели испанците (83,5) и италианците (83,4 г.)При мъжете у нас СПЖ е 71,3 г., а при жените - 78, 4 г. Демек, жените живеят със 7,1 години по-дълго от мъжете. Което означава, че на тези от мъжете, които доживеят 80 г. им се падат по 5 жени средно. Късно им се падат, не ли? Обаче пък, погледнато откъм другата страна, имам предвид другата страна на живота, отпътувалите също не са забравени. На тях Господ им отпуска седем години, през които да са сами в рая, без да слушат вечните укори как все те са мухльовци, пък другите какви били… Макар че, както твърди Ницше, небесното царство е душевно състояние. Човек, ако има кураж, може и на земята да си го достави. Но малко са мъжете чак пък с такъв кураж…Между другото, много се дразня на разни феминистки, които непрекъснато реват, че женската пенсия била по-ниска. Да де, ама я получават много по-дълго. Жените у нас живеят 17 г. след пенсиониране, а мъжете едва 6!Освен, че е различна при мъжете и жените, СПЖ е различна и за гражданите и селяните. Гражданите живеят средно 75.6 г., докато селяните едва го докарват до 72.8 г.Предполагам, че има сериозни разминавания в СПЖ между цигани и българи, но такива етнически разрези не се правят, а, ако се правят, се пазят в дълбока тайна.Изглежда също така, че има и някои партийни зависимости. Например социалистите живеят по дълго. Съдя по това, че през 2007 г. Таня Дончева, рече пред партийния елит, че средната възраст на членовете им била 78 г., а тогава СПЖ беше едва 73 г.Та искам да кажа, че, ако си бял, гражданин, комунист, имаш всички шансове да доживееш до 80 г.Пенсиите, знам какво си мислите: То па един живот… Така е, мои дърти Говрошовци, така е, но и не е съвсем така. Не знам дали съм ви споменавал, но шведски учени установиха, че гладуването се възнаграждава през поколение.Продължителността на живота на внуците се оказала в пряка зависимост от това доколко бабите и дядовците са гладували. Разбирате ли каква услуга правите на потомството си, а и на родината изобщо?По-страшна от глада е една друга особеност на старостта. Господ дава на хората акъла последен, дава им го като комка, бавно и по малко, а първо него си прибира, бързо и изцяло. Слушам депутата от ГЕРБ Георги Марков днес в парламента и се убеждавам, че си е баш така: „На кой друг премиер, вика, германският канцлер Ангела Меркел казва \"скъпи Бойко\", когато го посреща на стълбичките на самолета, френският президент Емануел Макрон нарича \"мон шери\", а Ердоган му се изповяда \"Бойко, искат да ме убият?\"Всъщност, то май не е само до старост… Защото пък Тома Биков например е твърде млад, за да го оправдаваме със старческа сенилност. „Необходимо е, вика, да се различат фалшивите новини от полуфалшивите повини…\"Полуфалшивите, разбирате ли? Е, нищо, и аз не разбирам…Права е Мария Стойкова, това не са обикновени глупости, това са престъпни глупости!Народната поговорка казва: „Когато Господ иска да накаже някого, първо му взема акъла“. Наказани сте, господа, жестоко сте наказани!P.S. Евровизията няма да коментирам. Просто не искам да си спечелвам за врагове нито евреите, нито хората с изобилие на външен вид, нито бавно развиващите се, нито фалшиво пеещите… С една дума, нямам нужда от нови врагове. А колкото до българското участие… От много държави искали да гласуват за нас, но нямали желание… С една дума, мисля, че арменският подход (това друг път ще го обяснявам) претърпя пълно фиаско.", "date": "2018.05.14", "title": "Из делниците на един луд (7-11 май)"}
{"url": "https://offnews.bg/obshtestvo/alpinistite-sa-otkrili-teniska-hrana-i-meditcinski-paket-na-boian-pet-680557.html", "text": "Алпинисти от издирвателните екипи под връх Шиша Пангма са открили вещи на Боян Петров в лагер 3, потвърди посланикът на Китай у нас Джан Хайджоу в интервю за bTV. Намерени са тениска, медицински пакет, шоколад, беззахарна храна и инжекции с инсулин. Известно е, че алпинистът . Уточнено е, че тези вещи принадлежат именно на Боян.Групата А от спасителните екипи е открила следите от него на 12 май, след 13-часово изкачване, като точно в 12:50 ч е стигнала до лагер 1 на 7300 м.На 13 май четиримата от група А са се изкачили нагоре от лагер 1. В 17:30 следобед спасителите са достигнали до 7950 метра, съвсем близо до върха. Шиша Пангма е висок 8017 м. Времето сериозно се е влошило, видимостта е била под един метър. Затова, от съображения за сигурност, групата се е оттеглила към лагера. По план групата ще опита днес да изкачи върха, обясни посланикът.В същото време група Б е тръгнала за издирване нагоре от лагер 2, намиращ се на 6800 метра. Алпинистите внимателно са са претърсили района, вкл. скали и пукнатини, но не са открили нищо.Междувременно е получена информация от българската страна, че по съображения за сигурност не настояваме за изкачване на върха. Това потвърди и жената на Боян Петров - Радослава Ненова. Сега китайската страна обмисля ситуацията, за да измисли най-ефективен план за издирването.Очаква се двама българи от екипа на Боян да отпътуват с хеликоптер от Катманду, за да проверят две забелязани преди черни точки. Но предвид суровите климатични условия това едва ли ще се случи днес, каза Джан Хайджоу. Точките са на височина 4000-5000 метра.Алпинистите, издирващи българина, са 25 души. Сред тях е най-известният китайски алпинист и началник на бюрото на спорта на китайския автономен район. В операцията участва и алпинист, изкачил всички осемхилядници. Има и медицински екип и логистици, общо около 100 души, добави посланикът на Китай.Дипломатът показа и снимка на атмосферните условия под Шиша Пангма тази сутрин. Кадърът е заснет на 3700 метра надморска височина.Няма непроверено място над лагер 3. Алпинистите са минали на 10 метра под върха и са имали визуален контакт, огледали са всичко внимателно, обясни във включване в сутрешния блок на bTV Деян Петков от екипа на Боян.", "date": "2018.05.14", "title": "Алпинистите са открили тениска, храна и медицински пакет на Боян Петров"}
{"url": "https://offnews.bg/ikonomika/izrabotihme-danatcite-veche-se-trudim-za-sebe-si-680582.html", "text": "Денят на свобода от правителството настъпи. От днес работим само за себе си.Тази година работихме малко над 132 дена, за да платим всички данъци към държавата. Дата се падна в неделя, 13 май, изчисли Институтът за пазарна икономика.Датата е символична и показва кога държавната хазна ще се попълни, ако всичко изработено бъде незабавно изземвано. У нас се нарича Ден на данъчна свобода, а по-света - Tax Freedom Day.Ето как се изчислява кога настъпва той: през 2018 г. българите изработват средно по около 289 млн. лв. на календарен ден, а консолидираните приходи в бюджета са официално заложени в рамките на 38,2 млрд. лева. Тоест през текущата година ще са необходими малко над 132 дни, за да се попълни хазната и да се подсигурят публичните харчове.ОсобеностиИма няколко интересни момента в тези 132 дни. Живеещите в Българите ще получат помощ от европейските данъкоплатци, които ще ги „отменят” за малко над 8 дни работа към държавата. Последните отразяват заложените в бюджета близо 2,4 млрд. лв. помощи от ЕС. Местните данъкоплатци ще работим до 4 май за държавата, а в дните до 13-ти май ще бъдем отменени от европейските данъкоплатци. Въпреки това деление официално датата на данъчната свобода е определена на 13 май, тъй като тя с най-голяма точност отчита преразпределението през приходната част на бюджета.Освен 132-та дни, следва да имаме предвид и планираните 4 дни за отработване, които отразяват заложения дефицит от 1,1 млрд. лв. по консолидираната фискална програма. Традиционно през последните години в бюджета се залага дефицит, което означава, че държавата планира да харчи повече, отколкото да събере като приходи. През последните две години (2016 и 2017 г.) този дефицит не се реализира и бюджетите излизаха на излишък. Ако се повтори този сценарий, и през 2018 г. може да няма дни за отработване.РазпределениеНай-много дни ще работим за ДДС - 34. За приходите от акцизи ще са ни нужни близо 18 дни. За осигуровките – 23 дни за социално осигуряване и 9 дни за здравно. Приходите от подоходните данъци ще попълним за близо 12 дни, а тези от корпоративни данъци – за малко над 8 дни. Почти 8 дни ще работим, за да платим държавните и общински такси.През последните години се наблюдава устойчива тенденция на увеличаване на броя дни, необходими за плащането на задълженията към държавата, с други думи - реално данъчната тежест в България нараства.През 2018 г. се покачват осигурителната вноска за пенсия и минималните осигурителни прагове, акцизът върху цигарите. Тези мерки са на стойност около 450 млн. лв. и това е цената на по-високите данъци през 2018 г.Сметката разпределя тежестта върху абсолютно всички български граждани (включително деца, пенсионери и т.н.), но работещите понасят в най-голяма степен тежестта на хазната. За тях данъчната тежест е близо 50%, тоест за тях Денят на данъчна свобода идва чак в края на юни.", "date": "2018.05.14", "title": "Изработихме данъците, вече се трудим за себе си"}
{"url": "https://offnews.bg/futbol/iuventus-oformi-dubala-sas-sedmata-poredna-titla-680550.html", "text": "Футболният хегемон в Италия Ювентус официално оформи дубъл за сезона, след като спечели рекордното седмо поредно Скудето в Серия \"А\". Грандът от Торино завърши 0:0 при визитата си на Рома в сблъсък от 37-ия кръг на шампионата.Така Старата госпожа вече има недостижимите 92 точки в класирането. Вторият Наполи остана с 88 точки само 90 минути преди края на сезон 2017/2018.Двубоят в Рим беше лишен от заряда след неочакваната загуба на Интер от Сасуоло ден по-рано, тъй като римляните останаха недостижими на третото място и си осигуриха класиране в Шампионската лига, където играха полуфинал през настоящия сезон.Голямата новина след мача дойде от думите на треньора Масимилиано Алегри, който обяви, че остава и през новия сезон, освен ако не бъде уволнен от шефовете. Алегри беше спряган за нов мениджър на редица английски грандове, но явно специалистът е решил все пак да продължи работата си в Торино.\"Благодаря на Наполи, че ни притесняваха до последно. Голям коз в борбата за титлата за нас беше спокойствието в трудните моменти. Нека свършат празненствата и ще седнем да помислим какво трябва да направим за следващия сезон, когато всичко започва от нулата\", коментира Алегри.Легендарният вратар на Юве Джанлуиджи Буфон пък опази мрежата си за 301-ви път суха с екипа на \"бианконерите\" и стана за девети път шампион на Италия - нещо което не е постигал никой преди него.", "date": "2018.05.14", "title": "Ювентус оформи дубъла със седмата поредна титла"}
