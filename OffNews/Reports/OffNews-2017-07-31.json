{"url": "https://offnews.bg/politika/prokuraturata-poiska-33-partii-da-badat-razpusnati-661770.html", "text": "Софийска градска прокуратура поиска от съда разпускането на 31 политически партии поради неучастие в политическия живот и на още 2 формации - защото не са подали финансови отчети пред Сметната палата за две последователни години.Заради неучастие в избори за народни представители, президент и вицепрезидент, общински съветници и кметове за период повече от 5 години от последната им съдебна регистрация на прекратяване подлежат 31 партии. Те са:„Българска национално – радикална партия\", „Социалистически младежки съюз“, „Съюз на демократичните партии и движения ЕРА- 3“, „Отечествена партия на труда“, „Български бизнес блок“, „Алтернативно социалистическо обединение – независими“, „Движение „Народен юмрук“ за защита на пенсионери, безработни и социално слаби граждани“, „Българска християнска коалиция“, „Съюз България“, „Движение за единение на нацията“, „Движение кредитор на доверие“, „Политическо движение Заедно за Сливен“, „Роден край“, „Камара на експертите“, „Републиканско – демократическо движение на всички отрудени и обременени“, „Обединена партия на пенсионерите в България /ОППБ/“, „Съюз на националното достойнство Гранит“, „Българска национал-патриотична партия“, „Обединение Достойна България“, „Народняшка земеделска партия „Никола Петков“ “, „Политическа партия Дела“, „Партия на либералната алтернатива и мира /ПЛАМ/“, „Северна лига“, „Гражданско движение Глас“, „Черноморец“, „Партия Движение за социална солидарност“, „Българска индустриално аграрна партия“, „Единен пенсионерски съюз“, „Български граждани ЗБОРИМ“, „Нова Европа“, „Победа“.Поради неподаване на задължителните по закон годишни финансови отчети пред Сметната палата за две последователни години СГП е внесла искове за прекратяване против две политически партии: „Национално патриотично обединение“ и „Движение за благоденствие и възход“.", "date": "2017.07.31", "title": "Прокуратурата поиска 33 партии да бъдат разпуснати"}
{"url": "https://offnews.bg/sviat/v-jemen-ekzekutiraha-na-ploshtada-mazh-iznasilil-i-ubil-3-godishno-mo-661775.html", "text": "Мъж, осъден на смърт за изнасилване и убийство на тригодишно момиченце, беше екзекутиран публично в йеменската столица Сана.След като съдия прочете смъртната му присъда, 41-годишният мъж беше застрелян от полицай с пет куршума, докато лежеше на одеяло на земята на площад \"Тахрир\" със закопчани с белезници ръце зад гърба.На екзекуцията се стекоха необичайно голям брой хора - някои се бяха покатерили на телеграфни стълбове, а мнозина гледаха от покривите, съобщава Ройтерс.Мерките за сигурност бяха повишени поради опасения, че въоръжени роднини на убитото дете може да направят опит за отмъщение.Полицейският автомобил с осъдения беше ескортиран от пет полицейски патрулни коли.Бащата на момиченцето каза пред репортери, че след екзекуцията се чувства като прероден: \"Това е първият ден от живота ми. Сега съм облекчен\".", "date": "2017.07.31", "title": "В Йемен екзекутираха на площада мъж, изнасилил и убил 3-годишно момиче"}
{"url": "https://offnews.bg/leka-atletika/zabraniha-ruskite-himn-i-flag-v-london-661780.html", "text": "Международната асоциация по лека атлетика (IAAF) забрани изпълнение или слушане на руския химн на Световното първенство в Лондон.  Уточнението е направено в регламента за спортисти под неутрален флаг, публикуван в официалния сайт на организацията.\"Националният химн на страните на неутралните спортисти не може да бъде изпълняван с помощ на звукозапис или акапелно пеене на обекта, свързан със съответното състезание\", се казва в регламента.Все пак е отбелязано, че ограниченията не важат за тренировъчни съоръжения, зони на регистрации, загряващи писти и забележете, хотели. Тоест, ако някой руснак спечели злато, може да се дере в лондонския хотел с пълно гърло, докато отпива водката!IAAF също така забрани върху екипите на спортистите под неутрален флаг да бъда използвани цветовете на националното знаме. Въпреки че никъде не пише Русия, на всеки е ясно, че става въпрос за хората на Путин.В световното първенство в началото на август ще вземат участие 19 руски атлети. Всички те ще бъдат под неутрален флаг, тъй като дисквалификация заради допинга получи цялата Всеросийска федерация по лека атлетика (ВФЛА).", "date": "2017.07.31", "title": "Забраниха руските химн и флаг в Лондон"}
{"url": "https://offnews.bg/futbol/hebar-potroshi-novia-avtobus-pod-opasen-most-niama-zhertvi-661776.html", "text": "Новият автобус на Хебър ще трябва да влиза на ремонт, само месец след като беше купен. Возилото заседна под жп моста до Гребната база в Пловдив. Новината е на \"Пловдив дерби\".Инцидентът стана тази сутрин. По чудо никой не пострада. Покривът на возилото е изкривен, а климатикът е на парчета.Въпреки предупредителните табели за ограничението във височината на моторните превозни средства, които могат да минат под под желязното съоръжение, често камиони и други превозни средства се опитват и се оказват заклещени.Иначе Хебър получи автобуса като дар от общината. Возилото впечатли гостите на контролата с ЦСКА 1948 онзи ден. Пазарджик се е заел да ремонтира и стадиона, за да може да приема професионален футбол. Хебър е сред основните фаворити за първите места в Югозападната \"В\" група. Главен претендент е ЦСКА 1948, който опука 5:2 пазарджиклии във въпросната контрола.", "date": "2017.07.31", "title": "Хебър потроши новия автобус под опасен мост, няма жертви"}
{"url": "https://offnews.bg/politika/srs-ta-informatori-i-bez-anonimni-signali-kak-vlastta-shte-bori-koru-661777.html", "text": "В понеделник вечерта министерството на правосъдието публикува за обществено обсъждане проекта на антикорупционния закон. В законопроекта се предвижда създаване на \"единен независим антикорупционен орган\".Новият орган е наречен Комисия за противодействие на корупцията и за отнемане на незаконно придобитото имущество.Предлага се той да бъде създаден на основата на Комисията за отнемане на незаконно придобито имущество, като в нея да се влеят Комисията за предотвратяване и установяване на конфликт на интереси, Центърът за превенция и противодействие на корупцията и организираната престъпност към Министерския съвет, звеното от Сметната палата, свързано с дейността по отменения Закон за публичност на имуществото на лица, заемащи висши държавни и други длъжности, както и съответната специализирана дирекция от ДАНС за противодействие на корупцията сред лицата, заемащи висши държавни длъжности.Петима начело на комисиятаКомисията се състои от петима членове - председател, заместник-председател и трима други членове с мандат 6 години, без право на повторно избиране.Председателят се избира от Народното събрание с обикновено мнозинство по предложение на народните представители.Заместник-председателят и другите членове на Комисията се избират от НС по предложение на председателя на Комисията.Дейността на антикорупционния орган ще се подпомага от администрация, която включва и специализираните й звена, които са със статут на дирекции. Териториалните звена се ръководят от директори и се подпомагат в дейността си от инспектори.Директорите и инспекторите ще бъдат подлагани на периодични и инцидентни проверки за почтеност, а цялостен контрол върху дейността на Комисията ще бъде осъществяван от НС.В производствата по отнемане на незаконно придобито имущество Комисията ще може да иска от съда разкриване на банкова тайна и търговска тайна, а от застрахователите - разкриване на застрахователна тайна. И още: предоставяне на данъчна и осигурителна информация за проверяваните лица, както и достъп и до базата данни на Централния кредитен регистър и до Регистъра на банковите сметки и сейфове.СРС-та и доброволни сътруднициВ законопроекта се посочва, че новият антикорупционен орган ще \"използва, прилага и притежава специални разузнавателни средства при условия и по ред, определени със Закона за специалните разузнавателни средства\"Привличането и дейността на доброволни сътрудници трябва да се осъществяват при спазване на следните принципи: 1) доброволност при привличането, работата и освобождаването; 2) защита при или по повод на сътрудничеството; 3) запазване в тайна на самоличността и другите лични данни на лицата, както и на тяхната дейност.Без анонимни сигналиКомисията може да извършва проверки по сигнал на граждани и да се самосезира по публикация в медиите, когато те са достатъчно конкретни и при изключване на анонимността на подателя.\"Анонимни становища и сигнали не се разглеждат\" - пише в законопроекта.Сигналите за корупция или за конфликт на интереси срещу съдия, прокурор или следовател, подадени до Комисията, се изпращат за проверка от Инспектората към Висшия съдебен съвет.В отделна глава на законопроекта са разписани норми, гарантиращи защита от неблагоприятни последици на подалия сигнал, като е въведено задължение за инспекторите в Комисията да не разкриват самоличността им, да не разгласяват станали им известни фактите и данните, да предлагат конкретни мерки за опазване на самоличността на подалия сигнала, включително предотвратяващи действия, чрез които му се оказва психически или физически натиск.Кой ще бъде проверяван?Новата антикорупционна комисия ще приема и проверява декларациите за имущество и интереси и за несъвместимост на лицата, заемащи висши публични длъжности, ще осъществява проверки на имущественото състояние, ще образува производства за установяване на конфликт на интереси и за отнемане на незаконно придобито имущество.По отношение на магистратите се запазва редът за подаване и проверка на декларациите им от Инспектората към Висшия съдебен съвет, като при установено несъответствие между декларирани и установени факти в размер на не по-малко от 20 000 лв. Инспекторатът ще уведомява Комисията, която извършва цялостна проверка на имущественото състояние.Предвижда се подаване на една декларация за имущество и интереси на мястото на подаваните досега две отделни декларации. Прагът за деклариране е завишен от 5000 на 10 000 лв.Разширява се кръгът на обстоятелствата, подлежащи на деклариране - чуждо недвижимо имущество и чужди превозни средства, на стойност над 10 000 лв., които лицето трайно ползва (повече от 3 месеца в рамките на една година), както и обучения, платени със средства на лицето, ако еднократната им стойността надхвърля 1 000 лв. На деклариране подлежат имуществото и интересите, както в страната така и в чужбина.Освен деклариране на имущество и доходите на съпрузи и ненавършили пълнолетие деца, се въвежда и задължение за деклариране на имуществото и доходите и на лицето, с което задълженият е във фактическо съжителство.Кръгът на лицата, който към момента подават декларации по Закона за публичност на имуществото на лица, заемащи висши държавни длъжности, е запазен, като са добавени нови категории лица.Сред тях са общинските съветници, главните архитекти на общините, ректорите на държавни висши училища, управителите и изпълнителните директори на лечебни заведения за болнична помощ, които се финансират от бюджета на НЗОК, определените да администрират и да управляват средства от ЕС, делегираните с функции да организират и провеждат процедурите за възлагане на обществени поръчки и да сключват договорите по тях, членовете на управителните съвети на държавните предприятия по Закона за горите, ръководителите на областните дирекции по безопасност на храните, Дирекцията за национален строителен надзор, Държавен фонд „Земеделие“ и др. Сред попадащи в обхвата на закона са и офицерите от висшия команден състав на въоръжените сили.30% от отнетото ще се предоставя за социални целиЕдинният независим антикорупционен орган ще проверява декларациите за имоти и интереси, както и за несъвместимост на лицата, заемащи висши публични длъжности.При установено несъответствие в размер над 5 000 лв., ще изпраща материалите на НАП, а при несъответствие над 20 000 лв. ще образува проверка на цялото имущественото състояние на лицата.Ако в резултата от тази проверка се установи несъответствие от над 150 000 лв. между имуществото и нетния доход на проверявания, ще се предяви иск пред съда за отнемане на незаконно придобито имущество. При постановена конфискация, 30% от стойността на отнетото ще се предоставя за социални цели.", "date": "2017.07.31", "title": "СРС-та, информатори и без анонимни сигнали: как властта ще бори корупцията"}
{"url": "https://offnews.bg/drugi/ofitcialno-olimpiada-2024-shte-e-v-parizh-a-2028-v-el-ej-661779.html", "text": "Американският мегаполис Лос Анджелис ще приеме лятната Олимпиада през 2028 година. За това съобщи местният гигант Los Angeles Times.Отбелязва се, че градът е постигнал разбирателство с ръководството на МОК. Решението трябва да бъде обявено по-късно тази вечер и официално.Още на 11 юли беше съобщено, че следващите две летни олимпиади ще бъдат дадени на Париж и Ел Ей. И двата града обаче искаха да са домакини първи  - още през 2024 година. Явно американците са клекнали и ще вземат Игрите през 2028 година, а Париж ще е първи. Но и това ще е огромна чест за Града на ангелите. Той ще е домакин на трета Олимпиада след тези през 1932 и 1984 година!Припомняме, следващите летни игри бяха дадени на Токио. Те са през 2020 година, но инспекцията установи още преди  година, че японската столица е напълно готова. Едва ли някой се е съмнявал.", "date": "2017.07.31", "title": "Официално: Олимпиада 2024 ще е в Париж, а 2028 в Ел Ей"}
{"url": "https://offnews.bg/izvan-terena/legendata-dzhordzh-uea-pak-se-kandidatira-za-prezident-na-liberia-661778.html", "text": "Носителят на Златната топка за 1995 година Джордж Уеа се кандидатира за президент на Либерия. Новината е на Bloomberg.50-годишният бивш ас на Милан е един от 20 претендента за най-високия пост в държавата. Уеа е издигнат от Коалиция за демократични промени.Сред неговите опоненти са сенаторът Принс Джонсън  и настоящият вицепрезидент Джоузеф Боакаи. Парламентарните и президентските избори ще се състоят на една дата - 10 октомври.През 2005 година великият голаджия се кандидатира за президент на Либерия и дори спечели първия тур. На балотажа обаче загуби от дама - Елен Джонсън - Серлиф, икономист по професия.Уеа направи страхотни 4 сезона в Милан, освен това игра за Монако, ПСЖ, Марсилия, Челси и Манчестър Сити. Има 60 мача с 22 гола за Либерия.", "date": "2017.07.31", "title": "Легендата Джордж Уеа пак се кандидатира за президент на Либерия"}
{"url": "https://offnews.bg/obshtestvo/ministar-valchev-zapazete-vazhnite-za-biznesa-paralelki-dori-i-s-10-661760.html", "text": "Да се запазят приоритетно паралелките по търсени от бизнеса или уникални професии при записани минимум 10 ученици, настоява министърът на образованието и науката Красимир Вълчев в писмо до началниците на Регионалните управления на образованието.Според министъра трябва да се направи всичко възможно, за да се запази обучението по специалности, за които има заявка от работодатели, че са необходими или уникални, както и ако училището участва чрез тези паралелки в дуално обучение или има сключени партньорства между фирми и училища за този вид обучение. Същото важи и за общинските училища, когато общината е декларирала готовност за дофинансиране на маломерни паралелки.Министърът апелира след приключване на трето класиране за кандидатстване след VII и VIII клас да се предприемат всички необходими действия за реализирането на приема, който съответства на приоритетите в образователната политика, както по отношение осигуряване на достъп до образование на учениците според желанията им, така и по отношение потребностите от квалифицирани кадри за пазара на труда в страната и по места.„При необходимост използвайте всички възможни варианти за трансформиране на планирания прием в рамките на утвърдения, като формиране на паралелки с две професии/специалности или при планирани две отделни паралелки с различни специалности - предоставяне на възможност на всички ученици със заявен интерес по тези специалности да бъдат приети в паралелка с една професия/специалност и др.“, препоръчва в писмото си Красимир Вълчев. Той напомня, че нереализирането на паралелки според заявения план-прием е признак на неефективно планиране и изпълнение на план-приема, за което се носи съответната отговорност.", "date": "2017.07.31", "title": "Министър Вълчев: Запазете важните за бизнеса паралелки, дори и с 10 ученици"}
{"url": "https://offnews.bg/obshtestvo/proekti-za-nad-5-miliona-vav-vodata-na-sofia-661781.html", "text": "Проекти за над 5 милиона лева реализира „Софийска вода“, през активния строителен сезон на 2017 г. Най-големият от тях е в квартал „Горубляне“ и е на стойност 1 980 000 лева. Проектът започна в края на май и се очаква да приключи през януари 2018 г. В квартала се извършва изграждане на канализация и подмяна на съществуващ водопровод, съобщиха от дружеството. Реконструкцията и изместването на водопровод по булевард „Джавахарлал Неру” на стойност 890 000 лева ще продължи до края на септември 2017 г. До този момент участъкът, в който се извършват ремонтните дейности, бе с много висока концентрация на аварии. Очаква се след приключването на работата по него, ВиК услугата значително да се подобри.„Софийска вода“ извършва значими ремонти и в центъра на столицата. В тясно сътрудничество със Столична община продължава реконструкцията на уличните канали в северното и южното платно на булевард „Дондуков“. Съществуващите канали, разположени в северното и южното платно по булевард „Дондуков“ в различни участъци, са в изключително лошо експлоатационно състояние и са с изтекъл експлоатационен срок (южният канал е изграден през 1899 г., а северният - през 1929 г.). Кореновата система на дърветата е амортизирала силно тръбите и по тях има ясни пукнатини и деформации, които налагат спешната им подмяна. В този приоритетен инвестиционен проект „Софийска вода” АД ще инвестира над 600 хил. лева, а неговата реализация е ключова за канализационната мрежа в квартала. Целта е да се осигури нормално отвеждане на отпадъчните битови води и да се намали рискът от наводняване на прилежащите жилищни и административни сгради.Текущи проекти, свързани с подобряването на водопроводната мрежа, се изпълняват и в няколко други района в столицата. По бул. “Асен Йорданов” (в участъка от бул. “Проф. Цветан Лазаров” до бул. “Шипченски проход”) дружеството реконструира стоманен уличен водопровод с даметър 500 мм. По булевард „Сливница“ се извършва реконструкция на уличен водопровод и канализация.Нов водопровод се изгражда също и във в.з „Симеоново-Драгалевци III ч“, а в с. Войняговци се подменят етернитовите тръби с нови водопроводни тръби успоредно с изграждането на нова битова канализация.Подобряването на ВиК инфраструктурата, обслужването на клиентите, намаляването на загубите на вода и инвестирането в екология са сред основните цели в новия бизнес план на „Софийска вода“ за периода 2017-2021 г. През този период компанията ще инвестира над 200 милиона във ВиК инфрастуктурата на София. Инвестициите са изключително важни, тъй като само ВиК мрежата в София е дълга общо 5500 километра.", "date": "2017.07.31", "title": "Проекти за над 5 милиона във водата на София"}
{"url": "https://offnews.bg/futbol/man-iunajted-plati-40-miliona-paunda-za-srabski-sredniak-ot-chelsi-661774.html", "text": "В Англия продължават да дават луди пари за футболисти със съвсем обикновени качества. Манчестър Юнайтед обяви трансфера на Неманя Матич от Челси. Договорът на играча е за 3+1 години.Двата клуба не обявиха стойността на сделката, но според BBC тя е за 40 млн. паунда. Националът на Сърбия стана излишен в сметките на Антонио Конте. Той беше постоянна величина в тима, спечелил титлата през изминалата кампания в Премиършип, но явно не чак толкова важна.28-годишният Матич се превръща в третото ново попълнение на Юнайтед за лятото след Виктор Линдельоф и Ромелу Лукаку. Жозе Моуриньо обаче иска поне още един нов.Матич получава фланелката с №31, която принадлежеше на Бастиан Швайнщайгер. Така се потвърждава, че разпространената в неделя снимка на сърбина с тренировъчен екип на “червените дяволи” с въпросния номер е била истинска.Прав е Фабрицио Раванели, бившият италиански национал. Онзи ден заяви, е при тези футболисти ще струва 80 милиона евро и ще вкарва по 60 гола на сезон. т бялото перо, който вкара 5 на ЦСКА в един мач, е гений, сравнен с Матич. ", "date": "2017.07.31", "title": "Ман Юнайтед плати 40 милиона паунда за сръбски средняк от Челси"}
{"url": "https://offnews.bg/izvan-terena/plovdiv-v-potres-tcska-sofia-praznuva-s-radka-piratka-661761.html", "text": "Културен Пловдив изпадна в шок от празника на ЦСКА-София след успеха 6:2 като гост на Ботев. Новината е на sporta.bg.Още в съблекалнята футболистите на Стамен Белчев решиха да си спретнат импровизирано парти. Интересно бе, че за музикален фон те избраха дива чалга. Буквално. От стаята на гостите на базата в Коматево се носеха фолк ритми от зората на 90-те години. Музиката бе усилена до дупка и кънтеше из коридорите толкова мощно, че накара полицаи, намиращи се на поне 50 метра, да се чудят какво става.\"Радка пиратка\" и \"Студентски живот\" на оркестър \"Кристал\" се завъртяха по няколко пъти. Пускаха се и други ретро хитове от борческите времена, които репортерът на Sporta.bg не познава по име, но е записал на аудио.Време за купон имаше, защото шофьорът на рейса на \"червените\" не бе разбрал, че пред базата кипи ремонт на пътя и трябваше да заобиколи няколко километра, за да натовари победителите.В крайна сметка чалга-забавата продължи около 20 минути, през които децибелите от съблекалнята на ЦСКА-София не бяха намалени. Явно играчите в един момент се изнервиха и решиха да чакат наетия автобус пред входа на базата.През това време служители на ЦСКА-София натовариха на бус помощното оборудване и отпрашиха към София. След още 10 минути чакане - все пак рейсът пристигна и цесекарите поеха към Армията. С първа победа в елита и с приповдигнато настроение от чалга партито.Служители на Ботев и журналисти коментираха помежду си, че хич не е изненадващо, че тимът празнува 3-те точки с ретро фолк. \"Каквито са им шефовете и собствениците - такива са и играчите май. Селяндурщината е завзела Армията, което е жалко\", обясни с присмех един от колегите от национална медия, цитиран от sporta.bg.", "date": "2017.07.31", "title": "Пловдив в потрес, ЦСКА-София празнува с \"Радка Пиратка\""}
{"url": "https://offnews.bg/kultura/sam-shepard-pochina-na-73-godini-661765.html", "text": "Американският писател, актьор и режисьор Сам Шепърд почина на 73-годишна възраст, предаде Би Би Си, цитирайки американски медии. Шепърд е починал в дома си в Кентъки. Той е роден на 5 ноември 1943 година във Форт Шеридан край Чикаго в селско семейство. През 60-те години започва да се занимава с театър в Ню Йорк.Носител е на награда \"Пулицър\" за пиесата си \"Погребаното дете\", а през 1983 г. е номиниран за \"Оскар\".Първата му главна роля е в \"Дните на небето\" на Терънс Малик през 1978 г., в която той участва заедно с Ричард Гиър.Последната роля на Шепърд бе в психотрилъра \"Never here\", чиято премиера бе миналия месец.", "date": "2017.07.31", "title": "Сам Шепърд почина на 73 години"}
{"url": "https://offnews.bg/obshtestvo/uchenitci-na-uvolnenata-ot-smg-uchitelka-otnovo-s-medali-ot-prestizhno-661767.html", "text": "Ученици на уволнената от Софийската математическа гимназия учителка Петя Тодорова отново спечелиха престижни отличия на международно математическо състезание.Дълогодишният и успешен преподавател по математика бе уволнена дисциплинарно от директора Антони Стоянов с мотив уронване престижа на гимназията. Поводът бе преразгледаното решение, изключило учениците на СМГ от националния кръг на \"Европейско кенгуру\", което не бе взето от Тодорова и на което тя и теоретично не е имала възможност да повлияе.Нейни ученици бяха отличени на Международното математическо състезание IMC, което се проведе от 25 до 31 юли в Лакнау, Индия. Участваха 42 страни, включително България, Индия, Тайланд, Хонг Конг, Виетнам, Австралия, Канада, Сингапур, ЮАР.Участниците бяха разделени в две възрастови групи – Key Stage II - до 13 г. и половина, и Key Stage III - до 16 г. и половина.Ръководители на българските отбори са Ваня Данова, Илиана Цветкова, Надежда Буюклиева и Ангел Ангелов.В индивидуалния кръг на Key Stage II четирима възпитаници на СМГ взеха медали:Георги Христов Димитров, 7 клас – сребърен медал;Константин Христов Илиев, 7 клас – сребърен медал;Илияс Башир Номан, 6 клас – сребърен медал;Андрея Огнянова Христова, 6 клас – сребърен медал.Те са ученици на Мария Томова и Илия Костов.В отборното състезание нашите състезатели са втори подгласници, а също така и втори подгласници в състезателната група.В индивидуалния кръг на Key Stage III медали вземат 8 български ученици:Отбор „В“Къонг Виет До, 8 клас – сребърен медал;Мартин Боянов Стефанов, 8 клас – сребърен медал;Никола Мартинов Стайков, 8 клас – бронзов медал;Мартин Русланов Германов, 9 клас – бронзов медал.Отбор “С“Иван-Александър Веселинов Мавров, 10 клас – златен медал;Евгени Стаев Кайряков, 9 клас – сребърен медал;Иво Томас Зерков, 10 клас – сребърен медал;Денислав Георгиев Георгиев, 10 клас – бронзов медал.Те са ученици на Ваня Данова, Илиана Цветкова, Надежда Буюклиева, Петя Тодорова и Александър Александров.В отборното състезание отбор „В“ е първи подгласник и първи подгласник в състезателната група. В отборното състезание отбор „С“ е втори подгласник и шампион в състезателната група.Учениците и ръководителите им се връщат утре с полет от Москва.", "date": "2017.07.31", "title": "Ученици на уволнената от СМГ учителка отново с медали от престижно състезание"}
{"url": "https://offnews.bg/sviat/pogrebaha-chestar-beningtan-v-kalifornia-661763.html", "text": "Погребението на вокалиста на Linkin Park Честър Бенингтън се проведе малко повече от седмица след смъртта му. Певецът бе погребан в близост до дома си в Калифорния, а на погребението му присъстваха близо 200 гости - членове на семейството, приятели и негови колеги музиканти. Те влизаха на тъжното събитие, показвайки специална покана, към която бе прикрепена и снимка на Бенингтън.Eдин от присъствалите на погребението - рапърът Blackbear написа в Тwitter: \"Красива церемония... малко част от теб беше и ще бъде във всяка песен на сцената, която изпея, завинаги\".Записите на Linkin Park наводниха медийното пространство миналата седмица, след като бе огласена новината за смъртта на Бенингтън.Певецът се самоуби в дома си, оставайки шест деца. Той бе на 41 години.", "date": "2017.07.31", "title": "Погребаха Честър Бенингтън в Калифорния"}
{"url": "https://offnews.bg/izvan-terena/levskarite-zabivat-s-matcki-na-plazhen-volejbol-661782.html", "text": "На заслужен почивен ден се отдадоха левскарите след първата победа за първенство - 2:0 на Витоша Бистрица. Репортер на OFFNews забеляза част от титулярите на популярния басейн \"Черната котка\" до София.Плаж направи любимецът на публиката Роман Прохазка, който пристигна в комплекса заедно със съпругата и малкото дете. Там се озоваха още бранителят Димитър Пиргов и халфът Васил Панайотов.След като си поигра с детето в басейна и напарви куп снимки, Роман реши да направи лека тренировка на волейболното игрище. Словакът сформира тим с Панайотов. От другата страна на мрежата застанаха Пиргов и Георги Пашов, бранителят на Локо Пловдив, който също отмаряше с приятели.Тройките бяха оформени с по една дама от компаниите. Все хубави момичета, които обаче нямаха кой знае какви волейболни умения.С лекота отборът на Прохазка спечели първия гейм, като словакът почти не мръдна от сервис. За следващите геймове дамите бяха отпратени да събират тен край басейна, а играта продължи двама на двама.По същото време в комплекса минаха и други имена от футбола като лидерът на Витоша Бистрица -2 - Мариян Германов. Преди броени дни там често отваряше Владо Гаджев, който вече е играч на кипърския Анортозис. ", "date": "2017.07.31", "title": "Левскарите забиват с мацки на плажен волейбол"}
{"url": "https://offnews.bg/112/napushen-shofior-bez-knizhka-se-vriaza-v-dvora-na-kashta-v-sofia-661759.html", "text": "Неправоспособен шофьор катастрофира в столичния квартал „Христо Ботев“ - той е навлязъл с колата в двора на къща.Катастрофата е станала днес следобед, съобщават от пресцентъра на МВР.Пострадала е жена, която е откарана в болница с охлузвания, прегледана е и е освободена.28-годишният шофьор на автомобила няма книжка, а пробата за употреба на наркотични вещества е показала положителен резултат за канабис.", "date": "2017.07.31", "title": "Напушен шофьор без книжка се вряза в двора на къща в София"}
{"url": "https://offnews.bg/futbol/maj-prekaliavat-parizh-posreshta-nejmar-s-parad-661768.html", "text": "ПСЖ май се кани да превърне Неймар в някакъв маркетингов Наполеон. Френският гранд договори с властите в Париж да бъде проведен парад в чест на бразилеца. Това съобщава в Twitter изданието Get French Football.Датата и мястото на манифестацията не се уточняват. Пак според същата информация играчът ще премине утре медицински прегледи в Доха, Катар.На следващия ден трансферът на Неймар от Барселона в ПСЖ ще бъде обявен официално. Не е ясно кога ще се появи във френската столица.Катарските босове на парижани се навиха да платят 222 милиона евро, колкото е неустойката на нападателя с каталунския клуб. Самият той пък ще получава около 30 милиона евро на сезон. Луда работа!25-годишният Неймар премина в Барса през 2013 година. Той има контракт за още 4 сезона. В миналото първенство на Испания той записа  30 мача с 13 гола и 16 асистенции. ", "date": "2017.07.31", "title": "Май прекаляват: Париж посреща Неймар с парад"}
{"url": "https://offnews.bg/futbol/bosat-na-arsenal-pusna-ubijstva-na-lavove-i-slonove-obiaviha-mu-bojko-661762.html", "text": "Арсенал си има достатъчно проблеми, но собственикът Стан Крьонке не пропусна да го натовари с още един. Заради съвсем различен бизнес.Основният акционер беше съсипан в социалните медии, задето пусна ТВ и мобилен канал, който възхвалява лов на защитени видове.Една от програмите Expedition Safari показва застрелян лъв, около който ловците се радват. При друго убийство на лъв един от участниците казва \"Това е най-вълнуващият лов, на който съм бил\".На трети клип слон бяга, но ловец го спира с изстрел, после го довършва с още един. Това наистина е изродщина!Куп фенове възроптаха и призоваха за тотален бойкот на всеки бизнес, свързан със 70-годишния Крьонке, включително и Арсенал. Бен Фолдж, звездата на Outdoor TV директно призова запалянковците на \"топчиите\" да напуснат клуба, докато той е в ръцете на Стан.Богаташът, чието състояние се оценява на 5,8 милиарда, стартира два телевизионни проекта във Великобритания. Там не го обичат и без това, тъй като прибира добри печалби от Арсенал, като поне до миналото лято отказваше да дава пари за звезди.", "date": "2017.07.31", "title": "Босът на Арсенал пусна убийства на лъвове и слонове, обявиха му бойкот"}
{"url": "https://offnews.bg/politika/borisov-iska-evropejskata-agentcia-po-lekarstvata-da-se-premesti-ot-lo-661784.html", "text": "Министерският съвет взе решение за издигане на кандидатурата на София за домакин на Европейската агенция по лекарствата (ЕАЛ). Кандидатурата е подадена днес съгласно утвърдените в Европейския съюз стандарти, съобщават от правителствената пресслужба.„Това решение отразява ангажимента на България към общите европейски ценности и основополагащи принципи, както и волята на нашата страна да продължи да допринася конструктивно за утвърждаването на целите на европейските политики, включително в областта на общественото здраве”, пише премиерът Борисов в официално писмо до председателя на Европейския съвет Доналд Туск и до председателя на Европейската комисия Жан-Клод Юнкер.До 30 септември Европейската комисия ще извърши преглед на внесените кандидатури. Решението за релокация на ЕАЛ трябва да бъде взето през ноември.Централата на ЕАЛ в момента е в Лондон. Тя следва да бъде преместена в резултат от процедурата по излизане на Обединеното кралство от Съюза.\"България има добри икономически и социални перспективи, стабилно икономическо развитие, бързо разрастващ се пазар на труда и силно проевропейски обществени нагласи\" - пише в мотивите на кандидатурата ни.Специално място в аргументацията се отделя на сектора на информационни технологии - \"централата на ЕАЛ в София ще бъде интегрална част от високотехнологичната среда в София Тех Парк, който е стратегически проект за българската държава и Европейския съюз.\"„България има утвърдени традиции и добре известна експертиза във фармацевтичния и медицинския сектор, както и в областта на медицинското образование. Твърдият ангажимент на България да насърчава изследванията и иновациите в тези области представлява още един солиден аргумент за преместването на ЕАЛ в София. Икономически привлекателните услуги в образованието, здравните грижи и условията за живот ще осигурят безпрепятствена и ефективна във финансово отношение релокация на ЕАЛ”, посочва още в писмото си Борисов.", "date": "2017.07.31", "title": "Борисов иска Европейската агенция по лекарствата да се премести от Лондон в София"}
{"url": "https://offnews.bg/kultura/festivalat-za-gradsko-izkustvo-kvartal-se-zavrashta-na-15-septemvri-661757.html", "text": "Бургери и тетрис, голдън ретрийвъри и галерия, баня и кино, Путин и сафрид, ракия и калашници, обущар и пожарна. Тези удивителни съчетания съществуват заедно на едно-единствено място – квАРТалът на контрастите.Именно под този надслов, от 15 до 17 септември 2017, ще се проведе второто издание на фестивал квАРТал - атрактивния градски фест, който ще се разпростре върху познатия периметър между бул. Дондуков, бул. В. Левски, бул. Сливница и бул. Мария Луиза и ще докаже на всички жители и гости на столицата, че и София може да има свое собствено място за култура, забавление и активен начин на живот.И през 2017 година главната цел на фестивала е представяне на огромния потенциал и богатото културно наследство на Стария еврейски квартал – един от най-колоритните и интересни райони на София до средата на миналия век, който днес се събужда за нов живот и отваря вратите си за всички гости и жители на София, именно в деня на официалния й празник – 17 септември.", "date": "2017.07.31", "title": "Фестивалът за градско изкуство КвАРТал се завръща на 15 септември"}
{"url": "https://offnews.bg/sviat/spirame-da-se-dvizhim-svobodno-kam-velikobritania-ot-mart-2019-g-661748.html", "text": "Свободното движение на хора между Великобритания и Европейския съюз ще приключи през март 2019 г., когато бъде финализиран Брекзитът, заяви днес говорител на премиера Тереза Мей, цитиран от Ройтерс и БТА.Миналата седмица финансовият министър Филип Хамънд каза, че няма да има незабавни промени в имиграционните правила, когато Великобритания напусне блока.Други подробности за имиграционната система на острова след Брекзит ще бъдат оповестени, когато му дойде времето. Погрешно е да се спекулира какви ще бъдат те или да се внушава, че свободното движение ще продължи, както е сега, каза говорителят.След като членове на екипа на Мей направиха противоречиви изказвания последните дни за правителствените планове за Брекзит, говорителят каза, че позицията на Лондон е тази, която бе изложена през януари от премиера.", "date": "2017.07.31", "title": "Спираме да се движим свободно към Великобритания от март 2019 г."}
{"url": "https://offnews.bg/zvezdi/makkartni-napisal-pesen-za-tramp-661742.html", "text": "Британският музикант Пол Маккартни намекна, че е написал песен за президента на САЩ Доналд Тръмп, съобщава The Hollywood Reporter. По време на посещение миналата седмица в Института по сценични изкуства в Ливърпул вестник \"Ливърпул Ехо\" съобщава, че Маккартни казал на студентите: „Понякога ситуацията в света е толкова безумна, че вие сте длъжни да ѝ обърнете внимание“.Както се предполага, новата композиция е посветена на Тръмп. Допълнителна информация по повод песента Макартни или негови представители не са предоставили.Пол Макартни е съосновател на института, наричан за по-кратко LIPA. Той е бил ученик там, когато учебното заведение е било гимназия за момчета. Нейното съществуване като такава е приключило в далечната 1985г и след голям ремонт се е превърнала в Ливърпулският институт по сценични изкуства. Маккартни е водещ покровител на училището. По-рано бе съобщено, че  фронтменът на Ролинг Стоунс - Миг Джагър, е посветил две нови песни на политика.", "date": "2017.07.31", "title": "Маккартни написал песен за Тръмп"}
{"url": "https://offnews.bg/nashite-avtori/balgaria-makedonia-ot-romantikata-kam-pragmatizma-661751.html", "text": "Отдавна не съм пипал балканска тема. От края на миналия век, когато снимах документален филм по трасето на Коридор № 8. Македония вреше и кипеше. На север бушуваше война. Страната бе изпъстрена с бежански лагери. Хората бяха уплашени и онези, с които разговарях недвусмислено изразяваха опасенията си от албанското нашествие и надеждите си, че българите ще им пазят гърба. „Само вие сте побеждавали албанците във война“ - твърдяха те. В Скопие правеха митинги и рок концерти на площада с призиви за умиротворяване на района, а в лагерите децата си играеха на войници.В деня, когато си тръгвахме за България, бе подписано споразумението за Косово и войната свърши. Проблемите обаче останаха. Както обикновено на Балканите...По това време бе подписана и историческата декларация за добросъседство, под която поставиха подписите си премиерите Иван Костов и Любчо Георгиевски. Тя трябваше да доведе до този договор, който сега подписаха Бойка Борисов и Зоран Заев. 18 години по-късно. През това време албанците в Македония почти удвоиха числеността си. В страната етническото напрежение достигна точката на кипене и се заговори за федерализиране на държавата.Някогашната дясна партия, с която си дружахме, мина в опозиция и новото ни приятелство с левицата реализира старата мечта. Нейсе ... Не само на Балканите, а и въобще в политиката всичко е възможно. Как беше? Няма вечни приятелства, има вечни интереси. А интересът и на двете страни в момента е именно този договор. Той дава възможности за активизиране на сътрудничеството, за развитие на транспортната инфраструктура в тази част на Европа и в крайна сметка – за реализиране на онзи исторически проект, наречен Коридор №8. Транспортната връзка между Черно и Адриатическо море. ЖП линията между София и Скопие. Връзката между България, Македония и Албания.В крайна сметка, този договор приближава интеграцията на балканските ни съседи с ЕС и НАТО. А в контекста на геополитиката и стратегическото противоборство между САЩ и Русия едно сближаване с Македония изравнява везните, тъй като на другото блюдо тежи близостта между Белград и Москва.Този договор трябваше да бъде подписан, тъй като в новото хилядолетие наследените от миналото териториални и етнически спорове могат само да разпалват локални конфликти, а от това ние, в Европа нямаме нужда. Достатъчни са конфликтите в Близкия Изток. Колкото до романтичната част от историята ни, може да съхраним романтиката, без да посягаме на статуквото. Въпрос на зрелост и аналитична мисъл. С историците от Скопие се разговаря трудно. Знам го от собствения си опит в Института по балканистика.Но знам и друго. Че в контекста на албанския етнически натиск някои твърди глави може и да поомекнат. Споровете може да си ги водим по конференции и симпозиуми. Комисията, която ще бъди създадена, ще види доста зор, но диалогът рано или късно ще ни доведе до разумен компромис. Пък и общото ни европейско настояще ще помогне за изглаждане на разногласията. Обстоятелствата от близкото минало не могат да бъдат оспорвани. Колкото до миражите от античността, които витаят пред взора на някои скопски изследователи, те постепенно ще избледнеят и ще бъдат изместени от трезвия анализ на новото поколение учени. Политиката, естествено, ще следва практическите потребности на съвремието и с помощта на договори като този ще подпомага сътрудничеството в интерес на гражданите в двете държави.Спомням си, че още преди повече от 30 години имаше изследователи в българските институти, които предрекоха това развитие на процесите. В Скопие също има немалко подържници на идеята за тясно сътрудничество между двете страни в условията на общата евроинтеграция. Сега въпросът е този договор да доведе до реални практически стъпки в икономиката, социалната сфера и културата.Време е мечтата за Коридор № 8 да се превърне в реалност и възможно най-скоро да пътуваме до Скопие с влак. После може да продължим и до брега на Адриатическо море. На фона на отрицателните емоционални наслоения в народопсихологията на населението от двете страни всичко това може да звучи и нереално, но съвременният свят налага съобразяване с реалностите и щем-нещем постепенно ще изоставим старите щампи и ще навлезем в коловозите на съвремието. Ще заживеем в днешния ден и ще осмислим ползата от приятелството и добросъседството. Ще заровим томахавките и ще изравним синорите. Ще имаме един приятел в повече, а това вече си струва усилието.", "date": "2017.07.31", "title": "България – Македония. От романтиката към прагматизма."}
{"url": "https://offnews.bg/medii/85-populiarni-lichnosti-podkrepiha-garelov-za-bnt-vizhte-koi-sa-661753.html", "text": "85 популярни личности от политическите, академичните, медийните и културните сред застанаха официално зад кандидатурата на Иван Гарелов за генерален директор на БНТ.Конкурсът тече в момента, като в него се включиха общо .Любопитно е, че сред подкрепилите бившия мистър \"Панорама\" е и конкурентът му с битката за шеф на телевизията Емил Кошлуков.Списъкът с имената бе изпратен до медиите днес. В него са бившите министри на културата в кабинетите на Борисов - Вежди Рашидов и Божидар Димитров. Подписали се са четирима академици - Антон Дончев, Светлин Русев, Благовест Сендов и Стефан Воденичаров. Сред поддръжниците са още основателят на Атлантическия клуб Соломон Паси, генералите Димо Гяуров и Богомил Бонев, бившият вицепремиер Димитър Луджев.Списъкът изобилства с имена на журналисти - Елена Йончева (настоящ депутат от БСП), издателите на вестниците \"24 часа\" и \"Труд\" Венелина Гочева и Петьо Блъсков, бившият главен редактор на \"Труд\" Тошо Тошев, Мартин Карбовски, Иван Кулеков и др. Много хора на изкуството също са се обявили в подкрепа на Гарелов, който за кратко бе говорител на служебния премиер проф. Огнян Герджиков.Пълният списък:1. Акад. Антон Дончев – писател, предлаган за Нобелова награда за литература;2. Акад. Благовест Сендов – математик, политик, дипломат;3. Акад. Светлин Русев – художник, общественик, колекционер, бивш депутат;4. Акад. Стефан Воденичаров – машинен инженер, зам.-директор на Института по металознание, бивш Директор на БАН;5. Проф. Божидар Димитров – историк, бивш Министър без портфейл, отговарящ за българите в чужбина при кабинет „Бойко Борисов I“, Директор на НИМ;6. Проф. д-р Камен Плочев – Началник клиника по инфекциозни болести във ВМА;7. Проф. Валери Стефанов – литературовед, писател;8. Проф. Андрей Пантев – историк, член-академик на Световната академия „Платон“;9. Проф. д-р Коста Костов, д.м. - Ръководи клиниката по белодробни болести във ВМА, Член на Академичния съвет на ВMА, Член на Европейската респираторна асоциация (ERS), Член (Fellow) на колегията на Американската асоциация на гръдните лекари (ACCP);10. Костадинка Кунева – синдикалист в Гърция, евродепутат;11. Вежди Рашидов – скулптор, член-кореспондент на БАН, бивш министър на културата в кабинетите на „Борисов I“ и „Борисов II“;12. Иван Попйорданов – бивш директор на Киноцентъра, бивш директор на Български културен център в Прага, бивш Ген. Директор на БНТ;13. Ангел Симеонов – журналист, писател, меценат, член на църковното настоятелство на Патриаршията на катедрален храм „Ал. Невски“;14. Проф. д-р ист. н. Драгомир Драганов – историк, член на ФС на ИФ;15. Боян Ангелов - писател, преподавател по гьотеанистиката, директор на издателство „Български писател“, председател на Съюза на българските писатели;16. Любомир Кючуков – дипломат, бивш член на Съвета по европейска интеграция към МС, Директор на Института за икономика и международни отношения;17. Сули Сеферов – художник;18. Георги Чапкънов – скулптор, илюстратор, сценограф;19. Павел Койчев – скулптор, художник;20. Емил Попов – скулптор;21. Борислав Цеков – юрист, доктор по Конституционно право, преподавател, политик;22. Димитър Луджев – учен, политик, бивш депутат, бивш Вицепремиер;23. Соломон Паси – математик, политик, основател на Атлантическия клуб в България, бивш Министър на външните работи, председател на Комитета по прозрачност и отчетност на Парламентарната асамблея на ОССЕ;24. Михаил Неделчев – учен, литературен историк и теоретик, литературен критик, културолог, публицист, общественик, политик;25. Доц. д-р Борис Попиванов – политолог, общественик;26. Ген. Димо Гяуров – адвокат, политик, бивш директор на НРС;27. Ген. Богомил Бонев – адвокат, експерт по национална сигурност, политик, бивш министър на МВР;28. Николай Камов – юрист международно право, политик, присъствал на среща на Билдърбъргската група;29. Стефка Костадинова – спортист, Олимпийски шампион, Председател на БОК;30. Александър Томов – спортист, носител на три олимпийски медала, петкратен световен и петкратен европейски шампион по класическа борба;31. Бойко Ноев – политик, дипломат, бивш Министър на отбраната;32. Валентин Заяков – бивш член на ИБ на БОК, президент на Българската асоциация по плажен волейбол, президент на Българската асоциация по волейбол, член на съдийската комисия към Световната федерация по волейбол;33. Иван Русев – художник, скулптор;34. Васил Найденов – поп изпълнител;35. Орлин Горанов – поп изпълнител;36. Владимир Зарев – писател;37. Георги Христов – поп изпълнител, композитор, текстописец;38. Тони Димитрова – поп изпълнител;39. Михаил Белчев – режисьор, поет, композитор, поп изпълнител;40. Белослава – поп изпълнител;41. Александър Петров – поет, най-популярния текстописец на български поп и рок песни;42. Николай Волев – сценарист и режисьор;43. Проф. Божидар Йонов – художник, плакатист, графичен дизайн;44. Виза Недялкова – журналист;45. Иван Кулеков – писател, публицист, общественик;46. Емил Кошлуков – политик, журналист;47. Мира Радева - социолог;48. Димитър Томов - писател;49. Иван Тенев – журналист, писател, поет;50. Владимир Чуков – арабист, член на European Association for Middle East Studies и на Central Eurasian Society Studies;51. Д-р Ивайло Дерменджиев – адвокат, член на Президиума на Арбитражен съд при БТПП, Член е на Международния арбитражен институт, базиран в Лондон, консул на Кения;52. Доц.д-р. Иван Драганов – преподавател НБУ – кино и телевизия, бивш Програмен директор на БНТ;53. Иво Хаджимишев – художник-фотограф, завежда отдел „Артистична фотография“ на НХГ;54. Антон Радичев – актьор;55. Мартин Карбовски - журналист;56. Крум Савов – спортен журналист;57. Лияна Панделиева - журналист;58. Митко Павлов - журналист;59. Павел Васев – актьор, режисьор, бивш директор на НТ „Иван Вазов, бивш директор на Кинематографията, Директор на българския културен център в Москва към българското посолство;60. Лили Маринкова – журналист;61. Милена Милотинова – журналист, бивш депутат;62. Нина Спасова – журналист;63. Иван Кулеков – писател, публицист, общественик;64. Джими Найденов – журналист, Член е на ръководството на Академичния съвет на Софийския университет, Член на „Клуба на сеньорите” – група експерти по пиар;65. Венелина Гочева – журналист, управител на „Вестникарска група България“;66. Тошо Тошев – журналист, публицист, общественик, бивш гл. редактор на в-к „Труд“;67. Явор Дачков - журналист;68. Велислава Дърева - журналист;69. Елена Йончева – журналист, депутат;70. Александър Симов – журналист, депутат;71. Милен Цветков – журналист;72. Анна Заркова - журналист;73. Валерия Велева – журналист, главен редактор на „Епицентър“;74. Петя Владимирова – журналист в „Дневник“;75. Паола Хюсеин – журналист,;76. Петьо Блъсков – журналист, главен редактор на в-к „Труд“;77. Петьо Цеков - журналист;78. Любослава Русева - журналист;79. Петър Волгин – журналист;80. Невена Андонова – журналист, филмов продуцент;81. Ахилеас Лилов - журналист;82. Иво Беров - журналист;83. Славчо Терзиев - журналист;84. Исак Гозес – журналист;85. Светослава Рудолф - журналист.Защитата на концепциите на одобрените кандидати ще е на 21 и 22 август, а ден по-късно петимата членове на Съвета за електронни медии ще гласуват новия шеф на националната телевизия. Ако никой не получи поне три гласа на три поредни заседания, процедурата се прекратява, а настоящият генерален директор Вяра Анкова ще продължи да заема поста до избор на нов генерален директор.", "date": "2017.07.31", "title": "85 популярни личности подкрепиха Гарелов за БНТ, вижте кои са"}
{"url": "https://offnews.bg/kultura/raperski-istorii-s-atila-elementi-ot-realnostta-661495.html", "text": "За пореден път се убедих, че каквито и планове да си правиш, винаги може да има някой или нещо, което гледа отгоре и казва \"да, ама не\". С Атила или Орлин Милчев уж си бяхме отделили два часа за разговор, но проливният дъжд и градушката ни направиха заложници на една симпатична кръчма зад Народния театър, където сервират нелоши торти с праскови и сравнително евтина наливна бира.Може би за читателя ще бъде интересно да разбере, че идеята за  се породи именно от Атила, който разбра за това по време на срещата ни. Миналата година излезе парчето му \"Особено време\" и оттогава в главата ми се върти концепцията за серия интервюта с рапъри, защото определено имат какво да кажат и то не само за хипхопа.В рамките на 3 минути и 27 секунди в този трак се засичат теми, болезнени за обществото ни от десетилетия. Само за пример - съдебна система, образование, насилие по пътищата, корупция, банки, лотарии, църква, чалга и още, и още.Та си казах, че щом в рамките на една песен Атила може да каже толкова неща, я да видим за едно интервю какво ще измислим.Чакаме поръчката, а разговорът ни започва с признанието на Атила, че не обича да дава интервюта на тема хипхоп. \"Някакви хора пълнят предаванията просто така, задават едни и същи въпроси от типа \"С какво се различаваш от Килата?\" и \"Какво мислиш за чалгата\". Безспорно това са въпроси, които и нас към този момент не ни вълнуват особено.Според Атила медийното присъствие, особено в 21-ви век, не е особено нужно за един изпълнител. Радиото и телевизията, които преди те правеха известен, са вече тези, които вървят към интернет, а изпълнителите от уеб-а са си там отдавна и в свои води.Той не е ядосан, че не го излъчват по радиото. Има си обяснение - \"недорасналите програмни директори\" на масовите радиа. \"Налагат стандарти и се дават едни пари за ротации. А защо изобщо трябва да си по радиото, като вече всеки сам си програмира това, което слуша. Имаш интернет и когато нещо е добро, веднага се разбира.\"За добро или лошо, разговорът се насочва към една от темите на деня, които силно възмутиха обществото през последните седмици. Не, разбира се, това не е скандалът с НДК или суджуците на Борисов, а Сузанита(гейт) - дъщерята на Орхан Мурад, която върти 14-годишните си задни части в съмнителен ритъм. Проблемът обаче не е в пошлостта, смята Атила. Рапърът е ядосан на бащата на Сузанита.\"Ясна е тая песничка, не е нещо ново, случват се такива  неща. Гледах ги двамата в сутрешния блок на bTV при трите каки - бях втрещен от логиката на Орхан Мурад, че \"това бил начинът\" и \"какво като е на 14 години, трябва да има секс\". Той явно има някакъв комплекс, че вече не е в медиите и си отмъщава за това чрез дъщеря си и го разиграва, че тя не е такава, а било пиар. Най-лошото е, че това мислене се насажда в главите на малките изпълнители.\"Без да му бъде налаган такъв модел на поведение, Орлин прави рап от 14-годишен и едва ли ще ви изненадам, ако ви кажа, че в клиповете си е напълно облечен. Преди няколко месеца той удря 30-така и казва, че се чувства по-добре от всякога.\"По-спокоен съм, повече неща съм обрал от дървото на живота, повече неща знам за себе си.\"Какво знае за себе си Орлин Милчев? Например, че не е голям фен на прекаленото положително мислене и по тази тема предпочита да цитира Карл Юнг, който казва, че трябва да се сблъскаме със сенките си и да се потопим в най-тъмните моменти. \"Само когато се сблъскаме с тях, можем да ги разберем и да минем от другата страна, където ще научим нещо\", казва Атила.Песните му често са с по-мрачна тематика. Говори се за миналото, за житейските чисто битови страдания, които са неизбежни за повечето от нас. Чрез музиката си се потапя в миналото и сенките, за да извади своя смисъл. Атила изскача на ъндърграунд сцената от т.нар. фристайл батъли, които изправят MC-ита един срещу друг в битка на рими. Нещо като поетичен гладиаторски дуел, където също накрая остава само един.Атила е верен на тезата, че изпълнител ставаш на живо, точно на тези \"батъли\" (битки), а не в студиото. Идеята на тези съревнования е да покажеш, че имаш какво да кажеш и кой всъщност си. Музиката трябва да има смисъл, личност и оригиналност, убеден е Орлин.Когато си на фристайл рап батъл, нямаш много време за мотаене, думите трябва да излизат и удрят като шрапнели. По време на интервюто ни обаче, Атила внимателно и дълго отбира думите си. Премисля преди всеки въпрос, а най-дълга пауза прави на въпроса за съдбата на паметника на НДК. Повод за тази тема е въпросът за миналото и настоящето. За пето**йника мнения от всички крайности се чуха - да го няма или да го пазим до гроб. Атила има какво да каже:\"Паметникът, от една страна, чисто символично представя едно отминало време на безумна и смъртоносна за страната ни диктатура, което трябва да се помни и никога да не се повтаря. От друга страна – естетически е отврат. Златната среда е да запомним този период и да го вплетем в естетиката на това, което имаме в момента. Аз съм окей със събарянето, но какво ще има на негово място? Всяка нова власт заличава това, което е направила миналата. А историята е ултра важна и без нея ние няма как да знаем за себе си каквото и да било. Нека бъде махнат, но нека не унищожаваме, а да вплетем това, което имаме, с визия на европейска София и 21 век\".От символиката на паметника преминаваме към символиката на изкуството. Но не в хипхопа, а в другата голяма любов на Атила - киното.\"Киното е голям филм\", казва рапърът. Започва да се интересува от седмото изкуство на 18-годишна възраст, малко след това започва да снима експериментално, без да го е учил. На 24 години събира кураж и кандидатства в НАТФИЗ, където и го приемат. Завършва го и днес ни разказва за срещата си с унгарската кино легенда Бела Тар. Атила се е срещнал с Тар в Болоня, 20 дни мастър клас с колеги режисьори от цял свят. Печели си място там с късометражния си филм \"\", който ще има няколко прожекции през август в София. В Италия Орлин е научил за крайните стратегии за работа с актьори, за нуждата от сценарий, а най-любопитно му е било да слуша неща от личния опит на унгареца.Питаме Атила за приликите и разликите между рапа и киното, а на този въпрос той има вече готов отговор, тъй като с тази тема е кандидатствал в НАТФИЗ.Почти всяко хлапе го знае - рапът има четири елемента: диджействане, графити, брейк танци и рапиране. Има и един пети елемент, който често се забравя, но бащите на хип хопа от 80-те и Атила ни подсещат: знанието (knowledge).\"Ако нямаш какво да кажеш, дори и с техника, то няма стойност\", смята Атила.Същите тези елементи се преплитат и в киното - музика, визия, движение, говор. А за да бъде изкуството вечно и завършено, Атила ни цитира думите на своя баща Милчо Милчев - режисьор и дългогодишен преподавател в НАТФИЗ. Тайната е в трите пласта на изкуството. Първият е за масовия човек - взима нещо и го гледа/слуша без опит. Вторият пласт е за хората, които не създават изкуството, но го следят изкъсо - критици и фенове. Третият пласт изкуство е за хората, които го създават.\"Ако имаш и трите пласта в една творба, имаш нещо солидно във времето.\"Той дава пример с култовата банда Dire Straits, призната навсякъде. От масовия фен до най-големите имена в рок музиката - всички се прекланят пред Марк Нопфлър.Не е нужно да си арт и да не те разбират, не е нужно да си комерсиален и да няма изкуство в това, което правиш, смята Атила.Радва се, че е в киното, защото може да бъде замесен в различни проекти, всеки от които ще го научи на нещо различно. Не бяга от комерса, не е загърбил и изкуството. С усмивка обяснява, че дори Достоевски е бил комерсиален и е искал да бъде. \"Той е писал \"Братя Карамазови\", за да се чете. Всяка следващата глава е писана, за да вълнува читателя и той да чака да излезе следващия брой на списанието.\"Дали ще бъде комерсиален успех следващият албум на Атила \"Ред и Хаос\"? Рано е да се каже. Най-вероятно Орлин дори не иска това. На шега го питам дали би приел, ако Саня Армутлиева му звънне и му предложи договор с \"Вирджиния\".\"Никога не бих приел, защото искам да правя сам всичко. Знам какви са договорите и не искам някой да решава вместо мен. А и собственоръчно съм издал повече албуми отколкото всички изпълнители на Саня. Не мисля, че ще има с какво да ме впечатли.\"Натискам \"стоп\" на диктофона без да е приключило интервюто. Не е приключило, защото времето навън така отрежда. Нито един от нас двамата не смее да тръгне, защото сме си забравили водолазната екипировка. И дори Атила да казва, че не е фен на прекомерното положително мислене, аз на по-положителна градушка не бях попадал. Атила си поръча заветната торта с праскови, а аз още една наливна \"Стела\".- Искаш ли да чуеш новото парче, още не е излезнало, до няколко дни го пускаме с клип, направен с кадри от пътуването до Италия?- Искам, естествено!", "date": "2017.07.31", "title": "Раперски истории с Атила: Елементи от реалността"}
{"url": "https://offnews.bg/leka-atletika/isinbaeva-e-bremenna-za-vtori-pat-661747.html", "text": "Двукратната олимпийска шампионка на овчарски скок при дамите Елена Исинбаева е бременна за втори път.Новината разкри тв продуцентката Тина Канделаки, която явно е доста информирана за интимния живот на двойките, тъй като наскоро съобщи, че гросмайстор Сергей Карякин също чака второ дете.Исинбаева, която в момента заема отговорна длъжност в руския спорт, роди първото си дете през юни 2014 година. То беше момиченце, което получи името Ева.Две години по-късно Исинбаева влезе в комисията на спортистите към МОК и обеща да изкорени употребата на допинг в руския спорт.Баща на първото дете на Исинбаева стана руският състезател по хвърляне на копие Никита Петинов. Двамата са съпрузи и вероятно и второто дете на Исинбаева е от него.Дете чака и прочутата състезателка по фехтовка София Великая, която е омъжена за бореца Алексей Мишин.", "date": "2017.07.31", "title": "Исинбаева е бременна за втори път"}
{"url": "https://offnews.bg/temida/pusnaha-dinko-valev-ot-aresta-661749.html", "text": "Прокуратурата в Пловдив пусна от ареста Динко Вълев, който прекара 72 часа зад решетките заради побой над мъж от Първомай и повреждане на телефона му.Динко Вълев е на свобода с мярка „подписка”, предаде bTV. Мотивът за пускането му от ареста е, че пострадалият е оттеглил жалбата си в полицията.Динко беше задържан, след като 27-годишен мъж съобщи, че след спор два пъти е ударен в лицето с юмрук от Динко и му е счупен телефонът.Вчера пък Вълев поиска медицинска помощ и бе изкаран от ареста с линейка, защото се получвствал зле от стреса при задържането му.", "date": "2017.07.31", "title": "Пуснаха Динко Вълев от ареста"}
{"url": "https://offnews.bg/leka-atletika/vizhte-koga-shte-gledame-balgarskite-lekoatleti-na-svetovnoto-v-london-661754.html", "text": "На 5 август от 13:45 часа европейската шампионка от Хелзинки 2012 Ивет Лалова-Колио ще се включи в сериите в спринта на 100 метра.Малко по-рано европейската сребърна медалистка в зала от Прага 2015 Габриела Петрова ще започне първа от българските състезатели участие на Световното първенство по лека атлетика в Лондон от 4 до 13 август.Петрова ще стартира в квалификациите на троен скок на 5 август в сутрешната сесия от 13:00 часа българско време. България ще бъде представена от осем лекоатлети в британската столица, като единствено Лалова-Колио ще участва в две дисциплини - 100 и 200 метра.Останалите шестима са сребърната олимпийска медалистка от Рио 2016 Мирела Демирева (скок на височина), европейската сребърна медалистка в зала от Белград 2017 Радослава Мавродиева (гюле), Митко Ценов (3000 метра с препятствия), Тихомир Иванов (скок на височина), Момчил Караилиев и Георги Цонов (троен скок)Програма на участието на българските състезатели на Световното първенство по лека атлетика в Лондон (часовете са в българско време):5 август:13.00 часа - Габриела Петрова (троен скок) - квалификации13.45 часа - Ивет Лалова (100 метра) - серии6 август:12.05 часа - Митко Ценов (3000 метра с препятствия) - квалификации 21.10 часа - Ивет Лалова (100 метра) - полуфинали, ако се класира23.50 часа - Ивет Лалова (100 метра) - ФИНАЛ, ако се класира7 август:20.35 часа - Момчил Караилиев и Георги Цонов (троен скок) - квалификации22.25 часа - Габриела Петрова (троен скок) - ФИНАЛ, ако се класира8 август:21.30 часа - Ивет Лалова (200 метра) - серии22.40 часа - Радослава Мавродиева (гюле) - квалификации 23.10 часа - Митко Ценов (3000 метра с препятствия) - ФИНАЛ, ако се класира9 август:22.25 часа - Радослава Мавродиева (гюле) - ФИНАЛ, ако се класира10 август:21.10 часа - Мирела Демирева (скок на височина) - квалификации22.20 часа - Момчил Караилиев и Георги Цонов (троен скок) - ФИНАЛ, ако се класират 23.05 часа - Ивет Лалова (200 метра) - полуфинали, ако се класира11 август:13.15 часа - Тихомир Иванов (скок на височина) - квалификации23.50 часа - Ивет Лалова (200 метра) - ФИНАЛ, ако се класира12 август:21.05 часа - Мирела Демирева (скок на височина) - ФИНАЛ, ако се класира13 август:21.00 часа - Тихомир Иванов (скок на височина) - ФИНАЛ, ако се класира", "date": "2017.07.31", "title": "Вижте кога ще гледаме българските лекоатлети на Световното в Лондон"}
{"url": "https://offnews.bg/sviat/navodnenia-v-india-vzeha-naj-malko-700-zhertvi-milioni-napuskat-domov-661739.html", "text": "Предизвиканите от започналите през юни мусони наводнения в Индия са взели близо 700 жертви и са принудили милиони души да напуснат домовете си, съобщи индийската преса, цитирана от Франс прес и БТА.Само в западния щат Гуджарат загиналите са вече 213 спрямо обявените миналата седмица 120, след като през уикенда бяха открити още стотина тела. Властите очакват броят на жертвите да нарасне.Двадесетина индийски щата са засегнати от мусонните дъждове. В Западна Бенгалия, както и в щатите Аруначал Прадеш и Асам в североизточната част на страната и в Джаркханд и Бихар в източната част са пострадали и от наводнения и свлачища.Днес в източния щат Одиша най-малко 11 души бяха убити от мълния, докато работели на полето, а 15 са ранени, някои от тях тежко.Спасителните работници са евакуирали близо 130 000 души от ниско разположени, опасни зони.От бедствието са пострадали милиони домакинства, а загубите на селските стопани все още се оценяват. Над 150 промишлени предприятия в щата принудително са спрели работа, а проливните дъждове са поразили посевите от памук и просо в някои райони на Гуджарат и Раджастан, но експерти по земеделие се опасяват повече от това, че влагата може да предизвика нашествие на вредители.", "date": "2017.07.31", "title": "Наводнения в Индия взеха най-малко 700 жертви, милиони напускат домовете си"}
{"url": "https://offnews.bg/ikonomika/kak-se-pravi-biznes-v-balgaria-pod-5-ot-firmite-otceliavat-5-godini-661728.html", "text": "5-годишното оцеляване на фирмите в България е трудно, а в някои сектори - почти невъзможно. Едва 4.8% от създадените през 2010 година работят през 2015 година, показват данни на НСИ за демографията на предприятията у нас през 2015 г. Този период преживяват 10.5% от сектор \"Производство и разпределение на електрическа и топлинна енергия и на газообразни горива\" и това е най-високият процент. Най-ниският е в добивната промишленост - 3 на сто.През 2015-а у нас са действали 339 175 предприятия (изследването не включва холдинговите дружества), с 1.9% повече от 2014-а. 44.9% от тях нямат нито един служител (152 345), с един до четирима са 40.1% (136 133). В периода 2011-2015 г. с 5 до 9 са били 7.4%, с 10 и повече - 8 на сто. В последната група с най-много служители са наети 69.5% от всички работещи у нас.Тогава са създадени 11.9% от общия брой фирми, най-много са в търговията и авторемонтите (44.2%). Такъв е средният годишен процент на създадените предприятия за 2011-2015 г. 25 516 от новите предприятия нямат нито един служител, 13 381 - един до четирима. Едва 515 са наели 10 и повече.През 2014 г. са създадени 39 333 фирми. Година по-късно са оцелели 80.8% (31 779). Най-устойчива е групата с 10 и повече служители (90.2% оцелели), а ако говорим за устойчиви сектори, води \"Създаване и разпространение на информация и творчески продукти; далекосъобщения\". Най-трудно оцеляват в \"Операции с недвижими имоти\" - едва 67.2% са живи след година. В прехвърлилите 1 година фирми работят 90 572 души. 64.1% от тях са концентрирани в три сектора - търговия и ремонти на коли (37.1%), преработваща промишленост (15.4%) и хотелиерство и ресторантьорство (11.6%).Немалко фирми не оцеляват и една година. През 2014 г. са \"умрели\" 34 518 предприятия, или 10.4%. Работа са загубили 2.9% от заетите. 45.4% от закритите предприятия са в търговията и авторемонтите. Най-устойчиви са в добивната промишленост, ВиК и управление на отпадъците, производство и разпределение на електрическа и топлинна енергия и газообразни вещества (под 1% умрели предприятия).", "date": "2017.07.31", "title": "Как се прави бизнес в България: под 5% от фирмите оцеляват 5 години"}
{"url": "https://offnews.bg/futbol/tcska-1948-vze-i-andon-gushterov-661756.html", "text": "Отборът на ЦСКА 1948 ще се подсили с още един атакуващ футболист. Става дума за крилото на Септември Симитли Андон Гущеров, който ще се присъедини към състава на Валентин Илиев. Футболистът от Петрич има богат опит по родните терени, като до момента е носил фланелката на Славия, Вихрен, Монтана, Любимец, Пирин Благоевград и Нефтохимик .По информация на нашата медия Гущеров е отказал веднъж много сериозна финансова оферта на ЦСКА 1948, но вчера е дал принципно съгласие да се присъедини към отбора. Гущеров не игра и в контролата на Септември Симитли тази вечер с Кариана Ерден.Иначе, в историческия си първи мач в Трета лига ЦСКА 1948 ще се изправи срещу Беласица (Петрич). Това отреди изтегленият днес жребий за първенството на Югозападната Трета лига. Мачът е на 12.08 (събота) от 18.00 часа на стадион \"Драгалевци\".Като дерби на кръга пък се очертава гостуването на Миньор (Перник) в Банско. Марек пък стартира с домакинство срещу Пирин (Разлог).Друг от фаворитите за промоция във Втора лига - Хебър (Пазарджик), започва с Балкан в Ботевград. Новият Чавдар (Етрополе), който преди година взе лиценза на Правец, се изправя срещу Сливнишки герой в Сливница.", "date": "2017.07.31", "title": "ЦСКА 1948 взе и Андон Гущеров"}
{"url": "https://offnews.bg/obshtestvo/izpisaha-ivo-nikodimov-ot-vma-661732.html", "text": "Журналистът от БНТ Иво Никодимов, който бе пребит в Борисовата градина от трима нападатели, е изписан от Военномедицинска академия. Новината съобщи Никодимов на страницата си във фейсбук. Той благодари на екипа във ВМА за професионализма и грижите, както и на всички хора за оказаната му подкрепа.Иво Никодимов написа: Вече съм изписан от Военномедицинска академия - ВМА!Благодаря на целия екип на тази болница. На лекарите в реанимация, които в първите часове положиха всички необходими грижи за мен. Благодаря на д-р Катя Асенова и проф. Венцислав Цветков за перфектната операция и лечение в Клиниката по УНГ на Военномедицинска академия - ВМА. Благодаря на полк. проф. д-р Венцислав Мутафчийски, началник на Военномедицинска академия - ВМА за професионалното и приятелско отношение. Благодаря на Соня Колчакова, която всеки ден ми правеше компания. Благодаря и на всички Вас, приятели за подкрепата и загрижеността, която ми оказахте. Голямо благодаря!", "date": "2017.07.31", "title": "Изписаха Иво Никодимов от ВМА"}
{"url": "https://offnews.bg/nashite-avtori/iz-delnitcite-na-edin-lud-24-28-iuli-661752.html", "text": "Понеделник, 24 юлиДепутатът Суджуков напуснал парламента. Напълно доброволно и по препоръка на премиера. Поради което Цецерон му изказа благодарност: \"Искам да благодаря на Живко Мартинов за неговото волеизявление да напусне парламента, за да не пречи нито на разследването и преди всичко - да не се руши авторитетът на партия ГЕРБ и на министър-председателя Борисов. Всеки допуска грешки в живота си, но въпросът е да имаш силата да излезеш от дадена сложна ситуация…\"„Всеки допуска грешки“… Тоя ги допускал от 2011 г., когато оглавил структурата, та до 2017 г. То даже не са и грешки, ами направо престъпления.От бТВ се срещнали с бизнесмена, който в Добрич бил известен като „личния колбасар на Борисов“. През 2011 г. Мартинов го посещава и му обяснява некои положения: „Убеди ме, че съм в някакъв списък, който трябва да си плащаме, да финансираме партията. Иначе имаше и думите: \"ще ви съсипя бизнеса, приключва мача за вас и т.н.\"„И искаше суджукът да бъде направен по определена рецепта, защото е за еди кой си, ако не му харесал, после всички сме умрели…“Човекът давал, докато можал, но по едно време му дошло нанагорно и отказал. И Мартинов си изпълнил обещанията – пратил му НАП: „Написаха ни актове и направо ни разбиха. Приключих с бизнеса. Хората, които работиха във фирмата останаха на улицата и това е\". И нямало на кого да се оплаче, понеже в Добрич нема арменски поп. А Мартинов контролирал всички други институции.Както каза Цацаров, нито един от тези суджуци не е стигнал до премиера. Но дори и да беше стигнал, щеше да е без значение. В петък премиерът ще обясни: „Имам високо кръвно, аз суджук не ям! Всеки, който ме познава, знае… Моето име не е свързано по никакъв начин… Когато съм разбрал, на мига сме… го дали на прокурорите.\"Късно разбрал... Ама берекет версин, щото можеше и изобщо да не разбере. Знаете ли на колко други места по родината стават такива свинщини и той още не е разбрал?Иване, знаеш ли, че жена ти е травестит? Да. Ама казвайте ги тия работи, бе… Та, братя, казвайте му, бе!С дата 5 август 2015, някъде по времето, когато се съсипва бизнесът на колбасаря, кореспондентът на „Дарик“ в Добрич предава: „Директорът на офиса на НАП в Добрич Димитър Димитров разписа Хартата на клиента и запозна служителите със съдържанието, принципите и ценностите, заложени в нея. Хартата обещава на гражданите и фирмите справедливо и честно отношение…“Харта?! Мамка ви лицемерна!Явно цялото ръководство на ГЕРБ в Добрич е било в кюпа, защото няма кой да оглави местната организация. Цветанов турил вицеадмирал Пламен Милушев, който обаче не е член на партията. И става малко като по закона за етажната собственост (Чл. 19, ал. 8), не е задължително домоуправителят да е от входа…Те ти, булка, Спасовден… Активист на патриотите в канал за имигранти! Всъщност, знаете ли откъде идва този израз? Има няколко хипотези за етимологията му. Една от тях е разказана във „Фолклорен еротикон“ на Флорентина Бадаланова. За една мома с голяма „кукуля“ и един овчерин, който си го мятал като мост през Дунава, та да минат овцете. Но не отива нам да разказваме такива разпасани истории. Нам стига да кажем поуката – щом си го търсиш, все някога си го намираш.При хайка на полицията за нелегални имигранти в мрежата попаднала шефката на структурата на партията на Валери Симеонов в Костинброд Анелия Велева, кандидат за депутат от НФСБ на последните парламентарни избори.Разбира се, Валери Симеонов и НФСБ нямат нищо общо, партията осъжда остро подобни криминални деяния.Както сполучливо се изрази колегата Даниел Смилов, нито един суджук не е достигнал до Борисов и нито един бежанец - до Валери Симеонов. А след малко ще можем да добавим: и нито един стек цигари до Първанов.Вторник, 25 юлиШефът на АБЧ Петър Харалампиев вика, че след 1989 г. между 2.7 и 3.5 млн. българи са емигрирали. В момента само в страните от ЕС учат около 30 хил. български студенти. А зам.-министърът на труда Султанка Петрова, отговорна за демографска политика, допълва, че от всички тях едва 20-30 се завръщат у нас.С една дума билетът в 99.99% от случаите е one way ticket… never coming back.Според Султанка имало два начина да възродим родината: \"Единият е да възвърнем българските ценности, традиции и култура. Вторият е чрез разработване на регионални демографски политики за решаването на проблемите във всеки един регион на България.\"Ценности, традиции, програми, дрън-дрън… Както би казал бай Захари, лаф олсун, дай малко суджук!Шефът на БСК Божидар Данев вика: „Сривът на инвестициите е вследствие на липсата на квалифицирана работна ръка, умения и хора, които спазват технологичната дисциплина. Възпитаваме търтеи, които непрекъснато искат без да дават.“Ех, господа-другари! Оня, изпод чийто шинел сте излезли всичките, казваше: „Ако плащаш с фъстъци - получаваш маймуни.“ Да, да, др. Живков го казваше! И после пускаше банани…На вниманието на… А, бе, на който се интересува. Не искаме да влизаме в етнически некоректен дискурс… Това, че изядоха лебедите на английската кралица не доказва, че и у нас така ще стане. Времената се менят. Вероятно и хората.Та ще съобщим новината съвсем неутрално и безадресно, на който му е на късмет. На 27 юли в Борисовата градина, в реставрираното Патешко езеро, ще бъдат пуснати живи патета.На мястото на общината бих опитал първо с гумени и, ако оцелеят, тогава да се пуснат и истински.И за да видите, че съм наистина неутрален, ще съобщя още нещо, което със сигурност не засяга неспоменатия етнос. В Борисовата ще се осекат и малко дърва. А това тях не ги засяга, защото сега е разгарът на лятото, и, както е известно, те не събират дърва през лятото. Тоя проблем никога не стои на вниманието им преди 1-ви декември и то само ако е застудяло. Те работят по системата кан-бан – никакви складови наличности. Писал сме за това, да не се повтаряме…Градските власти в румънската столица Букурещ ще раздадат 5000 ваучера по 500 леи (110 евро) за покупката на велосипеди или електрически тротинетки. Така се прави, г-жа Фандъкова!Ама пък, от друга страна, Фандъкова не е виновна, че на Бойко приятелите са тъпи и крадат по старомодния начин. Та нима ако некой от Котараците внесе 5 хил. електрически тротинетки, общината ще откаже да направи една програма?Ама не, тия са като оня китаец, за който скоро не сме ви казвал, който за пръв път ял свинско печено когато му се запалила кочината. И оттогава, колчем му се прияждало свинско печено, все си палел кочината.Прости момчета, какво да ви кажа… И момичета, де. Гледайте какво написа във ФБ Лилето. Човек с вишо, че и магистратура!В обща декларация „Нова република“, \"Да, България\", Зелените и БЗНС призоваха своите симпатизанти и \"гражданите, които искат радикална съдебна реформа\", да се готвят за масови протести.Тая квадрига направила нещо като следизборна коалиция, пост коитос, ако мога така да се изразя, без да обидя пуританите.Вместо да се отдадат на заслужена post-coital tristesse, те пак се възбуждат…Тия господа, които заради глупост и тънки сметки сега гледат парламента изпод опашката на Коня, си въобразяват, че ние седим върху мешката и само чакаме откъде ще свирне тръбата, за да се стечем под знамената на некой Христо, на некой Радан, на некой зелен или оранжев. Защото ние друга работа и цел в живота, освен да правим масовка на въпросните господа, нямаме.Не, господа! Тъжно ми е да го кажа, но вие се оказахте сляп клон в партийно-политическата еволюция. Турихте егото си над интересите на онези 250-300 хил. избиратели, които ви дадоха още един шанс. Има една дума – Илунга (ilunga) – на езика чилуба, който се говори в Югоизточно Конго. На български се превежда като веднъж стомна за вода, втори път… на третия път със стомната по кратуната.Вчера в центъра на София посред бял ден неизвестни мъже с качулки пребиха нотариус Валентина Механджийска и дъщеря й. Което даде повод на някои приятели във Фейсбук, например Роман Рачков, да допуснат, че започва съдебната реформа.Но това е доста прибързано съждение. Днес, пак посред бял ден и пак в центъра на София, неизвестни мъже без качулки, пребиха журналиста от БНТ Иво Никодимов. С една дума, асортиментът се разширява. Включват се и нови професии, освен лекарите, които ги бият ката ден и станаха банални вече.През 2003 г. пребиха двама митничари. То ги преби трети митничар, ама случаят послужи на Милен Велчев да поиска митничарите да се вкарат в НК като защитен вид. И тогава ние предложихме нещо много разумно, което, ако се беше приело, въпросът щеше да е решен веднъж и завинаги. Предложихме да влезем в НК по професии – за побой над даскал толкова и толкова, на журналист – толкова, на доктор, на депутат… (Те депутатите още не ги бият, но нека се предвиди овреме.) Така ще е най-справедливо. Щото сега ни бият без оглед на ценз и професионална подготовка, малко на късмет. А ако НК ни вземе под крилото си, бандитите бая ще се замислят. Първо ще питат и после ще бият.”Така де, не сме ли бил прав?Турция сменя посланика си в София Сюлейман Гьокче, понеже Борисов се оплака на султана, че много ни се бъркал в къщните работи. На негово място идва некой си друг, чието име ще запомним, ако се наложи. Гьокче го пращат в Гватемала. Защо в Гватемала ли? Защото няма по-далече…", "date": "2017.07.31", "title": "Из делниците на един луд (24-28 юли)"}
{"url": "https://offnews.bg/sviat/van-se-vriaza-v-restorant-v-los-andzhelis-otrichat-teroristichen-aten-661716.html", "text": "Ван се вряза в ресторант за бързо хранене в Лос Анджелис и рани най-малко осем души, съобщават световните агенции. Четирима от тях са в критично състояние.Шофьорът не е правил опити да напусне мястото на катастрофата. Полицията в американския град отрече версията за терористична атака. Инцидентът е станал около 17:40 местно време. Полицията работи по случая. ", "date": "2017.07.31", "title": "Ван се вряза в ресторант в Лос Анджелис, отричат терористичен атентат"}
{"url": "https://offnews.bg/analizi-i-komentari/kak-evropa-organizira-uchilishtnite-si-vakantcii-i-kade-sme-nie-661599.html", "text": "Необходими ли са промени в разпределението на ваканциите? Трябва ли да се скъси лятната за сметка на зимната, може ли в родните условия - с класни стаи без климатици, да се учи и в юлската жега? Уместно ли е контрапредложението - училището да започва на 1 септември, но да приключва през юни? Вярно ли е, че навсякъде в Европа първият учебен ден е 1 септември? Последното е доста встрани от истината (не само, че не всички започват на 1 септември, а в някои държави има дори разлики между провинциите) и все пак не е лоша идея да се прегледат практиките в европейските държави. От това може да ни хрумнат някои добри идеи за оптимизация, която би ни се отразила добре, ако доведе до намаляване на стреса и умората у децата и повиши ефективността от времето им в училище. И така, как го правят в Европа?Европейската Изпълнителна агенция по образование, култура и аудио-визия дава подробна информацията за организацията на учебното време в 37 страни през 2016/2017 г. в доклад, публикуван миналата есен.Първият учебен денВ 11 страни/региони в Европа учебната година като цяло започва между 8-и и 31 август.В 16 страни/региони тя официално се открива на 1 септември.В 4 училището започва през първата седмица на септември: Австрия, Хърватия, Ирландия и Словакия.За 9 първият учебен ден е между средата и края на септември. За южните страни в списъка (Кипър, Гърция, Италия, Малта, Португалия и Турция) по-късният старт е логичен - прекалено горещо е, за да се учи. Но тук са също България, Румъния и Люксембург, отбелязват авторите на доклада.В Малта учениците се връщат на училище чак в края на септември.Началото и краят на учебната година са различни за различните региони в рамките на една страна в: Австрия, Германия, Испания, Италия, Холандия, Полша, Словения, Словакия и Швейцария. В Германия например официално учебната година започва на 1 август, но реално началото е между 8 август и 13 септември в зависимост от провинцията.В допълнение към лятната почивка в Европа има 4 основни ваканции по време на учебната година: есенна, коледна/ новогодишна, зимна и пролетна/великденска. С изключение на почивката по Рождество и Нова година, останалите варират и като начална и крайна дата, и като общ като брой дни. Някои ваканции са свързани с празници, които не са с фиксирана дата от календара (напр. Великден) и затова и почивките търпят известни промени. Допълнително страните определят неучебни дни на важни национални или религиозни празници.Есенна ваканцияПрез есента децата имат едноседмична ваканция в 17 страни/региони; в други тя варира от два дена (Чешката република) до три седмици (Швейцария). В някои няма такава ваканция (напр. Австрия и Хърватия).РождествоНа Рождество почти всички страни осигуряват двуседмична ваканция. Само в няколко тя продължава една седмица (напр. Унгария и Полша), а в други е три седмици - такъв е случаят в Швеция.Зимна ваканцияПрез зимата ваканцията е 1 седмица в 18 страни, но тук също има разлики. Гърция, Хърватия, Кипър нямат зимна ваканция, а във Франция и Полша тя продължава две седмици.Пролетна/Великденска ваканцияТя е 1 седмица в 15 страни и 2 седмици в 13 държави. Другаде продължава между 4 дни (Финландия и Словакия) и 3 седмици (Швейцария).Кой решаваПродължителността, началната и крайната дата се определят от различни органи на властта в различните държави. Областните управи решават въпроса в Германия, Испания, Италия, Австрия и Швейцария. В Швеция и Норвегия отговорността пада върху общинските съвети. Като цяло общият брой учебни дни е фиксиран на национално ниво.В Чехия, Германия, Франция, Италия, Холандия, Полша и Словения (за зимните ваканции), Словакия и Швейцария националните власти определят различни дати за почивка по случай местни празници.У нас решенията по тези въпроси взима Министерството на образованието и науката.Въпреки някои различия в продължителността на ваканциите се спазва приблизително един и същ модел в началното и в средното образование.Лятната ваканцияТук разликите между различните държави са наистина големи.Най-общо казано, в Европа учебната година приключва между края на месец май и втората половина на юли. В най-много страни лятната ваканция започва в средата на юни.Продължителността ѝ варира значително по държави - от 6 седмици в някои германски провинции, в Холандия, Великобритания (Англия, Уелс и Шотландия) и Лихтенщайн до 13 седмици в Латвия, Литва, Португалия, Босна и Херцеговина и Турция, 14 седмици в Италия и дори 15 седмици в България (за началния курс), отбелязват от европейската агенция.Летните ваканции са обикновено по-кратки в онези страни, където учениците имат по-често и по-продължителни ваканции през годината.В някои продължителност на лятната ваканция е в зависимост от възрастта на учениците. За гимназистите обикновено тя е по-кратка, отколкото за децата в началния курс. В България, Гърция, Кипър, Литва, Португалия, Швейцария, Сърбия лятната ваканция за малките ученици продължава по-дълго, отколкото за гимназистите, а в Босна и Херцеговина и Ирландия е обратното.Брой учебни дниТой е между 162 (Франция, с изключение на последните години от гимназиалния курс) и 200 (Дания и Италия). В приблизително половината държави е между 170 и 180 дни. В 15 страни е от 181 до 190. Някъде малките ученици имат над 191 дни ваканция годишно. Като цяло броят на дните е един и същ в началния и средния курс, но има и изключения. Такива са Белгия и Франция (последните години от средното образование), както и Босна и Херцеговина (Република Сръбска), къдет учебните дни за гимназистите са повече, отколкото за децата в началния курс. Обратното се наблюдава в Ирландия, Гърция, Кипър, Холандия и Полша.България не е посочила данни за общия брой учебни дни.КачествотоОрганизацията на учебния процес е само един от елементите, които изграждат качеството на образованието. Има други, не по-маловажни фактори. И все пак, ако търсим най-добрите европейски примери в образованието, доказали се в международни проучвания (например PISA на ОИСР – програма, която тества знанията и уменията на 15-годишните в различни области и която при последното провеждане през 2015 г. обхвана 72 страни), няма как да не се насочим към Финландия и Естония, които имат най-високите резултати за Европа. В групата на добрите, с резултати над средните, са още Англия, Холандия, Словения, Германия.България е далеч назад, под средните резултати, а общото ни ниво е сравнимо с това в Турция, Молдова, Гърция, Албания, Македония, Румъния, Йордания, Алжир, Тунис, Мексико, Перу, Колумбия, Бразилия, Чили, Тайланд и Индонезия. Страната ни обаче може да вземе пример от доказалите се лидери, включително за организацията на учебната година и ваканциите.Каква е тя в един от водачите в европейското средно образование – Естония?Там учебната година започва на 1 септември и приключва на 31 август, което едва ли е проблем за северната страна, но би изисквало осигуряването на необходимата климатизация в клас на родна почва. Есенната ваканция е 1 седмица, коледната – 2 седмици, пролетната – 1 седмица, лятната – 12 седмици и половина. Те започват на 7 юни и приключват на 31 август.Отделно естонските деца не ходят на училище на 24 февруари – Денят на независимостта, на Разпети петък и на 1 май.Ако вземем друга отлично представила се държава в PISA - Словения, която по резултати е в една група с Германия, но има по-близки до нашите условия, ще видим следната организация: учениците тръгват на училище на 1 септември, а годината приключва между 22 май и 23 юни. Есенната ваканция е 1 седмица, коледната – 1 седмица, зимната – 1 седмица, пролетната – 1 седмица, а лятната е 10 седмици. Извън това словенците почиват един-единствен ден - в понеделника след Великден.Ако на този фон на стройна организация покажем данните за 2016/2017 г. за България, ще видим доста хаос в системата.Единствено началото на учебната година е еднакво за всички – 15 септември. Оттам нататък имаме 4 различни дати за завършване на учениците в различните етапи от образованието – между 15 май и 30 юни, ваканциите не са определени по седмици, а са от дата до дата – първата е 4 дена (есенна), втората – 12 (коледна). Всъщност реално е 13, защото започва във вторник и приключва официално в събота. Третата (пролетна) е 10 дена, но е обявена от събота до понеделник включително и първият учебен ден на децата след почивката е с програмата за втория от седмицата.За разлика от естонците и словенците, които не позволяват много допълнителни почивни дни да нарушават ритъма на децата, у нас системата щедро подарява почивки – пред европейската агенция сме декларирали цели 8 дни, нищо, че един от тях сме включили и във ваканциите (24 декември).Разбира се, не трябва да се прилага чужд модел автоматично, без съобразяване с условията тук, дори и много да ни се иска да си откраднем нещо от чужбина. Но примерите са красноречиви и може би трябва да помислим как, ако не да направим словенска или естонска система, поне да намалим хаоса от нахвърляните почивки – ту 4-, ту 12-дневни ваканции, от многото неучебни дни - общо 8, но раздавани един по един посред учебно време, които не осигуряват почивка, а просто развалят ритъма и прибавят стрес.", "date": "2017.07.31", "title": "Как Европа организира училищните си ваканции и къде сме ние"}
{"url": "https://offnews.bg/sviat/samoubijstven-atentat-i-vzrivove-v-kabul-napadateli-nahluha-v-posolst-661722.html", "text": "Самоубийствен бомбен атентат бе извършен край сградата на посолството на Ирак в афганистанската столица Кабул, а след него въоръжени мъже се опитаха да влязат в сградата и започна престрелка, съобщават \"Ройтерс\" и ДПА. Чува се тътен от избухване на гранати и продължителна стрелба, над квартала се вие черен дим, предава Франс прес.\"Ислямска държава\" пое отговорност за нападението, извършено в центъра на Кабул.По непотвърдена информация петима нападатели са успели да влязат в сградата, съседна на Афганистанските полицейски сили за обществена защита.Съобщава се за най-малко един ранен.На място са отряди на специалните сили.Жителите на района се евакуират.Чува се стрелба и вой на сирените на линейки, описва ситуацията репортер на Франс прес. Нападението става седмица, след като най-малко 35 души бяха убити при самоубийствен атентат срещу правителствени служители в Кабул.", "date": "2017.07.31", "title": "Самоубийствен атентат и взривове в Кабул, нападатели нахлуха в посолство"}
{"url": "https://offnews.bg/kultura/naj-goliamata-gejming-zala-v-balgaria-otvaria-vrati-na-aniventure-comi-661723.html", "text": "На Aniventure Comic Con ще бъде изградена най-голямата гейминг зала в България. Всеки посетител ще може да се включи в някой от десетките турнири по най-популярните игри у нас или просто да поиграе свободно в някоя от зоните, а в паузите ще може да гледа битките на най-добрите български отбори по CS: GO и League of Legends на голямата Omen by HP сцена.Голямата новина е, че за първи път играта League of Legends ще има собствена зона на събитие в България. Зоната ще се простира на над 300 квадратни метра и дори ще има малка сцена за шоумачове и предизвикателства към Rioters, косплеъри, известни стриймъри и дори професионални отбори.В тази зона ще бъдат на разположение и 20 машини с напълно ъпгрейднати от Riot акаунти, а всеки косплейър, дошъл в зоната с впечатляващ LoL костюм ще получи специален LoL goodie bag с оригинален мърч от производителите на играта.Различни, оригинални награди ще очакват и почти всеки дошъл да поиграе на щанда на League of Legends. Помислено е и за феновете на настолните игри – 2 комплекта Mechs vs Minions (официалната настолна игра на League of Legends) ще бъдат на разположение, а обучен екип ще въведе в правилата всеки желаещ да тества играта.В съседна зона пък ще се проведе първи национален шампионат по набиращата огромна популярност мобилна игра Clash Royale с награден фонд от 2000 лева. Всеки желаещ да участва може да се запише на .На голямата сцена в двата дни пък ще се състезават най-добрите български отбори по CS: GO и LoL за награден фонд от общо 10 000 лева, осигурени от OMEN by HP.В различните зони на специалната гейминг зала ще има и редица аматьорски турнири 1vs1 и 2vs2 по CS: GO, League of Legends, FIFA17, Hearthstone и много други с големи награди от спонсорите на фестивала. Повече информация за отделните зони ще бъде публикувана допълнително на www.comiccon.bgСтандартните билети за двата дни на фестивала са на цена 30 лева и могат да бъдат закупени в OMV, The Mall, билетен център НДК и в мрежата на Eventim.bg, а деца до 7 години ще влизат безплатно с придружител, притежаващ билет. Билети ще се продават и на място по време на фестивала на цена 35 лева.За повече информация посетете  или .", "date": "2017.07.31", "title": "Най-голямата гейминг зала в България отваря врати на Аniventure Comic Con"}
{"url": "https://offnews.bg/112/po-moreto-mamiat-turisti-sas-stari-balgarski-levove-661720.html", "text": "Измамници в морските курорти лъжат туристи при обмен на валута с излезли от обращение български левове, става ясно от полицейската сводка на бургаската полиция.Само за изминалия уикенд са регистриран един измамен и един предполагаем извършител.Униформени са задържали 44-годишен мъж от Несебър, занимаващ се с уличен чейндж в района на хотел \"Планета\" в Слънчев бряг. У арестувания са открити 17 банкноти с номинал 100 български лева, емисия 1993 г., 17 банкноти с номинал 200 български лева, емисия 1992 г. и 17 банкноти с номинал 50 български лева, емисия 1992 г. Всички банкноти са извън обращение. Мъжът е задържан за 24 часа.В неделя в полицейското управление в Несебър е получена жалба от турски турист, отседнал в Слънчев бряг. Около 11.30 ч на алеята пред офис на «Уестърн Юниън» той е заблуден от непознат мъж, предложил му да му обмени сумата от 400 евро. Туристът доверчиво дал сумата, като получил насреща 800 български лева, излезли от обращение. Работата по случая продължава от служители на Районно управление – Несебър.", "date": "2017.07.31", "title": "По морето - мамят туристи със стари български левове"}
{"url": "https://offnews.bg/futbol/avraam-grant-pristigna-za-pregovori-s-levski-661725.html", "text": "Спряганият за нов треньор на Левски - Авраам Грант, вече е в София за преговори със собственика на \"сините\" Спас Русев.Специалистът кацна на българска земя с полет от Лондон.Израелецът ще се настани в известен столичен хотел, където ще се проведат и преговорите със собственика на \"сините\".Грант е първи избор на финансовия благодетел на клуба, макар че в медийното пространство се завъртя и името на бившия треньор на Лацио - Делио Роси.Николай Митов-Жадното ще бъде освободен от поста.Това трябваше да стане след равенството с Локомотив (Пловдив), но поради опипването на почвата за потенциални кандидати, рокадата се забави и така Жадното остана на работа още една седмица и постигна първа победа над единствения тим от село в Първа лига - Витоша Бистрица снощи.Преди да поеме Левски Жадното водеше Септември София, но си тръгна изкушен от възможността да поеме столичния гранд. Сега ще бъде изхвърлен позорно и ще се присъедени към дългия списък на прелъстени и изоставени на \"Герена\".", "date": "2017.07.31", "title": "Авраам Грант пристигна за преговори с Левски"}
{"url": "https://offnews.bg/futbol/britanetc-zalozhi-che-elvis-e-zhiv-661724.html", "text": "Споровете относно това дали кралят на рокендрола Елвис Пресли е жив не стихват вече 40 години след смъртта му през 1977 година.Според най-популярната версия Елвис е инсценирал смъртта си, за да се измъкне от лапите на шоубизнеса, който му бил омръзнал.През годините постоянно се появяват твърдения, че той е бил срещнат някъде, прилагат се и снимки, но мистерията остава неразкрита.В последните дни хит стана новината, че британец е заложил в букмейкърска кантора на събитието, че Елвис ще бъде открит жив до края на 2017 година.Мъжът от графство Кент е сложил 25 лири при коефициент 2000, че това ще се случи.Ден по-късно букмейкърът е намалил ставката на 1000, което накарало мъжа да заложи нови 300 лири.Ако Елвис е жив и реши да ни уведоми официално за този факт, то необичайният играч ще прибере 350 000 лири или близо половин милион долара.", "date": "2017.07.31", "title": "Британец заложи, че Елвис е жив"}
{"url": "https://offnews.bg/vodni/antani-ivanov-si-pozhela-poveche-konkurentcia-v-rodnite-basejni-661731.html", "text": "18-годишният ни плувец Антъни Иванов все още се вълнува от своето постижение на световното първенство в Будапеща, където записа осмо място. За последно българин беше плувал на финал на световно първенство преди десет години. Антъни е наясно какво е постигнал, но амбициите му са за много повече.\"Последното такова представяне беше на Михаил Александров 2007 г. Много се радвам, че именно аз върнах България на картата на плуването. Надявам се след две години да се класирам още по-напред. Изправих се срещу много титулувани състезатели. На финала имаше европейски, олимпийски и световни шампиони. В полуфинала имаше няколко световни и европейски шампиона, които отпаднаха.Радвам се, че аз успях да ги изхвърля, така да се каже, от финала и да вляза аз\", каза Антъни в предаването \"Тази сутрин\" в ефира на bTV часове, след като се завърна в България. Той започва сериозни занимания в басейна, когато е на 10 години. \"С родителите ми решихме, че имам по-голям шанс с плуването, отколкото с футбола. Имах по-голям шанс за развитие. Мисля, че сме направили правилния избор. В началото не ми беше скучно. После започнах да правя по едно и също нещо. Трябва да се примириш с това, защото ти трябва, за да постигнеш високите си цели.Всеки ден съм по 2 пъти в басейна и веднъж тренирам за сила и издръжливост. Каквото каже треньорът\", разяснява многократният републикански шампион на България.Антъни не крие, че е имал и периоди на застой в кариерата си, но те не са му повлияли силно.\"Никога не съм искал да се откажа напълно. Имал съм падения и застои, но не и такива, че да взема решение да спра\", категоричен е тийнейджърът.Животът на Антъни най-вероятно ще продължи в университет в САЩ - родината на неговия идол - най-титулувания спортист на олимпийски игри Майкъл Фелпс.\"Обмислям да уча в САЩ. Не съм решил категорично в кой университет. Имам няколко предложения\", каза той и допълни категорично: \"За момента не мисля да сменям родния флаг\".САЩ ще бъде ново предизвикателство за българина, който няма конкуренция по родните басейни.\"В момента в България няма кой да ме победи поне в бътерфлая. Пожелавам на българските плувци да се развиват, за да мога да имам конкуренция\", каза 18-годишният шампион.", "date": "2017.07.31", "title": "Антъни Иванов си пожела повече конкуренция в родните басейни"}
{"url": "https://offnews.bg/lajfstajl/balgarinat-kojto-napravi-monitorite-bezvredni-za-ochite-661717.html", "text": "Здравей, разкажи ни какво точно е Iris?Iris е софтуер, който прави мониторите полезни за очите. Доколкото е възможно, разбира се. Работи автоматично, на почти всички устройства и операционни системи и в основата си намалява синята светлина, излъчвана от мониторите. Доколкото е възможно, намалява вредният flicker на подсветката и по този начин ни помага да спим по-добре и да не ни болят очите.Интересно е, че в началото Iris беше един таймер, който ми заключваше монитора и ме караше да стана от компютъра и да гледам надалеч, но с времето и след разговори с много доктори и четене на хиляди медицински изследвания, намерихме по-ефективни начини как мониторите да са по-полезни.Както много от съвременните иновации, Iris събира всичко най-полезно в един продукт и аз бях първият човек в света, който намери начин как да монетизира софтуер за здравето на очите.Как започна всичко, кога започна да се занимаваш с програмиране и труден ли беше пътяt до тук?За разлика от много други програмисти, аз започнах да се занимавам с програмиране доста късно.Когато бях малък, по цял ден тренирах нещо. Първо, 6 години играх футбол, а после 5 години тренирах гребане. Докато във футбола бях адски зле, в гребането постигнах доста успехи. Имам доста медали от състезания, бях в националния отбор, участвал съм на балкански и световни първенства, но никога не съм бил най-добрият в света и не мога да се похваля с големи международни успехи.Имах голям интерес към компютрите и в 8-ми клас започнах да чета повече за това как работя. Година по-късно почнах да пиша първите ми редове код и така за 4 години вече бях на ниво начинаещ програмист.От доста малък ми се наложи да се издържам сам и затова на 17 започнах първата ми работа като програмист. Така спрях със спорта, защото въпреки че много обичах гребането, това просто не е спорт, от който да можеш да се издържаш. Да не говорим, че така или иначе никога не съм имал телосложението да стана олимпийски шампион.И така, на 17, с много желание да се науча, станах програмист и започнах да прекарвам над 10 часа пред компютъра всеки ден. Половин година по-късно, часовете започнаха да стават над 14, защото просто исках да стана най-добрия и така малко по малко започнаха проблемите ми с очите.Отначало просто не можех да гледам светлината и през деня излизах със слънчеви очила, но след още няколко месеца очите започнаха да ме болят много и когато съм пред компютъра.Сега вече осъзнавам, че просто мониторите и светлината в офиса явно бяха доста лоши, но тогава не знаех защо това се получава и започнах да се ровя в интернет за решение.Започнах да си капя и да експериментирам с всякакви видове капки за очи и положението малко се подобри, но след няколко месеца осъзнах, че съм пристрастен към капките за очи и положението стана още по-лошо.Отидох на очен лекар и лекарката не ми каза почти нищо, което не знам. Каза ми, че трябва да сложа и очила и това беше повратният момент. През целия ми живот преди имах перфектно зрение и се наложи да нося очила, си казах, че ще променя нещата.Започнах да чета всичко за очите, медицински изследвания, упражнения, природни лекове, стойка на тялото, как работят мониторите, буквално всичко и бях решен, че ще се оправя.Така се появи и първата версия на Iris, която беше един таймер, който ми напомняше да си почивам и да гледам надалеч.И тук следва година от един дълъг водовъртеж от непредвидени ситуации и трудни решения, чиято история е дълга за разказване, но накратко:Напуснах работата си, зарязах университета, изнесох се от вкъщи, дълго време бях без работа и трудно свързвах двата края и започнах да продавам и правя всякакви работи само и само да се издържам, но в крайна сметка единственото нещо, което остана беше Iris.Постоянно работех по него и постоянно го подобрявах и предлагах на хората. Първата година никой не го ползваше, пък камо ли и да си плати за него, но малко по малко, с много труд и постоянство, Iris започна да има първите си няколко потребители, по-късно станаха 10, след няколко месеца 1000, след още няколко месеца 10 000 и така от уста на уста започна да се разпространява.Определено не беше лесно и имах много периоди, в които просто не знаех дали всички хора, които ми повтарят, че идеята не струва, не са прави, но последната година, честно казано, не мога да се оплача от нищо и тези спомени малко по малко избледняват.В момента Iris има милиони потребители по целия свят, доста от тях си плащат и мога да кажа, че създадох един хубав собствен бизнес.Доста хора гледат на мен като пример. Започнах Iris, когато бях на 19, в момента съм на 21 години, управител съм на 2 компании, което в световен мащаб не е кой знае какво постижение, но такива примери в България като че ли липсват и повечето млади хора си мислят, че в чужбина е по-добре.Всичко, което съм правил, съм го изградил в България и като цяло мисля, че живеем на едно доста хубаво място.Според теб, какво е нужно на един млад човек за да успее?Интересно е, че колкото повече неща постигаш, толкова повече разбираш, че няма нищо специално в това да си най-добрия в нещо.Трябва да се трудиш и да работиш много, трябва да се лишаваш от доста неща, за да постигаш целите и трябва да казваш \"НЕ\" постоянно на много неща и на много хора.Едно от нещата, които съм осъзнал за себе си, е винаги да полагам стабилна основа на всичко, което правя и винаги да избирам дългия път. Например, много хора искат да бъдат милионери, но много малко знаят какво да правят с парите си и как да ги умножават.Не мога да дам адекватен съвет, защото в различните периоди от развитието си всеки има нужда от различно нещо. В началото имах нужда от помощ по програмиране, по-късно - от това как да разговарям с потребителите и да правя нещо, което хората искат да ползват.В един момент ми беше огромен проблем, че не знам как да продавам и да промотирам нещо, тъй като през целия ми живот съм бил интроверт.Сега ми е трудно да скалирам Iris да може да поддържа стотици милиони потребители и да решавам как най-ефективно да инвестирам, за да може продуктът да достигне до повече хора и да мога в ключови моменти да имам капитала, за да поддържам растежа на продукта.Много хора не срещат тези проблеми, защото взимат пари от инвеститори и в повечето случаи фалират, но когато изграждаш нещо сам от нулата, нямаш право да правиш големи грешки във финансите.Нещото, което най-много ми е помогнало и което е най-важното качество според мен, е фокусът. Трябва да правиш само 1 нещо, всеки ден в продължение на години, ако искаш да си успешен в каквото и да е.Трябва да работиш много, да си фокусиран над точно една определена ниша и да не се отказваш, когато стане трудно, да пробваш отново и отново, докато не стане.Какви са плановете ти занапред?В началото на тази година заедно с още няколко човека създадохме един иновативен софтуер, който позволява на далтонистите да виждат повече цветове и в момента го интегрираме безплатно в цяло България, но там се занимаваме с доста бюрокрация и процесът е малко бавен.Това е единственото друго нещо, което правя в момента, защото не ми взима много от времето и за доста от нещата се грижат съдружниците ми.Аз съм човек на фокуса и внимавам да не правя прекалено много неща наведнъж. Имам страхотни идеи за нови проекти, едната е иновация във финансовия сектор, а другата - за намаляване на зависимостта ни от социалните мрежи, но всичко по реда си.В момента чета всичко, което мога, по икономика, защото имам нужда да разбера пазарите и как работи светът в дълбочина, интересувам се от криптовалути, нови парични инструменти, счетоводство и статистика, но това е просто хоби, за да се разсейвам и да уча нови неща.Планът ми е да има Iris, инсталиран на всеки компютър и максимално много хора да живеят по-здравословен начин на живот. Не мога да оправя всичко, но да помогна на 1 милиард души да не ги болят очите, е една хубава цел, която гоня.", "date": "2017.07.31", "title": "Българинът, който направи мониторите безвредни за очите"}
{"url": "https://offnews.bg/futbol/isteria-v-razgrad-za-revansha-s-apoel-beer-sheva-661734.html", "text": "Солиден интерес проявяват феновете на първенеца Лудогорец към реванша от третия предварителен кръг на Шампионската лига срещу израелския Апоел (Беер Шева), похвалиха се от разградския тим. \"Орлите\" загубиха с 0:2 в Израел, но са настроени оптимистично, че могат да обърнат нещата в своя полза на \"Лудогорец Арена\" в сряда.Ето какво написаха от клуба:\"ПФК Лудогорец уведомява всички фенове, които ще гледат на живо мача от третия квалификационен кръг на Шампионската лига срещу Апоел (Беер Шева) в сряда (2 август) от 21,30 ч., че същия ден стадион „Лудогорец Арена“ отваря врати в 19,30 ч. Към момента са останали ограничени количества билети, които могат да бъдат закупени на клубната база в Разград.ПФК Лудогорец призовава привържениците да дойдат на стадиона по-рано, за да се избегне струпване по пропускателните пунктове и входовете, където ще има сериозни мерки за сигурност. Клубът ще вземе всички необходими мерки също така, за да няма струпване по пътеките и аварийните изходи на стадиона. Умоляваме присъстващите да спазват указанията на полицията и стюардите, за да не се създава напрежение.На \"Лудогорец Арена\" няма да бъдат допускани фенове в нетрезво състояние, с оръжия, опасни предмети, пиротехнически средства, запалки, бутилки, както и шишенца парфюм и дезодорант.Расистките скандирания, както и използването на лазери от трибуните по време на мача, са абсолютно забранени. Всички привърженици подлежат на щателна проверка по входовете, като забранените предмети ще бъдат изземвани.Официалната тренировка на Апоел в Разград е във вторник (1 август) в 20,00 ч. на \"Лудогорец Арена\". Половин час по-рано треньорът Барак Бахар ще даде пресконференция.Брифингът на наставника на Лудогорец Георги Дерменджиев е във вторник в 12,00 ч. Официалната тренировка на \"орлите\" започва в 19,30 ч. на клубната база\", съобщават от пресслужбата на орлите.Междувременно УЕФА определи реферите за реваншите от евротурнирите на двата български участника - Лудогорец и Ботев (Пловдив). Срещата на \"орлите\" срещу Апоел е поверена на Сердар Гюзюбуюк. Преди време холандецът бе разследван за залагане на огромни суми на покер, които после си връщал чрез съдийството. Сърбинът Сърджан Йованович пък ще свири реванша между Маритимо и Ботев от Лига Европа.", "date": "2017.07.31", "title": "Истерия в Разград за реванша с Апоел Беер Шева"}
{"url": "https://offnews.bg/obshtestvo/bez-voda-v-chasti-ot-tcentara-i-poduene-661667.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството.Заради изпълнение на инвестиционен проект за реконструкция на уличен водопровод на бул. „Сливница“ в „Зона Б-5 3“, се налага спиране на водоподаването от 9:00 до 21:00 часа по бул. „Христо Ботев“, от ул. „Св. Св. Кирил и Методий“ до бул. „Сливница“; по бул. „Сливница“, от бул. „Христо Ботев“ до ул. „Опълченска“; по ул. „Софроний Врачански“, от ул. „Св. Св. Кирил и Методий“ до бул. „Сливница“; по ул. „Антим I“, от ул. „Св. Св. Кирил и Методий“ до бул. „Сливница“; по ул. „Средна гора“, от ул. „Св. Св. Кирил и Методий“ до бул. „Сливница“. След възстановяване на водоснабдяването е възможно временно повишаване мътността на водата.Във връзка с изпълнение на инвестиционен проект за реконструкция на уличен водопровод на ул. „Шандор Петьофи“ в Център, се налага спиране на водоподаването от 9:00 до 21:00 часа по ул. „Шандор Петьофи“ от бул. „Прага“ до ул. „Цар Асен“; по ул. „Княз Борис I“ от бул. „Ген. Михаил Д. Скобелев“ до ул. „Доспат“.След възстановяване на водоснабдяването е възможно временно повишаване мътността на водата. След реализацията на тези инвестиционни проект клиентите на „Софийска вода”, живеещи в района ще почувстват значително подобреното качество на предоставяните услуги. Подмяна на спирателен кран на бул. „Ситняково“ в кв. „Подуене“ налага спиране на водоподаването от 9:00 до 17:00 часа по бул. „Ситняково“, от ул. „Марагидик“ до ул. „Черковна“; по ул. „Попова шапка“ от бул. „Ситняково“ до ул. „Черковна“. Поради подмяна на сградно водопроводно отклонение на ул. „Никола Петков“ в с. Мало Бучино, се налага спиране на водоподаването от 9:00 до 17:00 часа на ул. „Овча могила“, ул. „Никола Петков“, ул. „Кокиче“, ул. „Тихи кът“, ул. „Пладнище“. Без вода във връзка с подмяна на сградно водопроводно отклонение на ул. „Люлин“ в кв. „Филиповци“ ще бъдат от 10:00 до 18:00 часа по ул. „Люлин“ от ул. „Детелина“ до ул. „Суходолски път“, ул. „Погледец“; по ул. „Суходолски път“ от ул. „Люлин“ до края на улицата. ", "date": "2017.07.31", "title": "Без вода в части от центъра и Подуене"}
{"url": "https://offnews.bg/drugi/natcionalite-zaminaha-za-portugalia-vezenkov-shte-e-na-linia-za-dvubo-661750.html", "text": "Родната ни звезда в баскетбола Александър Везенков заяви категорично, че ще бъде на 100% готов за сблъсъка с Португалия в първия мач от предварителните квалификации за Световно първенство.Крилото на Барселона стресна щаба на националния отбор, след като получи травма в глезена в последната контролна среща срещу Македония миналия петък.\"Добре съм чувствам, не съм тренирал, но щом съм тук, няма да го мисля. Отивам, на 100% ще бъда, и най-важно е сряда вечерта да се представим на ниво,\" категоричен бе Везенков.\"Доктор Белев каза, че сме минали с лекото, трябва да почивам 2-3 дни. Аз исках още днес да тренирам, но не ми разрешиха. Имаме тежък път, да мине всичко както трябва и утре ще направя 1-2 тренировки там и сряда ще съм напълно готов за трудния сблъсък.Ще е много тежко, гледахме Португалия, добър отбор, играе агресивно, с много голяма енергия. Но отиваме, за да победим. Миналата година се опитвахме да играем добре.Тази отиваме само, за да победим, всичко останало ще е провал. Мисля, че ще направим един много добър двубой,\" коментира съперника първият българин, избиран в Драфта на НБА.Националният отбор на България по баскетбол замина с група от 12 играчи за Португалия, където в сряда ще изиграе първия си мач от предквалификациите за световното първенство през 2019 година.Изненадващо в групата на тима не попадна 18-годишният Йордан Минчев, като от треньорския щаб не посочиха причина защо състезателят на Фенербахче не е в групата за срещата с \"мореплавателите\".", "date": "2017.07.31", "title": "Националите заминаха за Португалия, Везенков ще е на линия за двубоя"}
{"url": "https://offnews.bg/futbol/nejmar-sabotira-selektciata-na-barselona-661721.html", "text": "Бразилецът Неймар още не е оформил трансфера си от Барселона в Пари Сен Жермен, но вече слага прът в колелата на трансферите в каталунската столица.Според местното издание sport.es Неймар разубеждава активно сънародника си Филипе Коутиньо да не подписва с Барса, а да се присъедини към парижани. Футболистът на Ливърпул е много близо до \"Камп Ноу\", където гледат на него като на наследник на Андрес Иниеста, който вече на години и е пред отказване.Ливърпул и Барселона все още се пазарят за цената на бразилеца. Каталунците предлагат 80 милиона евро, докато Ливърпул иска повече.Самият Неймар пък се очаква да се присъедини към ПСЖ през тази седмица. Според информация на вестник \"Марка\" нападателят на Барселона ще премине медицински прегледи в Пари Сен Жермен на 2 август, след което ще финализира трансфера си на \"Парк де Пренс\".Катарският вестник Al Watan обаче твърди, че прегледите ще бъдат още утре. Те ще се състоят в Доха.Според информацията Неймар ще подпише договор с компанията \"Катар Спортс Инвестмънтс\", която е собственик на парижкия клуб. В рамките на договора бразилската звезда ще стане посланик на световното първенство в Катар през 2022 година и ще заработи около 300 милиона евро за пет години.С тези пари Неймар сам ще плати неустойката по договора си с Барселона от 222 милиона евро и така парижани ще заобиколят правилата на финансовия феърплей, тъй като официално няма да бъдат въвлечени в сделката.", "date": "2017.07.31", "title": "Неймар саботира селекцията на Барселона"}
{"url": "https://offnews.bg/sviat/26-premraznali-migranti-otkriti-vav-frantcia-bili-skriti-v-hladnilnik-661700.html", "text": "26 мигранти са били открити в хладилна камера в камион до северния френски град Дюнкерк, предават световните агенции.Нелегалните бежанци са били със симптоми на преохлаждане и са откарани всички в болница. сред тях има и 2-годишно дете от Ирак. Мигрантите са възнамерявали да достигнат до Великобритания, информира Deutsche Welle, цитирана от Агенция \"Фокус\".Камионът и мигрантите са открити на пристанището близо до град Дюнкерек. В събота охраната на пристанищния терминал е забелязала паркирания камион, на място пристигат пожарникари, които откриват вътре бежанците. ", "date": "2017.07.31", "title": "26 премръзнали мигранти открити във Франция, били скрити в хладнилник"}
{"url": "https://offnews.bg/obshtestvo/reshavat-sadbata-na-5-mesechnoto-bebe-majkata-go-izostavi-a-posle-si-661699.html", "text": "Социалните служби ще трябва днес да вземат решение къде ще бъде отглеждано 5-месечното бебе, което беше изоставено вчера от майка си на детска площадка в София.Историята се оказа драматична - няколко часа, след като го изостави, майката сама звъннала в полицията да потърси бебето си. Разкаяла се и доста объркана, тя каза, че се обажда за детето си, което е изоставила. Майката изглеждаше видимо объркана от това, което е сторила. Пред камерите на телевизиите тя се разплака и сама каза, че е изоставила бебето си \"като малко кученце\".  Лекарите също са удивени, тъй като казват, че това е добре гледано дете. В момента то е настанено в болница. По-късно стана ясно, че майката няма средства да отглежда детето си, тъй като мъжът й я е изоставил. Специалистите пък се усъмниха за депресия. Днес социалните трябва да преценят дали да върнат бебето на майката или да го дадат за отглеждане в институция. ", "date": "2017.07.31", "title": "Решават съдбата на 5-месечното бебе. Майката го изостави, а после си го потърси"}
{"url": "https://offnews.bg/sport/sportat-v-efir-na-31-iuli-661702.html", "text": "Скромна, но любопитна програма предлага ефира за спортните фенове днес. От 18 часа ще бъде излъчен двубоя от Втора лига между столичния Локомотив и Ботев Враца, а вечерта ни очаква любопитния сблъсък между новака в елита Етър и Верея.18:00 Локомотив (Сф) – Ботев (Вр) Диема спорт19:00 Колоездене: Обиколка на Полша Евроспорт19:00 Колоездене: Обиколка на Юта Евроспорт 219:30 Спартак (Москва) – Краснодар Mtel sport 120:30 Етър – Верея Диема спорт23:00 Тенис, турнир за мъже във Вашингтон Mtel sport 1", "date": "2017.07.31", "title": "Спортът в ефир на 31 юли"}
{"url": "https://offnews.bg/sviat/karvavi-protesti-i-15-ubiti-na-izborite-vav-venetcuela-5-strani-ne-gi-661701.html", "text": "Безредици, протести и най-малко 15 убити белязаха изборите във Венецуела за Учредително събрание. Избраниците трябва да изработят новата Конституция на страната, но опозицията не призна изборите.Опозицията призова за нови протести днес. Америка, Аржентина, Перу, Колумбия и Панама вече обявиха, че няма да признаят изборните резултати.Избирателната активност е била 41,5%, но опозицията твърди, че тя не е повече от 12%. Опозицията призова за нови протести днес.Президентът Николас Мадуро насрочи вота за Учредително събрание, за да промени Конституцията и да промени държавното управление.  ", "date": "2017.07.31", "title": "Кървави протести и 15 убити на изборите във Венецуела, 5 страни не ги признават"}
{"url": "https://offnews.bg/obshtestvo/slanchevo-liato-temperaturite-do-35-gradusa-661698.html", "text": "Времето днес ще е слънчево, с максимални температури предимно между 30°-35°. На Черноморието ще е малко по-хладно, но слънчево.  Максималните температури на въздуха ще са 26°-28°. Температурата на морската вода е 23°-24°. Вълнението на морето ще бъде около 2 бала, след обяд по южното крайбрежие ще се усилва.Ще духа слаб, в източните райони – до умерен изток-североизточен вятър.Над планините ще е слънчево. Вятърът ще е слаб до умерен от североизток. Максимална температура на височина 1200 метра около 25°, на 2000 метра – около 17°.Атмосферното налягане е по-високо от средното за юли. Прогнозата за времето на Националния институт по метеорология и хидрология (НИМХ) при БАН. ", "date": "2017.07.31", "title": "Слънчево лято, температурите до 35 градуса"}
{"url": "https://offnews.bg/sviat/75-blokirani-na-lift-v-kioln-661705.html", "text": "Десетки хора бяха блокирани на лифт в германския град Кьолн, след като една от кабинките закачи стълб и спря цялото съоръжение.Инцидентът стана над река Рейн в неделя на около 40 метра височина.Спасителни екипи успяха да евакуират 75 души, сред които и деца. Всички са навредими.По време на инцидента са работили 32 кабинки на лифта. Засега не е ясна причината за случилото се.", "date": "2017.07.31", "title": "75 блокирани на лифт в Кьолн"}
{"url": "https://offnews.bg/obshtestvo/tcarkvata-pochita-sv-evdokim-zapochvat-bogorodichnite-posti-661697.html", "text": "Църквата ни почита днес Св. Евдоким. Имен ден празнуват Евдоки, Евдокия и Дочо. Името е старогръцко и означава \"човек с добра репутация, заслужаващ похвала\". Св. Евдоким се родил в Кападокия (Мала Азия) от благочестиви родители – Василий и Евдокия. По времето на цар Теофил той бил млад офицер във войската. Но и като военен полагал голям труд да живее по евангелските заповеди. Бил непорочен, милосърден, избягвал всякакви суетни развлечения и празнословия. Заради неговите необикновени добродетели царят го назначил за кападокийски воевода. На тая висока служба Евдоким се стараел да бъде справедлив пред всички. Но по Божия промисъл се поминал на 33 години.Неговите мощи се оказали целебни. 18 месеца след смъртта му майката на Евдоким отворила гроба му и намерила тялото му така, както бил положен. По-късно мощите на праведника били пренесени в Цариград и поставени в новата църква \"Св. Богородица\", построена от неговите родители. Вярва се, че пръст, взета от гроба на св. Евдоким, изцерявала болни. От утре 1-ви август православната църква отбелязва Богородични заговезни. От този ден започват Богородичните пости, които продължават две седмици - до 15 август.", "date": "2017.07.31", "title": "Църквата почита св. Евдоким, започват богородичните пости"}
{"url": "https://offnews.bg/tenis/grigor-dimitrov-se-zadarzha-dve-sedmitci-v-top-10-661718.html", "text": "Едва двуседмичен престой в топ 10 записа най-добрият ни тенисист Григор Димитров. Българинът се смъкна с една позиция в световната ранглиста и от днес е №11 с актив от 3070 точки.Спадът на 26-годишния българин е заради промени в календара  на АТР тура. Преди година в периода между 25-31 юли се състоя “Мастърс” турнира в Канада, на който Димитров достигна до четвъртфиналите.Сега след “Уимбълдън” Григор си взе почивка и не е участвал в турнири през последния половин месец.Първата ни ракета обаче може да подобри класирането си още тази седмица при добро представяне на турнира от сериите АТР500 във Вашингтон.Григор Димитров е поставен под №4 и ще почива в първи кръг, а във втори очаква победителя от мача Кайл Едмънд - Хьон Чун.№1 в света остава Анди Мъри 7750 точки, следван от Рафаел Надал с 7465, Роджър Федерер с 6545, Стан Вавринка с 5780, Новак Джокович с 5325 точки и други.", "date": "2017.07.31", "title": "Григор Димитров се задържа две седмици в топ 10"}
{"url": "https://offnews.bg/ot-vas/parkirani-koli-pred-kk-slanchev-den-zastrashavat-peshehodtci-video-661708.html", "text": "За множество паркирали коли на тротоара по пътя от Варна за Златни пясъци, започващи на 300 метра от бариерата на курортен комплекс \"Слънчев ден\", сигнализира нашият читател Асен Илиев. Дългата колона от автомобили принуждава пешеходците да се движат по пътното платно на скоростния двулентов път, а това застрашава сигурността им. Известно е, че в тази отсечка шофьори често карат с несъобразена скорост. \"Интересно е, че част от самите паркирали са рискували живота си (своя, на своите деца, съпрузи, родители). Не оставя добро впечатление и у чужденците, за валутата на които толкова много ламтим. Със сигурност десетки полицейски автомобили са минали по пътя, но никой не се е самосезирал, добавя Асен Илиев.Кадрите във видеото по-долу са заснето на 29 юли по обяд. Илиев е подал сигнал на тел.112, но в рамките на 30 мин. след сигнала никой не е реагирал.", "date": "2017.07.31", "title": "Паркирани коли пред кк \"Слънчев ден\" застрашават пешеходци (видео)"}
{"url": "https://offnews.bg/futbol/grant-prizna-za-razgovori-s-levski-661707.html", "text": "Спряганият за треньорския пост в Левски - Аврам Грант, направи любопитно изказване пред руския \"Спорт Експрес\" в средата на юли, в което отправя намек, че има вероятност да поеме \"сините\" или национален отбор.\"В моя живот съм работил в различни страни, където отборите взимат титлата или се борят за нея. Винаги съм искал работя, в която да има сериозно предизвикателство.В Африка и аз израснах като личност, не само отборът\", коментира Грант за престоя си в националния отбор на Гана. Той напусна преди шест месеца и оттогава е без отбор.\"Може би ще поема клубен отбор, който иска да надскочи сегашното си ниво\", добави още шампионът с Челси.Грант е категоричен, че няма да поеме отбор от родината си, а иска да работи в чужбина.Според някои медии израелецът е чакан още днес на преговори в София със собственика Спас Русев, който ще има среща и с италиански специалист преди да реши окончателно кой от двамата да наследи неубедителния Николай Митов - Жадното.", "date": "2017.07.31", "title": "Грант призна за разговори с Левски"}
{"url": "https://offnews.bg/obshtestvo/majkata-izostavila-bebeto-si-sazhaliavam-napravih-strashna-glupost-661709.html", "text": "Мария е майката, която изостави 5-месечното си бебе - момченце, в кв. „Малодст” в София. Днес тя заяви, че съжалява. Пред бТВ майката разказа, че веднага е съжалила, че е оставила бебето си, но няма пари и да го гледа. \"Тези пет месеца бяха много тежки – мизерия, без доходи\", каза още тя.Пред Нова телевизия майката стигна и по далече: \"Беше момент на слабост. Страшна глупост е това, което направих\". Мария живее при майка си в село Габра. Отишла е там, преди да роди Александър в началото на тази година. Живеят с пенсията на по-възрастната жена. 38-годишната жена има още едно дете - 13-годишно момиче, което живее при баща си. Мария е готова да работи, но е песимист, че някой ще я вземе на работа. Предстои й и гинекологична операция.Всъщност тя изоставя детето, докато е настанена за изследвания в столичната болница \"Света Анна\". Казва, че е взела решението да изостави детето, за да се грижи някой друг за него по-добре, докато е лежала в болница за изследвания.Съжалила е веднага и се е обадила на тел. 112.Кметът на село Габра Андрей Пенчев е започнал кампания за събиране на средства за Мария, с които да отглежда детето си, стана ясно още от бТВ.Социалните служби трябва да вземат решение дали да върнат бебето на майката или да го оставят за отглеждане в институция. ", "date": "2017.07.31", "title": "Майката, изоставила бебето си: Съжалявам, направих страшна глупост"}
{"url": "https://offnews.bg/medii/carat-stana-globalna-medijna-agentcia-1-v-sveta-za-deveti-poreden-p-661730.html", "text": "Carat беше обявена за медийна агенция №1 в света от международната изследователска компания RECMA, която представи традиционния си доклад Network Diagnostics – Qualitative Evaluation report в края на миналата седмица.Агенцията заема призовото първо място без прекъсване от 2013 г. насам и е провъзгласявана за първенец девет пъти в последните 10 доклада на организацията, която оценява работата на медийните и дигитални агенции в световен мащаб.Класацията се базира на анализ на работата на над 700 агенции, опериращи в 46 страни. Компаниите биват оценявани по 18 критерия, включващи придобиване на нов бизнес, запазване на настоящи клиенти, награди, развитие на таланти, както и ключови ресурси, вложени в дигитални медии и развитие на разнообразен медия микс.„Фактът, че получаваме приза за девети път и то последователно от 2013 г. насам, е страхотна оценка и ясно свидетелство за способността на агенцията постоянно да предефинира начина, по който работят медиите с единствената цел да постига по-добри резултати за своите клиенти. Гордея се, че работя с такъв талантлив екип\", коментира Уил Суейни, глобален президент на Carat.В България Carat присъства от шест години.", "date": "2017.07.31", "title": "CARAT стана глобална медийна агенция №1 в света за девети пореден път"}
{"url": "https://offnews.bg/bojni/makgregar-iahna-kolelo-v-pustiniata-nevada-661710.html", "text": "Ирландската звезда в смесените бойни изкуства Конър Макгрегър включи и колоездене в подготовката си за мача с американския боксьор Флойд Мейуедър.Мачът помежду им ще се проведе на 26 август в Лас Вегас и е очакван с огромен интерес. Срещата ще се проведе по правилата на бокса и е с непредсказуем край.Това, което се знае, е че и двамата участници ще получат по около 90 милиона долара за комерсиалния сблъсък.В навечерието на двубоя Конър кара колело до изтощение в пустинята Невада, за да докаже колко е корав.\"Този климат не взима пленници. Също като мен\", похвали се ирландецът в Туитър.", "date": "2017.07.31", "title": "Макгрегър яхна колело в пустинята Невада"}
{"url": "https://offnews.bg/112/asansior-s-bebe-v-nego-propadna-v-metroto-v-mladost-661711.html", "text": "Асансьор на метростанция „Младост 1” пропадна, докато в него е имало семейство с 18-дневно бебе, съобщи бащата Асен Стоилов, цитиран от бТВ.  Инцидентът станал снощи около 20 часа, мъжът със съпругата си и количката с детето се качили в асансьора, за да пресекат булевард „Андрей Сахаров”. От втория етаж обаче пропаднали рязко в шахтата.От асансьорния сервиз отговорили на спешното повикване чак след третото натискане на аварийния бутон, Стоилов сам отворил вратата.„Имаше поне метър и половина свободно падане в шахтата. Беше много задушно, съпругата ми щеше да припадне вътре от жегата, аз избутах вратата, за да излезем, защото вътре беше страшен задух, нямаше вентилация. Никъде не видях да има метрологична проверка на асансьора или поне, че е в изправност! Нямаше никаква реакция от никого. Нито от аварийния бутон, нито от служителите на метростанцията”, коментира Стоилов.„Реакцията на персонала от метростанция „Младост 1” бе само да повдигат рамене и да ми обясняват че те не отговарят за асансьорите. Дежурният полицай, вместо да помогне, започна да ми обяснява, че това била техника и можело по всяко време да се развали и ме посъветва да се оплача в офиса на „Метрополитен” ЕАД”, казва още Стоилов. ", "date": "2017.07.31", "title": "Асансьор с бебе в него пропадна в метрото в \"Младост\""}
{"url": "https://offnews.bg/futbol/ronaldo-malchi-sled-razpita-pred-sadiata-661745.html", "text": "Кристиано Роналдо подмина с мълчание очакващите го журналисти след старта на делото. Нападателят бе разпитан в съда по обвинение в укриване на данъци.Звездата остана малко повече от час в съдебната зала, където отговаряше на въпроси за невнесени суми в размер на около 15 милиона евро. Португалецът обаче не пожела да каже нищо пред медиите.\"Всичко е наред, ще има съобщение до медиите по-късно\", обеща адвокатът му на ядосаните журналисти, които после получиха копие от речта на футболиста.Роналдo е прочел дълга декларация, в която е обяснил, че е невинен. Той е отказал да ползва преводач. След това носителят на \"Златната топка\" напусна залата. Нападателят на Реал Мадрид е спестил на испанската хазна 14,7 млилиона евро от имиджовите си права в периода 2011 - 2014 година.Обвинението твърди, че разполага с доказателства, според които европейският шампион е ползвал услугите на офшорни фирми от Вирджинските острови и Ирландия, за да укрие данъците.Нарушенията му са четири - по едно отделно за 2011, 2012, 2013 и 2014 г. За всяко едно от тях се предвижда затвор от 2 до 6 г. Прокуратурата обаче ще настоява за общо минимум 7 години зад решетките.Ако бъде признат за виновен, Кристиано ще трябва да плати въпросните 14,7 млн. евро и още почти толкова във вид на глоба.", "date": "2017.07.31", "title": "Роналдо мълчи след разпита пред съдията"}
{"url": "https://offnews.bg/temida/pribra-se-balgarinat-kojto-lezha-7-g-v-zatvor-v-gartcia-za-neizvarsh-661704.html", "text": "Късно снощи от Гърция в България се прибра българинът Иво Богданов, който прекара 7 години в гръцки затвор за убийство, което не е извършил, предава Нова телевизия.Братята Иво и Константин Богданови от Монтана лежаха невинни зад решетките за убийството на полски гражданин.Миналата година станало ясно, че полякът е умрял от естествена смърт.\"Само там се случват тези неща - идват арестуват и те край. Не им трябват свидетели, не им трябва нищо\", коментира Иво. Той бе екстрадиран в България от Гърция, тъй като там продължават да се водят две дела срещу него и се твърди, че той е опасен за страната. Казусът на Иво Богданов е най-голямата съдебна грешка в гръцката страна, смятат юристи. Случаят започва да се разплита през 2016 г., когато предполагаемият убит полски гражданин Ричард Ханускевич умира в болница в Триполи, 6.5 години, след като двамата братя българи Иво и Константин Богданови са осъдени за убийство. Въпреки невинността му Иво продължаваше да лежи в гръцкия затвор, а брат му бе освободен с подписка през 2015 г. ", "date": "2017.07.31", "title": "Прибра се българинът, който лежа 7 г. в затвор в Гърция за неизвършено убийство"}
{"url": "https://offnews.bg/obshtestvo/triabva-li-da-chakame-koleda-za-da-se-setim-za-detcata-v-risk-661627.html", "text": "Фондация „За Нашите Деца“ стартира кампания за редовно индивидуално дарителство – „Коледа по никое време“. OFFNews е партньор на кампанията. В масовите представи на нашето общество дарителството е сезонна работа – обичайно по Коледа, по-малко по Великден. Твърде рядко през останалата част от годината хората усещат необходимостта да помогнат. А децата в риск не могат да чакат до Коледа. Те се нуждаят от подкрепа и грижа всеки ден от годината.В най-летния месец август, когато всички се наслаждаваме на топлите, дълги дни и мислим за почивки и забавления, фондация „За Нашите Деца“ започваме кампания „Коледа по никое време.“Защо днес и защо „Коледа по никое време“? Защото всеки ден може да е ден на положителна промяна, защото децата в риск се нуждаят от подкрепа сега и не могат да чакат до Коледа.Кампанията „Коледа по никое време“ е част от програмата на фондацията за индивидуално дарителство \"\", която дава възможност на всеки да подкрепи най-чистата и светла кауза – щастието на децата.Не е нужно човек да е милионер, за да бъде Re: Дарител.Колко трудно е да се лишим от малките, незначителни неща в битието си, които обаче биха променили коренно света на едно дете? И трудно ли е изобщо? Само 10 лева, дарявани ежемесечно в продължение на една година, осигуряват 6 посещения при рехабилитатор на дете с увреждане или трудности в развитието. Малките, но регулярни дарения могат да създадат стабилна и щастлива среда за всяко дете. В това са убедени много популярни лица, които повярваха в каузата на фондация \"За Нашите Деца\" и се ангажираха с това да са нейни посланици.Сред  \"Re:Дарител\" са: Ана Пападополу, Благой Цицелков, Георги Тошев, Захари Бахаров, Йоана Буковска, Йоанна Драгнева, Калин Вельов, Магдалена Малеева, Орлин Павлов и Сесил Каратанчева. Всяко дете трябва да получи шанс да расте в сигурна семейна среда. Когато са умножени, малките действия могат да доведат до големи промени в съдбите на стотици деца и семейства в нужда.Информация за това как можете да станете част от общността RE:Дарител можете да намерите на интернет страницата на фондацията Re:Дарител. Изберете опцията „“, сумата, която да дарявате ежемесечно и попълнете формата за контакт, ако искате да помогнете на каузата.", "date": "2017.07.31", "title": "Трябва ли да чакаме Коледа, за да се сетим за децата в риск?"}
{"url": "https://offnews.bg/bojni/glasiat-nov-mach-na-bagata-prez-oktomvri-661736.html", "text": "Звездата ни в смесените бойни изкуства Благой Иванов - Багата, ще се бие отново през октомври.Информацията разкрива пред \"България Днес\" шефът на българина в ММА организацията Професионална лига на бойците Рей Сефо. Легендарният кикбоксьор работи от няколко години със софиянеца.През март той държеше Багата да подпише нов договор с неговата компания. Все още обаче не е ясен съперникът на Багата, който ще трябва да защитава титлата на организацията в тежка категория. Основен фаворит е бившият боец от UFC Джаред Рошолт. 30-годишният боец записа победа в събота вечер над Ник Росбороу.Другият вариант е бразилецът Кайо Аленкар. Южноамериканецът победи Рошолт в последния си мач в края на миналата година и има четири поредни успеха.Багата се очаква отново да тренира в Сан Хосе, където е базата на прочутата школа Америкън Кикбоксинг Академи. Той се готвеше точно там за своя последен двубой срещу Шон Джордън през март.Един от неговите спаринг партньори Даниел Кормие претърпя тежко поражение и загуби титлата на UFC в лека тежка категория в най-чакания мач от света на бойните спортове. Той беше отказан в третия рунд от суперзвездата Джон Джоунс - Кокала, на галавечер в Анахайм (САЩ).След срещата Кормие се разплака от разочарование, защото за втори път губи от лошото момче на ММА. Това са и единствените поражения в неговата кариера.Утеха за Кормие е хонорарът от един милион долара, докато съперникът му ще вземе едва половината.", "date": "2017.07.31", "title": "Гласят нов мач на Багата през октомври"}
{"url": "https://offnews.bg/koloezdene/rekordiorat-po-pobedi-v-obikolkata-na-balgaria-stava-tiradzhia-661712.html", "text": "Рекордьорът по победи в колоездачната обиколка на България Ивайло Габровски иска да стане тираджия.Добре познатият у нас и в чужбина бивш велоас е изкарал съответната категория и се надява скоро да седне зад волана на камион. В момента софиянецът отново е без постоянна работа и се занимава с каквото му падне на парче.\"Цялата ми кариера в колоезденето се оказа загубено време. Виж ми мазолите на ръцете.Сега съм на 40 години и какво да правя? Дано станат нещата с тировете\", пожелава си Габровски пред \"24 часа\", който няма да е първият наш колоездач, седнал зад волана. С подобен бизнес от години в чужбина се занимават Петър Петров и Иван Станчев.На Габровски не му е за първи път да остане без работа. След колоезденето той се захващаше с какво ли не, включително градинарство. Безпаричието често го спохожда. В един период той дори изгорил част от мебелировката в апартамента си на Орлов мост, за да не студува през зимата.Габровски винаги е имал чепат характер, който му е пречил. Той е единственият в историята на Обиколката на България временен лидер, който си тръгва преди края на състезанието. През 2012 година той спечели Обиколката на Турция, но след това беше хванат с допинг и наказан за две години.Започна да учи за треньор, афишира амбиции да стане шеф на колоезденето, но сега хоризонтът му се е стеснил до тираджия.\"Всички животни в джунглата ги е страх от лъва, а съм фактор и това ги дразни. Искат се хора, които да бъдат лесно манипулирани, безгласни букви и послушници\", каза преди 4 години Габровски.", "date": "2017.07.31", "title": "Рекордьорът по победи в обиколката на България става тираджия"}
{"url": "https://offnews.bg/sviat/putin-755-amerikanski-diplomati-napuskat-rusia-661713.html", "text": "Персоналът на американските дипломатически мисии в Русия ще бъде намален с 755 души, заяви руският президент Владимир Путин в интервю за Вести.ру, цитиран от агенция \"Фокус\". По този начин броят на служителите в американските дипломатически представителства в Русия ще се изравни с този на руските дипломати в САЩ -  455 души във всяка страна.Путин добави, че Москва е реагирала на непровокираните стъпки за влошаване на руско-американските отношения. „Чакахме достатъчно дълго нещо да се промени в посока подобряване на връзките, но съдейки по всичко тя няма да се промени скоро“, уточни руският лидер.Според него отговорът на Москва ще засегне Вашингтон. Путин обаче коментира, че засега той не подкрепя въвеждането на санкции, тъй като те ще попречат за развиването на международните отношения.Президентът на Русия обаче обясни кои са сферите, в които двете държави могат да си сътрудничат - борбата с тероризма, разрешаването на сирийския конфликт, борбата с незаконната миграция и престъпността.Путин отбеляза, че Кремъл неведнъж е предлагал на американските колеги да си сътрудничат при борбата с киберпрестъпността. „Вместо да започнем да работим конструктивно, ние само слушаме безпочвени обвинения за намеса във вътрешните работи на САЩ“, допълни Путин.", "date": "2017.07.31", "title": "Путин: 755 американски дипломати напускат Русия"}
{"url": "https://offnews.bg/futbol/gonzo-pribira-liubimetc-na-gerena-v-cherno-more-661703.html", "text": "Лидерът в Първа лига Черно море е все по-близо до привличането на вратаря  на Левски Боян Йоргачевич.За интереса на Георги Иванов - Гонзо към сръбския страж е известно още от няколко месеца насам.Към момента изглежда, че този играч не влиза в плановете на настоящия спортно-технически щаб на “Герена”, а “сините” шефове се чудят как да се отърват от него и голямата му заплата, пише \"Меридиан Мач\".Левскарите не искаха изобщо да пускат сърбина в съблекалнята, на в крайна сметка промениха решението си заради близостта на вратаря с феновете.В същото време Черно море усилено търси опитен вратар, след като в момента на “Тича” имат само Емил Михайлов и младока Иван Дюлгеров, който още няма 18 години.За момента единствената причина за забавянето на трансфера на Йоргачевич в посока Черно море е, че футболистът все още не е възстановен на 100% от контузията, която го мъчи от известно време.Препъни камък за трансфера може да се окаже и евентуална треньорска смяна на \"Герена\", тъй като новият наставник може да поиска да се запознае с качествата на всички налични футболисти.", "date": "2017.07.31", "title": "Гонзо прибира любимец на \"Герена\" в Черно море"}
{"url": "https://offnews.bg/futbol/kasano-blafiral-za-otkazvaneto-ot-futbola-661738.html", "text": "Бившият нападател на \"скуадра адзура\" Антонио Касано е на път да побърка феновете на футбола с поведението си.Няколко дни след обявения от него край на кариерата, той отново промени решението си.Припомняме, че Касано в рамките на часове първо се отказа от футбола, след това размисли и подписа с Верона, за да избяга още от първата тренировка и да обяви, че приключва с играта. Оказа се, че това е било блъф, за да се освободи от договора с тима от града на Жулиета.\"Какво да кажа, Верона не ме вдъхновяваше. Преживяването беше все едно си с жена, на която не си интересен особено.Затова казах на шефовете, че по-добре да се откажа, отколкото да се мъча. Отворен съм за оферти. Който ме иска, нека звъни или пише на лични!Нямам агент, но срокът е кратък - септември. В противен случай си оставам у дома да се наслаждавам на семейния уют\", каза Касано пред \"Ла Стампа\".Заради непредсказуемите му реакции Касано беше наречен \"луд\" от шефа на Верона, но нападателят увери, че всичко е наред с главата му.", "date": "2017.07.31", "title": "Касано блъфирал за отказването от футбола"}
{"url": "https://offnews.bg/112/zhena-zagina-pri-tezhka-katastrofa-na-hemus-661737.html", "text": "Жена е загинала при тежка катастрофа на магистрала \"Хемус\". Инцидентът е станал днес около 12:30 часа, уточняват от пресцентъра на МВР.Катастрофата е възникнала в участъка до пътен възел „Слънчево“. Движението на автомобили по автомагистрала „Хемус“ в посока София временно е ограничено в участъка до пътния възел.При инцидента е пострадало и дете, пътувало със загиналата 60-годишна жена. То е настанено болница, за сега няма информация за състоянието му.Според първоначалните данни лек автомобил се е ударил в камион, намиращ се в една от лентите за движение.", "date": "2017.07.31", "title": "Жена загина при тежка катастрофа на Хемус"}
{"url": "https://offnews.bg/kultura/na-89-g-si-otide-zvezdata-na-frenskoto-kino-zhana-moro-661735.html", "text": "Една от най-големите звезди на френското кино през последните 60 години - Жана Моро, си отиде на 89 години, предаде Би Би Си.Актрисата е намерена починала в дома си в Париж.Звездата на Моро в киното изгрява през 1949 г. във филма \"Последна любов\", а една от най-известните и роли е в лентата \"Жул и Джим\" от 1962 г. Освен актриса, Моро бе сценарист, певица и режисьор, а филмите с нейно участие са 115. Родена на 28 януари 1928 г. в Париж, Моро печели множество награди, сред които \"Сезар\" за най-добра актриса и БАФТА от филмовия фестивал в Кан.", "date": "2017.07.31", "title": "На 89 г. си отиде звездата на френското кино Жана Моро"}
{"url": "https://offnews.bg/temida/zaradi-obshtestvenia-interes-ostaviha-v-aresta-obviniaemite-za-boi-661758.html", "text": "Понякога общественият интерес надделява над гражданските права. Това бе един от мотивите на Окръжния съд в Бургас да потвърди постоянния арест за петимата задържани за боя в созополския бар „Бикини“ на 23 юли. Според окръжните магистрати има и достатъчно доказателства, че Георги Джендов, Димитър Харалампиев – Рочата, Георги Недялков, Пламен Русев и Красимир Апостолов са участвали в боя в созополски бар на 23 юли. Недялков за пореден път каза, че е невинен, а неговият адвокат подчерта, че няма факти, че е участвал в престъплението. При разпознаването му дори е допусната грешка, посочи защитникът му. Такава е направена и при разпознаването на Джендов, каза неговият адвокат. Защитникът му посочи, че соченият за бивш лейтенант на Митьо Очите е баща на малолетно дете и управител на две фирми и изрази съмнение дали клиентът му не се държи нарочно в ареста, за да бъдат източени фирмите. И петимата са обвинени в хулиганство, отличаващо се с особена дързост и цинизъм, за Джендов обвинението е и за закана за убийство, а за , защото той е с пробация след нападение над полицаи. Мярката не подлежи на обжалване.", "date": "2017.07.31", "title": "Заради обществения интерес – оставиха в ареста обвиняемите за боя в Созопол"}
{"url": "https://offnews.bg/istoria/kak-izglezhdashe-chiniata-na-buzludzha-prez-80-te-video-661755.html", "text": "За всички е ясно, че дом-паметникът на БКП на Бузлуджа с днешна дата прилича повече на изоставен извънземен кораб, отколкото на място за срещи и митинги. Това обаче не винаги е било така. Клип от 1981 г. показва \"чинията\" на Бузлуджа в деня на нейното откриване, в пълния и блясък. Паметникът на Бузлуджа е открит на 23 август 1981 г. след 7-годишен строеж. Общата стойност на монумента възлиза на близо 15 млн. лв. Негов архитект е Георги Стоилов.Едно от уникалните и малко познати факти, свързани със сградата е, че червената петолъчка на 70-метровия пилон са монтирани осветителни тела, чиято светлина е достигала до погледа на румънци, а в ясно време и до брега на Бяло море.", "date": "2017.07.31", "title": "Как изглеждаше чинията на Бузлуджа през 80-те (видео)"}
{"url": "https://offnews.bg/obshtestvo/novi-kriterii-3-godini-usednalost-za-priem-v-parvi-klas-661729.html", "text": "Нови правила за прием в първи клас въвежда Министерството на образованието, след като съдът отмени предишните и Столична община предложи уседналост. С най-голям шанс за записване ще са децата, чиито родители живеят в района на училището поне от 3 години, предвиждат промени в Наредба 10 на МОН, внесени за обсъждане на 28 юли.Промяната вероятно цели предотвратяване на измамите, на които станахме свидетели - родители с фалшиви адресни регистрации да изместват семейства, които от години живеят край дадено желано училище.Според измененията в наредбата общините ще разработват система за прием с водещ критерий близост на училището до постоянния/настоящия адрес на родителя/настойника.Местната власт ще определя и прилежащи райони на училищата за обхват на учениците.В територията на прилежащия район на средищните училища се включват и населените места без училища, от които са насочени учениците.Децата, които отговарят на водещия критерий - близост до училището, ще се разпределят в следните групи:- първа група - деца, чийто родител/настойник е с постоянен/настоящ адрес в прилежащия район на училището и постоянният/настоящият му адрес не е променян в последните над 3 години преди подаване на заявлението;- втора група - деца, чийто родител/настойник е с постоянен/настоящ адрес в прилежащия район на училището повече от 1 година, но постоянният/настоящият му адрес е променен в периода през последните от 1 до 3 години преди подаване на заявлението;- трета група - деца, чиито родител/настойник е с постоянен/настоящ адрес в прилежащия района на училището, но постоянният/настоящият му адрес е бил променен през последната една година преди подаване на заявлението;- четвърта група - деца, чиито родител/настойник е с постоянен/настоящ адрес извън прилежащия район на училището към деня на подаване на заявлението.Първа група ще има най-голям шанс за прием, четвърта - най-малък.За разпределянето в групите ще се взема по-благоприятния за ученика адрес (постоянен или настоящ).Когато броят на децата в определена група надхвърля броя на местата, децата в тази група ще се подреждат по следните допълнителни критерии:1. дете с трайни увреждания над 50%;2. дете с двама починали родители;3. други деца от семейството, обучаващи се в училището;4. деца, завършили подготвителна група в избраното училище.Според мотивите на министъра на образованието Красимир Вълчев въвеждането на единен критерий за прием в първи клас е необходимо \"за гарантиране равен достъп до качествено образование и приобщаване на всеки ученик\".Собствена система за прием на база тези критерии ще е нужна само на общините с повече от едно училище.Предложените изменения са обсъдени с членовете на работната група, назначена със заповед на министъра на образованието и науката, подчертават от МОН.Според тях промените ще улеснят работата на училищата, без да се нарушава интересът на учениците, и се създават условия общините да гарантират равнопоставеност на всички кандидати при приема в първи клас и да се преодолее концентрирането на ученици в определени училища за сметка на други.Определят се ясни правила за прием, което ще осигури и по-добри възможности за контрол при кандидатстване, класиране и записване на учениците в различните видове училища, пише още министър Вълчев.", "date": "2017.07.31", "title": "Нови критерии: 3 години уседналост за прием в първи клас"}
{"url": "https://offnews.bg/temida/bivshiat-deputat-zhivko-martinov-se-sdobi-s-obvinenia-za-sudzhukgejt-661740.html", "text": "Спецпрокуратурата повдигна обвинение на бившия вече депутат от ГЕРБ Живко Мартинов по нашумелия . Скандалът избухна, след като стана публично известно, че народният представител от Добрич е рекетирал на местно ниво от името на премиера Борисов. Най-цветистата част от рекета било получаването на 4 тона суджук уж предназначен за министър-председателя.Мартинов е привлечен към наказателна отговорност за шест отделни престъпления: за упражнена принуда спрямо А.П. с цел последният да се разпореди със сумата от 15 500 лв., за отправена закана за убийство, за опит да принуди директора на ВиК -Добрич да уволни служител и др.Най-тежкото наказание по отделните членове от НК, по които е обвинен, предвижда 15 години затвор.Мартинов е обвинен, че рекетирал свидетеля А.П., като го заплашвал с тежки последици - например \"да смачка фирмата му\". За да се измъкне от рекета, свидетелят трябвало да се разпореди безвъзмездно с общо 4 тона суров суджук от телешко, еленско и свинско и 60 килограма филе елена и телешка пастърма.Живко Мартинов е привлечен към наказателна отговорност и за това, че през 2014 г. е направил опит да спомогне на лице да бъде осуетено наказателното преследване спрямо него и извършителят да остане ненаказан, без да се е споразумял с това лице, преди да е извършило самото престъпление. Извършеното от лицето Закона за движение по пътищата, уточняват от държавното обвинение.Наказателната отговорност на Мартинов може да понесе и за това, че през 2015 г. със заплахи е опитал да принуди зам.-директор на полицията в Добрич и началника на полицията в Балчик да извършат престъпления по служба.Живко Мартинов е с обвинение и за това, че през април 2017 г. е направил опит да принуди Директора на ВИК - Добрич, да извърши нещо противно на волята му – да уволни конкретен служител, както и да спре назначения и уволнения в дружеството за известен период от време, като злоупотребил с властта си като народен представител и употребил заплахи.Мартинов е с мярка за неотклонение „парична гаранция“ в размер на 45 000 лева.В хода на разследване прокурорите са събрали доказателства и за извършено престъпление по служба от Розалина Брайкова, заемаща длъжността Директор на Областна дирекция по безопасност на храните – Добрич. Днес тя е привлечена към наказателна отговорност за това, че на 13.07.2017 г. в качеството си на длъжностно лице, с цел да причини вреда на конкретно дружество, е нарушила служебните си задължения, като издала Заповед за спиране на експлоатация на обект на дружеството. Дружеството е собственост на лицето, което е сигнализирало спецпрокуратурата за извършваната престъпна дейност от Живко Мартинов и по чийто сигнал е започнало настоящото разследване. Това лице е и свидетел по делото срещу него.", "date": "2017.07.31", "title": "Бившият депутат Живко Мартинов се сдоби с обвинения за Суджукгейт"}
{"url": "https://offnews.bg/futbol/kokala-ne-znae-che-se-vrashta-v-levski-661706.html", "text": "Бившият треньор на Левски Емил Велев-Кокала коментира информациите, спрягащи близкия му приятел Авраам Грант за нов треньор на \"сините\". Твърди се, че ако се стигне до смяна на Николай Митов с израелеца, то Кокала ще бъде помощник на доскорошния селекционер на националния отбор на Гана.\"Авраам Грант не ми е казвал дали е търсен от Левски, а и с мен никой не е говорил за съдействие. Не виждам смисъл в това. С Грант сме близки приятели и редовно се чуваме, но скоро не ми е звънял. Четох, че го спрягат за Левски, но не знам откъде идват тези информации\".\"В Левски като се взимат непрекъснато нови играчи, ще е необходимо време, за да се опознаят. Но това не оправдава слабата игра на отбора в последно време. Сега нещата се променят и явно в клуба са предприели друга политика, тъй като не може непрекъснато треньорите да са виновни\", коментира Велев.Кокала даде мнението си и за новите попълнения - Жорди Гомес и Габриел Обертан, който идват със солидни визитки.\"Къде са играли преди Левски? Аха, в Уигън, в Чемпиъншип - Втора дивизия. Не искам да кажа, че не съм оптимистично настроен.Бяха привлечени добри играчи, но трябва време да се опознаят. Донякъде оправдавам Ники Митов, но всички знаем, че в Левски никой не те чака\", коментира Велев пред \"Тема Спорт\".Левски е в напреднали преговори и с друг треньор от Италия, който е водил в кариерата си Лацио. Собственикът Спас Русев ще има среща днес с Грант, а утре ще се види и с италианеца, след което ще реши кой измежду двамата да смени Митов.", "date": "2017.07.31", "title": "Кокала не знае, че се връща в Левски"}
