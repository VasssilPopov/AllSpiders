{"url": "https://offnews.bg/futbol/aleks-fargiusan-se-zavrashta-na-old-traford-694431.html", "text": "Феновете на Манчестър Юнайтед получиха великолепен коледен подарък. Легендарният мениджър на \"червените дяволи\" сър Алекс Фъргюсън се завърна на работа в клуба.Той ще бъде консултант на Оле Гунар Солскяер, който застана начело на тима на мястото на Жозе Моуриньо. Според британското издание \"The Sun\" норвежкият специалист се е чувал редовно за съвети с легендарния шотландец и планирал да иска такива и в бъдеще.Самият Фъргюсън е дал одобрението си за назначаването на 45-годишния специалист. Според мнозина анализатори на Острова Солскяер може да се превърне в постоянен мениджър на Юнайтед след края на сезона, ако разбира се постигне задоволителни резултати до края на кампанията.Норвежецът започна треньорския си престой на \"Олд Трафорд\" по мечтан начин, след като \"червените дяволи\" отнесоха Кардиф с 5:1 в среща от 18-ия кръг на Висшата лига.След успеха Юнайтед е с 29 точки и се възползва от грешката на Челси, като вече е на 9 точки от последното място в топ 4 на Висшата лига.", "date": "2018.12.24", "title": "Алекс Фъргюсън се завръща на Олд Трафорд"}
{"url": "https://offnews.bg/obshtestvo/mladezhi-ot-bsp-lozenetc-zaradvaha-vazrastni-hora-694433.html", "text": "В навечерието на най-светлите празници младите социалисти от столичния район „Лозенец“ проведоха дарителска кампания „Коледа за всеки“, подкрепена от Районния съвет на БСП – Лозенец.Младежите събраха средства и закупиха коледни пакети с хранителни стоки и малки подаръчета за възрастни хора в неравностойно положение от района. През изминалите два дни социалистите обиколиха домовете на над 30 нуждаещи се, за да им подарят радост и искра надежда в дните преди Коледа.Те бяха посрещнати с топлина и благодарност за грижата и вниманието, което отдават на поколенията преди тях.„Разчитаме на Вас, младите. Трогнати сме от този жест“, каза Димитър Гергицов - един от хората, на които гостуваха младежите.„Чувстваме се удовлетворени от кампанията, защото да даваш добро е най-големият подарък, който можеш да направиш. Искаме тази кампания да се превърне в традиция за нашата организация. Хората от района трябва да знаят, че винаги могат да разчитат на нас, защото наш дълг е да помагаме на всеки“, сподели Габриел Вълков, председател на Младежко обединение в БСП – Лозенец.Николай Велчев, председател на Районния съвет на БСП – Лозенец пожела на всички весели празници и една здрава и успешна 2019 година.„Това е най-малкото, което можем да направим за възрастните хора от „Лозенец“, които посетихме през тези два дни“, допълни той.Младите социалисти планират да осъществят второ издание на инициативата през пролетта.", "date": "2018.12.24", "title": "Младежи от БСП-Лозенец зарадваха възрастни хора"}
{"url": "https://offnews.bg/nashite-avtori/koleden-razkaz-ot-zdravka-evtimova-694436.html", "text": "Стояха в сянката на голямата къща, най-светлата в Даскалово. Момичето беше високо, с тъмна коса и тъмни очи, в които живееше нощта. Може би затова погледът й се спусна тихо, като прилив, към улицата. Момичето се усмихваше.- Ожени се за мене – каза то на младежа, който имаше кестенява коса и кафяви очи. В тях никога не се стъмваше. Той беше студент, създаваше компютърни програми, тя също беше студентка, българска филология. Работеше в детската градина „Миньорче“ като лелка.Младежът не отговори. Не трепна.- Лекарят каза, че ще бъде момче – обади се момичето, което продължаваше да се усмихва въпреки студа. На мястото, където преди години стърчеше завод „Пектин“ и вече имаше изкоп за основи на многоетажен блок, чакаше лятото. То първо спираше в ателие „Нова гума“, където един слаб и подвижен тип, не човек, а вятър, слагаше според сезона летни или зимни гуми на колата ви. Там някъде, зад „Нова гума“, потъна усмивката на момичето, но тъмното му лице не се предаваше, то виждаше топли следобеди въпреки студа, а лятото веднага пристига, особено когато толкова го искаш. Всъщност юли не си отиваше от жълтата къща, най-красивата в Даскалово, най-светлата - там като дете бе живял студентът по информатика.- Не се страхувай – каза момичето на студента и отново се усмихна. В думите му беше топло, дори когато валеше дъжд. - Ако не искаш да се ожениш за мене, аз ще се справя сама. Имам работа – добави тя. - В детска градина „Миньорче“ е хубаво. Когато завърша, сигурно ще работя в 11-то училище. Там учих и още от дете исках да показвам буквите на другите хлапета.Студентът по информатика нещо не каза. Лицето му беше пресъхнало. В него нямаше нищо, нито ден, нито нощ, нито час, секунда дори нямаше там.- Толкова много щастие си ми подарил – каза момичето. – Толкова, че дори да живея до осемдесет години, всеки ден ще бъда щастлива за десет човека.Може би студентът по програмиране щеше да създаде някой ден алгоритъм на щастието – но това щеше да се случи след много години, защото щастието винаги е в бъдещето време, далече нас. Какво щастие може да има в „Нова гума“ – рече си студентът. Какво хубаво има в къщата, построена от дядо му, търговец на добитък, който беше изчезнал заедно с добитъка някъде в Гърция. Бащата на студента по информатика също беше изчезнал някъде - във Варна или може би в Италия. Въобще тази къща трудно задържаше мъже в стаите си. Стените бяха здрави като крепости, прозорците – тесни, любопитни, стиснати. Потайни стъкла.- Това е най-хубавата къща в Перник - продължи да бъбри момичето. - Когато ми е тъжно – на мене много рядко ми е тъжно, знаеш ли защо? Защото се замислям за тебе и тъгата веднага заминава на друго място. Но ако случайно не си тръгне, аз минавам оттук, край вашата къща. Дядо ти бил пестелив човек, направил я, но заминал при една гъркиня в Лариса. Все пак жена му имала покрив над главата си. А какво е щастието – покрив над главата.- Тръгвам – прекъсна я студентът по информатика.- Чакай да ти разкажа историята. Баба ти постепенно започнала да събаря къщата и да продава керемидите, тухлите една по една. Те били толкова здрави, че дори когато комбайн по жетва стъпел върху тях, колелата му се чупели, тухлите - не. Дядо ти бил голям майстор – каза момичето – Някога се случва мъжът едновременно да е майстор и лош човек. Както и да е – заради тия страхотни тухли край баба ти се завъртял зидар. Но тя не го и погледнала. Понякога, дори когато мъжът е лош човек, жената не забравя, че й е дал радост за двеста години живот.Студентът по информатика, чиято коса приличаше на шоколад - очите му също приличаха на шоколад - не се интересуваше от тухли, защото не беше зидар. Той нищо не каза, вдигна яката на якето си и без да се озърне наоколо, обърна гръб първо на ателието „Нова гума“, после на изкопа, където години наред бе стърчал завод \"Пектин“. Изглежда най-напред бе обърнал гръб на момичето, което работеше като лелка в детска градина „Миньорче“. Сигурно след време тя щеше да обучава щурите първокласници в Единайсето училище „Елин Пелин“.- Да знаеш – каза момичето доста високо, защото наблизо минаваше път и по него постоянно бръмчаха коли. – Помисли до четвъртък. Тогава ще ми кажеш дали си съгласен. – Едва ли студентът по информатика я чу. Даскалово е един много шумен квартал, особено в близост до „Нова гума“. – В четвъртък ще те чакам в 6 следобед пак тука. Може да си решил нещо друго.Но студентът вече крачеше надолу към ресторант „Регал“. Момичето изтича след него и извика:– Четвъртък. Шест следобед.В четвъртък, в шест следобед, лятото дойде със ситен дъжд. Хората носеха чадъри гладки като залез, капките бяха хладни, не им се оставаше тук, при локвите до „Нова гума“. Под един черен чадър се появи млад мъж с коса от шоколад и очи, в които лятото рядко идваше. Той отскочи до ателието, на което бе написано „РАБОТНО ВРЕМЕ - НОН-СТОП“, но често бе затворено, защото собственикът държеше стъкло с ракия, която сам си опичаше от джанки, диви круши и какво ли не – а такова стъкло по всяко време на денонощието стимулира съня. В шест часа беше още рано дори за дъжда, а хората под чадърите въобще не забелязваха лятото. Някои лета са като стари автомобили - само създават проблеми. Младият чадър попита човека, подвижен като хвърчило, който нямаше дори капка в шишето си:– Ана не се ли е мяркала насам?- Ана ли! – реагира подвижният. - Не съм я виждал днеска. Обаче да знаеш - като се мерне около мене, ми върви. Засипват ме клиенти като врабци ечемик.Младежът с шоколадовата коса нетърпеливо хвърли поглед на телефона си, беше шест и пет следобед. Той обърна първо гръб на „Нова гума“, после на изкопа, където багерите бяха издълбали завод „Пектин“, и се спусна към ЖП гарата. Тя се казваше „Спирка Даскалово“.Понякога лятото продължава един четвъртък, през другите дни се сърди. То превръща в светкавици погледите на хората и въобще не е топло, което означава, че слънцето не си гледа работата.Не само в четвъртък – и в другите дни от седмицата - след втората смяна в „Миньорче“ край жълтата къща минаваше момичето, лелка в детската градина. То поглеждаше жълтата къщата, небето бе син шал на раменете й, а прозорците бяха тесни, но светли, защото гледаха на юг.Лятото отмина, натоварило тежката жега върху покривите на старите автомобили, после дойде есента – на пръсти. Беше много страхлива, срамуваше се, че е объркала пътя и е нежелана в тоя край. Тук имаше място само за стари къщи, в които мъжете не искаха да живеят. Едни отиваха при гъркини в Лариса – това е далечен град в Гърция, затова там никой не може да те открие. Младежи потъваха в дълбоки компютърни програми и оставаха там, за да не ги намерят, макар че понякога вечер младият мъж, който създаваше софтуер – особено в четвъртък, когато всичко можеше да се случи – този човек идваше около „Нова гума“ и питаше пъргавия като автомобилен мотор монтьор:– Виждал ли си Ана?- Скоро ще ражда – отсече сръчният и в думите му притъмня. Денят свърши.- Нещо да е казвала? – попита мъжът, който вече не беше студент, а дипломиран програмист.- Каза, че къщата й харесва и била твоя – отговори гъвкавият. – Ще ми я продадеш ли?Програмистът не отговори, обърна гръб на новите гуми, на ценоразписа за монтаж и демонтаж, и си тръгна.- Тя има анемия – подхвърли монтьорът. Жалко, че анемията не се лекуваше с ракия, която си сварил от джанки и диви круши.- Дай й тия пари - каза програмистът, но монтьорът с плоското шише в джоба не ги взе.- Изчезвай - каза той.След есента, която беше неприлично топла, разглезено дете, а не сезон, изведнъж рязко застудя. Невъзмутим като дълбоко езеро, снегът окова и новите, и старите гуми. Беше сняг чист като порцелан, непреклонен и тежък. Опаса улицата, превърза с бели бинтове скованите в лед локви. Само грамадната жълта къща все още помнеше слънцето и светеше ли, светеше.Коледа наближи.Само Коледа можеше да превърне мига във вечност. Само Коледа даваше щастие, което бе по-дълго от вечността. Коледа утешаваше замръзналите дървета и целуваше децата.Към жълтата къща бавно тръгна едно момиче. То пристъпваше напред много внимателно. На гърдите й в топло - като летен следобед– чувалче се бе сгушило бебе. Под синята дебела шапка се подаваше тънка коса с цвят на шоколад, а когато малкият случайно отвореше очи – защото той беше мързеливо кърмаче – плисваше топъл и мек залез. Момичето погледна къщата и се усмихна. Дребният също се усмихна – какво ли разбираше главата му в това зелено като киселец чувалче?- Ана! - извика глас, нетърпелив като сняг. – Ана!Момичето се обърна много предпазливо, защото бебето беше най-прекрасният товар, който жена може да носи на ръце, видя човека с косата от шоколад и каза:- Днес не е четвъртък. Въобще не е шест часа следобед.Мъжът, който работеше кой знае къде и кой знае върху каква компютърна програма, каза:- Реших. Съгласен съм. Това е моят отговор на твоето предложение.Момичето не престъпи напред, почака.Помисли.- Аз обещах на Младен от „Нова гума“ – каза то.Двамата – тя и дребният в чувала - често ходеха на разходка до детска градина „Миньорче“. Беше толкова студено, че думите се превърнаха в ледени висулки във въздуха.- На Коледа бащата прегръща сина си – каза програмистът с шоколадовата коса. Той погледна небето – сива въртележка, която смесваше гълъбите с вятъра, и добави: – Ти ми подари толкова щастие, че ако живея хиляда години, ще мога да раздам на сто човека и пак ще ми остане. Никой софтуер не може да направи такова нещо.Странно защо „Нова гума“ беше отворена на тоя празничен ден. Странно защо монтьорът, чевръст като облак през май, измърмори:- Ана, не ми стигнаха парите да купя жълтата къща за тебе и за детето.", "date": "2018.12.24", "title": "Коледен разказ от Здравка Евтимова"}
{"url": "https://offnews.bg/dw/badni-vecher-i-koleda-obichai-ot-tcial-sviat-694434.html", "text": "Танци и фойерверки в БразилияБразилците посрещат празника буквално с гръм и трясък. Семействата сядат на трапезата в полунощ на 24 декември, а празничната вечеря бързо прераства в шумно веселие с фойерверки. Празникът продължава до сутрешните часове на 25 декември, когато бразилският Дядо Коледа - Papai Nöel - раздава подаръците.Тамян срещу злото в БългарияВ България Коледата не минава без тамян. Традицията повелява на Бъдни вечер най-възрастният член на семейството да прикади с тамян всички помещения в дома - за да прогони злото. В нощта срещу 25 декември дядо Коледа оставя подаръците под елхата.Подаръци в чорапи в АнглияИ в Англия подаръците пристигат през нощта. В сутрешните часове на 25 декември децата разопаковат даровете, донесени от английския Дядо Коледа - Father Christmas. Те са напъхани в чорапи - както и в САЩ.Самодивски чемшир във ФранцияДивият бодлив чемшир, известен още като Остролистен джел или Илекс, не бива да липсва в нито една френска къща за Коледа. Французите вярват, че това вечнозелено декоративно растение ще им донесе късмет през новата година. Подаръците за празника пристигат заедно с Pére Nöel на 25 декември.\"Елхи\" от манго в ГанаЗа много хора по света празникът е немислим без коледно дърво. Но как постъпват в страните, където няма елхи? Тъй като в Афррика почти няма иглолистни дървета, в Гана, например, за заместител използват дърво кашу или манго. Тамошният Дядо Коледа е повлиян силно от западния свят, казва се Santa Claus и раздава подаръците на 26 декември, а те почти винаги включват облекло.Светещи кораби в ГърцияВ Гърция подаръците се раздават чак в новогодишната нощ на 31 декември, когато гърците почитат Свети Василий. Именно той се грижи за подаръците за празника. И понеже гърците са морска нация, те украсяват декоративни корабчета със светещи гирлянди, които поставят в двора на къщата или на прозорците. По този начин те почитат и своите сънародници моряци, които работят по време на празника.13 дни подаръци в ИсландияДокато в много страни раздаването на подаръците е ритуал за един ден, в Исландия хората се даряват в продължение на цели 13 дни - с по-дребни предмети. След 13 декември общо 13 коледни джуджета, т.нар. Jólasveinar, пъхат подаръци в обувките на децата - но само на послушните.Празник за несемейни в ЯпонияИ Япония е повлияна от западните традиции за Коледните празници. Но в азиатската страна Коледата не е класически семеен празник: съпрузите се събират с приятели, а неженените използват празника като повод да излязат да празнуват - с надеждата да срещнат бъдещия си партньор. Подаръците идват чак на 26 декември - носи ги японският Дядо Коледа, наричан Santa Kurosu.Пощенски картички в ХоландияНапук на съвременните тенденции, холандците държат на класическата коледна поща: за празника те изпращат много писма и най-вече поздравителни коледни картички по пощата. Подаръците обаче се раздават още на 6 декември - за Никулден.Криене на метли в НорвегияНорвежците изпълняват един необичаен ритуал на Коледа: крият всички метли и бърсалки за под, за да не могат вещиците да ги откраднат и да отлетят с тях през празничната нощ. Норвежките деца получават подаръците си на 24 декември - носи ги обаче не Дядо Коледа, а коледният гном, наречен Julenissen.Коледни кози във ФинландияФинландският Дядо Коледа е приел образа на коза, каквото е и официалното му име - \"Joulupukki\" в превод означава точно коледна коза. Тя идва с подаръците за децата на 24 декември.Минималистична украса в РусияДокато в много страни пищната украса е неотменима част от празника, руснаците почти не украсяват домовете си - обикновено празничната украса се изчерпва само с една елха. Подаръците идват чак в новогодишната нощ - на 31 декември - заедно с Дядо Мраз.\"Паяжини\" на елхата в УкрайнаИ в Украйна подаръците се раздават от Дядо Мраз, но чак на 6 януари. По стар обичай украинците окичват елхите си с украшения, наподобяващи паяжина. Те вярват, че това ще им донесе щастие.Стара вещица в ИталияВ Италия подаръците за празника не се носят от Дядо Коледа, а от стара вещица. Тъй наречената \"Befana\" лети от къща на къща, яхнала метлата си, и дарява послушните деца на 6 януари - за Богоявление. А непослушните деца получават от старата жена въглища.", "date": "2018.12.24", "title": "Бъдни вечер и Коледа: обичаи от цял свят"}
{"url": "https://offnews.bg/112/na-kalotina-spriaha-pratka-s-64-kg-ekstazi-694437.html", "text": "Близо 64 кг екстази задържаха служители на Агенция Митници и ГДБОП на ГКПП Калотина при международна операция с турската полиция.В първите часове на 24 декември за проверка е отклонен влизащ в страната товарен автомобил с турска регистрация, пътуващ от Англия - през Западна Европа и България - за Турция.Камионът превозва групаж - стоки за бита и други. Между стока, натоварена в Холандия - плафониери, са открити пакети с розови и сини хапчета.При полеви наркотест хапчетата са дали положителен резултат за екстази.Общото количество на откритото наркотично вещество е 63,7 кг, разпределено в 32 пакета.Водачът на товарния автомобил - турски гражданин, е задържан за 72 часа.", "date": "2018.12.24", "title": "На Калотина спряха пратка с 64 кг екстази"}
{"url": "https://offnews.bg/nashite-avtori/politicheskata-2018-godina-dumi-na-viatara-694439.html", "text": "Популистката пропаганда обезсмисля връзката между политика и управление. В нейната едноизмерна и скандализирана перспектива българският дневен ред почти напълно изгуби очертанията си през изминаващата година. Политическото противопоставяне подмени усилията за изграждане на свързаност и ефикасност в управлението.Тази година бе белязана от ново равнище на партийна конфронтация. Тя започна в края на миналата година с усилията да бъде компрометирано българското председателство на Съвета на Европейския съюз и продължи да определя тона на политическия процес. Основният фактор на тази промяна е БСП. Радикализирането на публичното говорене и лансирането на все по-открито популистки тези не постигна нито по-висока подкрепа за опозицията, нито доведе до по-голяма ефективност в нейното парламентарно присъствие. Но допринесе съществено за замъгляването на процеса на вземане на решения и задълбочи общественото недоверие в институциите.Съществената идеологическа промяна в профила на БСП е по посока на национал-популизма. Партията все по-отчетливо се стреми към подкрепа сред избирателите на националистическите партии, изчерпвайки левите си идеи с реториката на т.нар. „развит социализъм“ и насърчаването на носталгия по тоталитарния режим от съветски тип. Тази промяна определя общото разположение на политическите партии в началото на предизборната кампания за Европейския парламент. „Визия за България“ се превърна в отчетлив маркер за тази трансформация. Претенцията за стратегическа промяна, която се съдържа в този документ, всъщност не представлява алтернатива на управлението.В освободеното от БСП пространство не желаят да навлязат нито АБВ, нито Движение 21, нито нови политически формации. Изглежда, че както в Европа, така и у нас социалистическите идеи изглеждат толкова дълбоко и трайно компрометирани, че никой не желае пряко да се свързва с тях.ГЕРБ продължава да се измества по посока на илюзорния политически център, търсейки все по-често постигането на компромис, като в същото време се опитва да поддържа почти напълно изоставеното от десните формации противопоставяне срещу пропагандата на БСП. Липсата на стратегически партньор при условията на тежък коалиционен формат на управление изтощава партията и налага все повече усилия за запазване на ясен политически профил на дясно-центристка народна партия.Десните формации почти напълно изоставиха противопоставянето си срещу БСП за сметка на критика към управлението. Те се опитват да изградят новия си облик чрез дебат за начина, по който ГЕРБ и ОП управляват, но това не изглежда достатъчно, за да спечелят отново доверието, дори на своите бивши избиратели. Докато те се опитват да се позиционират политически чрез критика на управлението, критично висок остава делът на онези, които дълбоко се съмняват в това, че десните формации в сегашния си вид биха могли да управляват или дори само да бъдат ефективен партньор на ГЕРБ.ДПС продължава да възстановява позициите си и да повишава влиянието си върху развитието на политическата ситуация. Като неизбежен партньор на БСП, но и като субект, на който ГЕРБ може да разчита, когато става въпрос за българското участие в НАТО или Европейския съюз, Движението успява да капитализира позицията си. През тази година ДПС за кратко радикализира позицията си спрямо управляващото мнозинство, след което отново изглежда готово да смекчи тона. То най-вероятно ще се придържа към тази тактика и през следващите месеци преди европейските избори, разчитайки на сравнително добър резултат.Една от най-интересните сюжетни линии на тази година е промяната в значението на партията Воля. Въпреки че това не привлече съществено обществено внимание, Воля се оказа първата българска партия, разпозната като партньор на най-големите европейски националистически формации. Това я поставя в ролята на пряк конкурент на НФСБ, ВМРО и Атака, както и на гравитиращата към същото поле БСП. Включването на Воля в битката за доверието на онези общо около 16 % от всички български избиратели, които симпатизират и евентуално биха подкрепили националистически формации, прави това политическо поле остро конкурентно и в същото време – стратегически важно за това как България ще допринесе за баланса на политическите сили в следващия Европейски парламент.Развитието на политическата ситуация привлича повече обществено внимание, отколкото съществените въпроси, свързани с качеството на управлението. През тази година политическият елит и администрацията показаха, че са в състояние да се мобилизират и да постигат конкретни резултати в режима на председателството на Съвета на Европейския съюз. В същото време правителството не успя да удържи постигнатия ритъм в месеците след края на активната фаза на председателството. Това позволи да бъдат разгърнати серия от протестни сценарии, които почти напълно замъглиха постигнатото в първата половина на годината.Управленският дневен ред продължава да бъде почти неразличим за мнозинството от българските граждани. През тази година правителството навлезе в съществената фаза на административната реформа. След срива на Търговския регистър, около темата за информационната обвързаност и развитието на електронните услуги бяха предприети много важни действия, включително и по отношение на общото управление на съществуващите и непрекъснато възникващи регистри.Тази година беше важна с предприетите промени в сферата на образованието, социалната политика и здравеопазването. Подготвените промени в Закона за регионалното развитие по същество ще създадат не само ново деление на районите за планиране, но и нова основа за политиките на регионално развитие. Този управленски дневен ред оказва пряко влияние върху качеството на живота на българските граждани, но той остава встрани от общественото внимание.Публичното говорене изтощава все по-бързо смисъла на въпросите, свързани с управлението, замествайки ги с политически оценки и партийно противопоставяне. Нито веднъж най-често задаваният през тази година въпрос за евентуални предсрочни избори не беше свързан с качеството на управлението или с решенията, от които реално зависи общественото благосъстояние. Отговорите също нямаха връзка с управлението, а с безкрайните сметки за тенденциите в обществените настроения и интересите на коалиционните партньори.И през тази година разговорът за управлението не успя да доминира в обществения дебат. Това е проблем, защото от една страна управленските решения не успяват да ангажират гражданското участие, а от друга – мнозинството от хората продължават да формират своята представа за управлението през призмата на политическите си пристрастия.Нечленоразделното политическо говорене хвърля все повече думи на вятъра, без да произвежда среда за управленски решения. Всяка от водените политики попада за кратко в полезрението на обществото и то само чрез скандал - в случаите, когато някой не е обяснил както трябва нещо или когато нещо не се е случило така, както е било планирано. Всъщност, в общественото мнение не се отразява цялостният процес на управлението, а само отделните негови проблеми.Политиците не желаят да говорят за управление, а администрацията предпочита да се придържа към строго процедурния си стил. Това не е само проблем на комуникационни умения. Ако дадена поредица от управленски действия не може да бъде обяснена разбираемо, това означава, че тя не е осмислена цялостно, а нейното изпълнение не се възприема като част от последователно прилагана стратегия. Имаме толкова много стратегии, че вече изглежда почти невъзможно проследяването на каквато и да било последователност при тяхното изпълнение.И през тази година говоренето замъгляваше разбирането за това какво точно се случва. Освен в случаите, когато това бе търсен ефект, публиката продължава да бъде все така зле информирана относно дневния ред на управлението, скептично настроена спрямо перспективите за развитие и податлива на пропагандни внушения, които на свой ред се възпроизвеждат като политически и електорални нагласи.", "date": "2018.12.24", "title": "Политическата 2018 година: Думи на вятъра"}
{"url": "https://offnews.bg/obshtestvo/patriarh-neofit-nikoj-ne-triabva-da-ostava-sam-v-sviatata-nosht-na-ro-694432.html", "text": "Вестта за Христовото раждане отново отеква навсякъде около нас - в нашите храмове и в нашите домове, в нашите души и в нашите сърца, тържествено възвестявайки настъпването на благоприятната Господня година и началото на Богодаруваното ни спасение. Това се казва в Рождественското послание на Негово Светейшество българския патриарх Неофит.  „Възлюбени в Господа чеда на светата ни Църква, обични братя и сестри, В тихата и свята нощ на Рождеството на Божия син сърцата ни и мислите ни отново се устремяват към Витлеемската пещера, където с раждането на Богомладенеца за целия свят настъпи нова епоха и откъдето за всеки изгря нова надежда и вече никой не е само, защото с нас е Бог. В тази нощ на радостта и на надеждата бързаме и вие, заедно с пастирите и мъдреците, да се поклоним пред величието на безпределната Божия любов, да прославим заради нас и нашето спасение въплътилия се Бог и да приемем светлина от незалязващата светлина, изгряла в нашия свят с идването на Богомладенеца.Вестта за Христовото раждане отново отеква навсякъде около нас - в нашите храмове и в нашите домове, в нашите души и в нашите сърца, тържествено възвестявайки настъпването на благоприятната Господня година и началото на Богодаруваното ни спасение. В светлината и в благодатния мир на тази свята нощ никой около нас не трябва да остава сам и безнадежден, лишен от утеха, внимание и любов, защотозатова дойде сред нас Христос, за да дарува на всички ни мир, надежда, светлина и живот. И призова към себе си всички отрудени и обременени, онеправдани и обезнадеждени, защото такава е волята Божия - бедните духом да наследят Царството, плачещите - да се утешат, гладните и жадни за правда - да се наситят, чистите по сърце - да видят Бога и всички да се нарекат синове Божии и Божии приятели и да наследят Царството, приготвено за чедата на небесния ни Отец още от създание мира.Затова, възлюбени, нека в тази нощ отворим сърцата и душите си за радостта от Рождеството на Спасителя и за всички наши ближни, които са в недостиг и нужда, в беда и в лишение, в страдание и безутешност. И като видим в тях самия днес раждащ се за нас Господ, да бъдем негови истински следовници и подражатели в изява на онази дейна любов, на която сам той ни учеше и към която ни призоваваше.Нека в святата и благословена нощ на Рождеството, проблесналата с идването на Богомладенеца светлина грее навсякъде около нас и чрез нас, свидетелствайки за величието на Божия промисъл и за необятната Божия любов и грижа за всички нас, сътворените по Негов образ и по Негово подобие любими и свидни негови чеда.В светлата нощ на Боговъплъщението отечески поздравявам всички Вас - верните чеда на Светата ни Църква, с настъпващия Рождественски празник и отправям първосветителски благослов към събралите се около празничната трапеза на Бъдни вечер за мирни и щастливи дни, за благоденствие във Вашите домове, обични чеда и близки. Благодатта, мирът и любовта на Раждащия се Богомладенец да бъдат с всички нас!Честито Рождество Христово!”", "date": "2018.12.24", "title": "Патриарх Неофит: Никой не трябва да остава сам в святата нощ на Рождество Христово"}
{"url": "https://offnews.bg/politika/makedonskite-balgari-ot-bkks-iskat-zakrivane-na-dabch-694423.html", "text": "Българският културен клуб в Скопие споделя идеята за закриване на ДАБЧ и призовава за нова политика към българските общности по света. Постоянните скандали и демонстративната некомпетентност, съпътстващи работата на Държавната агенция за българите в чужбина (ДАБЧ) през последните години, повдигат основателно въпроса за целесъобразността от съществуването на ведомството в настоящия му вид, имайки предвид неговите правомощия, административен капацитет и възможности за реално положително въздействие върху живота на българите по света, смятат от БККС. В текста си от БККС пишат още: Съществувала исторически под различни имена (Славянски комитет, Комитет за българите в чужбина и Държавна агенция за българите в чужбина) тази институция напоследък е изоставила добрите традиции и присъщите си функции на комуникатор и поддръжник на българските общности зад граница и е поставила центъра на тежестта почти изцяло върху издаването на удостоверения за български произход – една чисто административна роля, с висок корупционен риск, по същество дублираща функциите на други оторизирани министерства и ведомства.Българският произход на кандидатите за гражданство може спокойно да се установява от дирекция „Българско гражданство“ на Министерството на правосъдието въз основа на прякото действие на Закона за българите, живеещи извън Република България и на принципа „едно гише“, без висене на множество опашки пред министерства и ведомства. ", "date": "2018.12.24", "title": "Македонските българи от БККС искат закриване на ДАБЧ"}
{"url": "https://offnews.bg/obshtestvo/lekar-otreche-zelevata-chorba-i-shkembeto-sled-prepivane-694424.html", "text": "Зелевата чорба е народно средство срещу махмурлук, но е опасна за хората с високо кръвно, защото е много солена и кисела. Не бива да се приемат повече от 200 грама от нея. Срещу препиването по празниците най-добре да се приемат бульони и много вода. Това съветва гастроентерологът доц. Миглена Георгиева, началник на Втора детска клиника в университетската болница \"Св. Марина\" във Варна, в интервю за БТА. Най-важното е да не се прекалява и напитките да не се смесват, подчерта лекарят. Тя предупреждава хората със стомашни проблеми да внимават с червеното вино. Шкембето дразни стомаха, за прочистване на организма след препиване по-добре действат леките супички. Доц. Георгиева отрече категорично принципът \"клин клин избива\", защото по думите й така се увеличават токсичните вещества в организма. Родителите да не разрешават на тийнейджърите да пият повече от 10 грама твърд алкохол или 100 грама бира или вино, заяви гастроентерологът.И още  съвети за майките и бащите: децата да не преядат с шоколад, да ограничават сладкишите с оцветители, защото те водят до алергични реакции. Никой не бива да преяжда, подчерта още доц. Миглена Георгиева. ", "date": "2018.12.24", "title": "Лекар отрече зелевата чорба и шкембето след препиване"}
{"url": "https://offnews.bg/112/shefat-na-granichna-politcia-vav-vma-sled-katastrofa-sas-sluzhebnia-mu-694425.html", "text": "Директорът на Гранична полиция Светлан Кичиков е настанен във ВМА, след катастрофа на магистрала \"Тракия\" вчера. Той е в болницата с травми по лицето, но без опасност за живота, съобщи БТА. Директорът на „Гранична полиция” главен комисар Светлан Кичиков е пострадал в катастрофа на автомагистрала „Тракия“ при 95 км. в посока София, съобщи по-късно говорителят на ОДМВР Мирослав Стоянов. В катастрофата са участвали джип и ТИР. В джипа е бил Кичиков със семейството си, уточни Стоянов, цитиран от Фокус. Главен комисар Светлан Кичиков и семейството му са транспортирани в болницата в Пазарджик за оказване на лекарска помощ, като нараняванията на жена му и децата са повърхностни, а неговите травми са в областта на главата. Той е без опасност за живота, коментира Стоянов.По неофициална информация Кичиков е пътувал със служебен автомобил. Вътрешният министър Младен Маринов е разпоредил проверка по случая с катастрофата с директора на Гранична полиция , главен комисар Светлан Кичиков, съобщи БНР. За инцидента вече е образувано и следствено дело.", "date": "2018.12.24", "title": "Шефът на Гранична полиция във ВМА след катастрофа със служебния му автомобил"}
{"url": "https://offnews.bg/sviat/vulkanat-etna-izrigna-v%c2%a0sitcilia-694442.html", "text": "Вулканът Етна изригна днес и изхвърли облаци от пепел в небето. Това наложи затваряне на въздушното пространство в района. Летището в град Катания временно спря да приема полети заради намалената видимост.В зоната на Етна днес са регистрирани повече от 130 случая на сеизмична активност, сред които и трус с магнитуд 4 по скалата на Рихтер.Вулканът изригна към 13 ч. българско време.", "date": "2018.12.24", "title": "Вулканът Етна изригна в Сицилия"}
{"url": "https://offnews.bg/politika/chasove-predi-badni-vecher-borisov-posreshtna-delegatcia-ot-sauditska-694438.html", "text": "Премиерът Бойко Борисов се срещна в Министерския съвет днес с принц Турки Бин Мохамед Бин Фахад Бин Абдулазис Ал Сауд, съветник в Кралския двор на Саудитска Арабия, и водена от него делегация.Българският премиер и саудитският принц са обсъдили \"двустранното сътрудничество в областта на инфраструктурата, енергетиката, индустрията и хранително-вкусовата промишленост.\"\"Провелите се днес разговори са част от установения диалог след официалното посещение на премиера Бойко Борисов в Кралство Саудитска Арабия в края на ноември 2017 г., когато за първи път в историята на двустранните отношения се осъществи визита на толкова високо равнище. В изпълнение на постигнатите тогава договорености в Рияд е и настоящото посещение на принц Турки Бин Мохамед Бин Фахад Бин Абдулазис Ал Сауд\" - съобщиха тази вечер от правителствената пресслужба.Саудитска Арабия е перспективен външноикономически партньор на България, посочи Борисов при разговора си с принц Турки Бин Мохамед Бин Фахад Бин Абдулазис Ал Сауд.От своя страна саудитският принц е изразил \"сърдечна благодарност за гостоприемството и приветства сътрудничеството на най-високо ниво между двете страни.\"„Днешното посещение е потвърждение на това. Ще работим за успешно реализиране на всички идеи в областта на икономиката, търговията и политиката“, каза принц Турки Бин Мохамед Бин Фахад Бин Абдулазис Ал Сауд.В ръководената от него делегация са още съветникът към Генералния секретариат на Министерския съвет Ахмед Агил Алхатиб, заместник ръководителят на Саудитския фонд за развитие Халид Сулайман Алхудайри, съветникът по международните отношения Хайфа Джедеа, служителите от Кралския двор Фаваз Мохамад Алхажри и Тамер Мохамед Алхухайни и заместник директорът по киберсигурността Мохамед Салех Алхомрани.В рамките на разговорите със саудитската делегация е договорено посещение на министъра на икономиката Емил Караниколов в Саудитска Арабия, където с неговия колега да \"започнат работа по конкретни проекти.\"", "date": "2018.12.24", "title": "Часове преди Бъдни вечер Борисов посрещна делегация от Саудитска Арабия"}
{"url": "https://offnews.bg/futbol/despodov-mozhe-da-stane-saotbornik-na-ivelin-popov-v-spartak-694427.html", "text": "Нападателят на националния ни отбор и на ЦСКА Кирил Десподов може да осъществи трансфер в Спартак Москва още в първите дни на новата година, пише \"24 часа\".22-годишният футболист ще стане съотборник на Ивелин Попов при \"червено-белите\" от руската столица, ако клубът продаде звездата си Луис Адриано.Бразилският национал, който получава по 3 млн. евро на сезон плюс бонусите, е пред трансфер в Интернасионал. 31-годишният бивш нападател на Шахтьор Донецк, който дойде в Москва след кратък престой в Милан, е желан от родния си клуб и ако бъде продаден един от вариантите за негов заместник е именно Десподов.ЦСКА иска 4 млн. евро за родения в Кресна футболист, което не е проблем за Спартак. За интерес от страна на московчани към Десподов се заговори миналата зима, когато Ивелин Попов призна, че лично е препоръчал сънародника си.Треньорът Олег Кононов стяга солидна зимна селекция, след като отборът се провали в Лига Европа, финиширайки на последно място в групата. Спартак не е убедителен и в първенството, като през първия полусезон завърши на 4-о място в класирането, на 6 точки от лидера Зенит.", "date": "2018.12.24", "title": "Десподов може да стане съотборник на Ивелин Попов в Спартак"}
{"url": "https://offnews.bg/tenis/dzhulia-terzijska-vinagi-mi-e-bilo-mechta-da-igraia-za-balgaria-694428.html", "text": "- Джулия , намираме се в края на 2018-а година. Успя да направиш сериозен скок в ранглистата. Доволна ли си от постигнатото през тази година ?- Доволна съм от представянето си през тази година, но разбира се можеше да бъде и по-добре. По принцип съм доволна, а годината мина и без някакви сериозни контузии.- Спечели три титли на сингъл в Шарм Ел Шейх (Египет), там ли беше най-силното ти представяне?- В Шарм Ел Шейх се чувствам добре. Климата ми харесва, времето е топло и сухо. Но любимия ми турнир от тази година беше в Поатие (Франция).- Направи много силен турнир в Поатие с награден фонд от 80 хиляди долара. Там спечели и сет срещу №55 в света Полин Парментие.- В Поатие играх добре през целия турнир и показах какво мога. Много малко не ми достигна срещу Парментие. Започнах лошо, но след първия сет поправих някои неща и започна да се получава. Мисля, че разликата не е сериозна. Просто тя беше по-опитна.- Също така имаш три титли през годината в турнира на двойки ? Харесва ли ти играта на двойки ?- Обичам да играя на двойки. По-забавно е. Ние сме отбор и трябва да се подкрепяме. Харесва ми да се чувствам все едно играя отборен спорт.- Към какво е насочена подготовката ти в момента. На какви турнири ще наблегнеш през следващата година ?- През следващата година искам да успея да играя и в турнири на WTA, но с тази промяна в ранглистите все още не съм сигурна какво ще играя. Всички са объркани.- През тази година дебютира за националния отбор на България в турнира „Фед къп“. Какво беше преживяването?- Винаги ми е било мечта да играя за България и това беше страхотно преживяване. Надявам се пак да участвам.- Изключително силни противници очакват България на турнира на „Фед къп“ през следващата година ?- Противниците са силни. Така е. Но ние сме лъвчета и ще се борим и раздадем. Напълно съм сигурна в това!- Имаше ли време за почивка след края на сезона? - Имах време за почивка, не много дълга. Все пак беше достатъчна.- Какво обичаш да правиш в свободното си време ?- В последно време в свободното си време уча испански и просто си почивам. Пълна почивка, защото през подготовката сме постоянно изморени.- Какво си пожелаваш за следващата година ?- За Новата година си пожелавам най-много здраве, късмет и много успехи!", "date": "2018.12.24", "title": "Джулия Терзийска: Винаги ми е било мечта да играя за България"}
{"url": "https://offnews.bg/futbol/ot-levski-izprashtame-godina-v-koiato-minahme-prez-vazhodi-i-spadove-694430.html", "text": "От Левски отправиха пожеланията си за предстоящите празници. \"Сините\" правят и лека равносметка на своята година, като отбелязват, че тя е преминала през възходи и спадове.\"Левскари,\".", "date": "2018.12.24", "title": "От Левски: Изпращаме година, в която минахме през възходи и спадове"}
{"url": "https://offnews.bg/zimni/zvezda-spira-s-biatlona-zaradi-problemi-sas-sartceto-694441.html", "text": "Руският биатлонист Антон Шипулин е пред обявяване на съдбоносното решение за прекратяване на кариерата. Олимпийският шампион от Сочи 2014 изпраща тежка година - първо не беше допуснат до участие на игрите в Пьончанг, а за последно името му беше замесено в разследване на австрийската полиция за употреба на допинг от страна на руския отбор.31-годишният Шипулин не се е състезавал през настоящия сезон. Първото му състезание ще бъде на 29 декември, когато ще кара в старта на стадиона в Гелзенкирхен заедно с Екатерина Юрлова - Перхт.За намеренията на Шипулин намекна още преди време руският коментатор Дмитрий Губерниев. Шипулин има титла от Сочи с щафетата, както и бронз от Ванкувър 2010. Той е световен шампион за 2017 година и има общо шест подиума от планетарни форуми.Официално Шипулин ще посочи проблеми със сърцето. Сестра му - Анастасия Кузмина, която се състезава за Словакия, смята, че брат й е уморен от непрекъснатото замесване на името му с употребата на допинг, макар да не е давал положителна проба.\"На негово място отдавна да бях спряла със спорта\", коментира Кузмина, която също кара последен сезон.", "date": "2018.12.24", "title": "Звезда спира с биатлона заради проблеми със сърцето"}
{"url": "https://offnews.bg/bojni/amerikanetc-smiata-che-ufc-e-udarila-danoto-s-habib-694435.html", "text": "Американският боец от смесените бойни изкуства Колби Ковингтън смята, че най-популярната верига в спорта UFC е стигнала дъното заради Хабиб Нурмагомедов.Американецът не за първи път се изказва критично по адрес на състезаващия се под флага на Русия дагестанец. Повод за думите му отново стана поведението на Хабиб след мача с Конър Макгрегър, когато той прескочи огражденията на октагона и налетя на човек от публиката, оказал се един от треньорите на Макгрегър.\"По-лошо от това не може да бъде. Достигнахме абсолютното дъно, след като любителят на овцете Хабиб излезе от октагона и постави под заплаха живота на невинни хора. В наши дни всичко продава\", коментира Ковингтън пред сайта MMA Fighting.Самият Ковингтън е доста противоречива фигура, тъй като непрестанно привлича вниманието със смелите си заключения. Той също така определи Макгрегър като \"свършил със спорта наркоман\", а всички бразилци за \"мръсни животни, които ще бие наред\".\"Аз съм лошият герой. В реалния живот побеждават само лошите и злодеите\", казва в свое интервю американецът.", "date": "2018.12.24", "title": "Американец смята, че UFC е ударила дъното с Хабиб"}
{"url": "https://offnews.bg/kultura/tova-li-e-naj-malkata-biblioteka-v-italia-video-694094.html", "text": "Антонио Ла Кава е пенсиониран преподавател, който продължава да реализира своята учителска мисия. Той превръща триколесното си превозно средство в малка мобилна библиотека, за да разпространи радостта от четенето сред децата .Неговата библиотека на колела се нарича \"Bibliomotocarro\" и радва децата в една от най-бедните италиански провинции, съобщава Би Би Си.В продължение на почти двадесет години, Антонио пътува до хълмовете и планините, като доставя книги за децата и в най-отдалечените общности., убеден е Антонио.", "date": "2018.12.24", "title": "Това ли е най-малката библиотека в Италия? (видео)"}
{"url": "https://offnews.bg/temida/ivancheva-kakvo-oznachava-3-po-75-a-15-000-kakvo-znachi-694420.html", "text": "Апартаментът ми е около 50 квадрата, всичко, което имам, е от родителите ми. Никога не съм била фризьорка, занимавах се с международен превоз и имам някакви банкови сметки. Това разказа отстранената кметица на \"Младост\" Десислава Иванчева, която от вчера е под домашен арест, след като прекара над 8 месеца в килията като подсъдима за подкуп от 56 000 евро. Никога не съм виждала тези пари, не съм ги пипала, това е постановка, подхвърлени са ни в колата, за да бъдем набедени, заяви Иванчева. Александър Ваклин изобщо не ми е приоритет, фактът, че 4 пъти го питам как се казва, е ясно, че не го познавам, коментира тя. Никога не съм искала пари от Ваклин, категорична бе отстранената кметица. За изтеклите СРС, в които Иванчева казва \"3 пъти по 75\", тя обясни: Мога да кажа много варианти, засега се забавлявам как медиите разсъждават.А за прокуратурата 15 000 какво означава - оферта да ме отстранят?, отговори с въпрос Иванчева, като цитира друго СРС.По думите й 20 евро на квадрат пък означава цена за дарение - за детски площадки, огради, осветление, кой каквото има, каквото даде, каза още тя. За третия подсъдим освен нея и бившата й заместничка Биляна Петрова - Петко Дюлгеров, Иванчева заяви, че са се срещали много пъти по различни въпроси. По думите на Иванчева прокуратурата коригира и намества данните, свързани с делото.", "date": "2018.12.24", "title": "Иванчева: Какво означава '3 по 75'? А 15 000 какво значи?"}
{"url": "https://offnews.bg/interviu/dzhejms-darsi-kogoto-madona-izbra-za-kral-eduard-viii-za-roliata-si-693967.html", "text": "Финалният епизод на епичния сериал  можете да проследите на 24 декември, от 22:00, по новия драматичен канал .Ето какво споделя за снимките в грандиозната продукция един от актьорите Джеймс Дарси, който влиза в ролята на Синклер.\"Играя ролята на британеца, чийто бизнес е свързан със Съпротивата. Спомням си оригиналния филм \"Подводницата\" (Das boot), страхотно ми хареса. Когато чух, че историята ще оживее отново в тази поредица, бях заинтригуван. Особено заради това, че тя ще разшири гледната точка и извън ставащото на борда.\"Дарси смята, че екипът се е справил блестящо, снимайки във възможно най-автентична обстановка. \"Цялата атмосфера на локациите и снимачната площадка сякаш ни върна в разгара на Втората световна война, обстановката сама по себе си върши част от работата ти\", споделя той.\"Дори ако го погледна в личен план, снимките бяха на невероятни места. Никога не бях ходил в Прага, нито в Ла Рошел (пристанищен град във Франция - б.р.). Забележително красиви са!\", казва актьорът.Част от замисъла за историческа достоверност включва международен каст и герои, всеки от които говори на автентичния за персонажа език.\"Работата по сериала вървеше на няколко езика.  Не си спомням досега да съм работил с екип, в който всички актьори говорят различни езици. Определено това бе интересна концепция. В моите сцени, например, не говорим на немски, а на смесица от френски и английски. Французите говорят на френски, отговорите идват на английски с по някое вмъкнато изречение на френски. Беше наистина забавно. Моят герой не е никак харесван от французите, той почти не говори френски\", разказва Джеймс Дарси.Актьорът е роден в Лондон през 1975 г. Завършил е актьорско майсторство в Австралия и в Лондон.Сред популярните му роли е тази на Шерлок Холмс в телевизионния филм \"Шерлок: Дело на злото\". През 2011 г. изиграва крал Едуард VIII във филма на Мадона \"Ние. Вярваме в любовта\".Сериалът \"Подводницата\" е в 8 части и е продължение на историята, разказана от супер успешния едноименен филм от 1981 г. Действието във филма приключва през декември 1941 г., а в сериала започва от 1942 г. И двете продукции са по романа на Лотар-Гюнтер Бухайм от 1973 г., но сериалът използва материал и от продължението на Бухайм от 1995 г. \"Крепостта\". Автентичен и верен на оригинала, новият сериал разказва много по-голяма история, която включва нова подводница, нов екипаж и нова мисия. Завладяващите сюжетни линии са две и се случват паралелно – по вода и на сушата.Вижте и какво разказват за сериала  (в ролята на Симон Щрасер) и  (Самюел Грийнууд). е най-новият канал от семейството на Viasat History и TV1000, достъпен вече и във VIVACOM TV на позиция 55 за DTH в пакет TV 2L и на позиция 76 за IPTV в пакет TV 2L+, както и в мрежата на А1 на позиции за DTH – 60, за DTV (кабелна) – 214, за IPTV (Premium) - 201. ТВ каналът е наличен и в ТЕЛЕКАБЕЛ - на HD позиция 228, SD канал 185, Силистра ТВ – 173 канал, TV SAT COM - 23/24, в NetWorx – на позиция 230, както и в София – чрез NET1 на 129 канал.Сред премиерите в стартовата схема на  преди година бе създаденият от изцяло дамски творчески екип „Блудници“, в чийто втори сезон от 1 октомври участва и Лив Тайлър, както и разкошният „Версай“; в средата на март дебютира испанският трилър хит „Чумата“, на Цветница - „Миниатюристът“ по бестселъра на Джеси Бъртън, издаден и у нас, а през лятото - всички сезони на култовия „Династията на Тюдорите“. На 16 септември бе премиерата на фентъзи поредицата в 13 части „Беоулф: Завръщане у дома“, а на 18 октомври 2018 г. дебютира култовият „Вавилон в Берлин“ (Babylon Berlin). 26 ноември е премиерната дата на ТВ събитието на годината – „Подводницата“.Можете да гледате първите епизоди на няколко от сериалите по  онлайн свободно на: .", "date": "2018.12.24", "title": "Джеймс Дарси, когото Мадона избра за крал Едуард VIII, за ролята си в 'Подводницата'"}
{"url": "https://offnews.bg/tenis/stan-vavrinka-progovori-balgarski-694429.html", "text": "Стан Вавринка, носител на три титли от „Големия шлем“ (Australian Open 2014, „Ролан Гарос“ 2015 и US Open 2016), се върна към участието си на Sofia Open и в навечерието на Коледа поздрави българските си фенове на български език. Следваният от милиони в социалните мрежи швейцарец публикува снимка пред храм-паметника „Свети Александър Невски“.„Връщам се към февруари 2018 г., когато играх за първи път на Sofia Open и успях да посетя красивата катедрала “Александър Невски“. Очаквам с нетърпение да се завърна на турнира в София през февруари 2019-а. С толкова силни тенисисти съм сигурен, че ни очакват епични битки на корта. Надявам се да видя всички мои фенове да ме подкрепят в залата“, написа на английски Вавринка.А след това показа уважение и завърши с обръщение на български: „Нямам търпение да се видим в София, мои български приятели!“„Развълнувани сме, че се завръщаш да играеш в турнира в София и нямаме търпение да видиш повече от нашия красив град. Весела Коледа, щастлива Нова година и късмет на старта на твоя тенис сезон, Стан“, отговориха му от екипа на Sofia Open.Освен бившият №3 в света Стан Вавринка в „Арена Армеец“ от 3 до 10 февруари 2019 г. ще играят и още седем играчи от топ 30 в световната ранглиста: №11 в света Карен Хачанов (Рус), №15 Стефанос Циципас (Гър), №16 Данийл Медведев (Рус), №21 Николоз Басилашвили (Груз), №24 Роберто Баутиста Агут (Исп), №28 Фернандо Вердаско (Исп) и №29 Гаел Монфис (Фр).Билетите за Sofia Open 2019 са в продажба в мрежата на Eventim.", "date": "2018.12.24", "title": "Стан Вавринка проговори български"}
{"url": "https://offnews.bg/obshtestvo/oblachno-no-vse-oshte-toplo-shte-e-vremeto-dnes-dazhd-i-po-moreto-694414.html", "text": "Облачно ще е времето днес, след обяд ще завали дъжд, първо в Северозападна България, после и в цялата страна. Вятър ще донесе студен въздух вечерта. Максималните температури през деня обаче ще са между 8 и 13 градуса, според прогнозата на НИМХ.  Ще вали дъжд и край морето, където сред вълните от 2-3 бала ще е два пъти по-студено, отколкото на брега. Максималните температури ще са съответно до 7 и до 14 градуса. Силен, по върховете и бурен вятър, ще духа в планините. Над 2000 метра ще завали сняг, температурите там няма да надхвърлят 3 градуса. Доста по-топло - до 9 градуса, ще е на височина 1200 метра. През нощта срещу Коледа ще застудее, на 25 декември облаците временно ще се разкъсат, преваляванията ще са слаби. Максималните температури ща са между минус 1 и 4 градуса. ", "date": "2018.12.24", "title": "Облачно, но все още топло ще е времето днес, дъжд и по морето"}
{"url": "https://offnews.bg/obshtestvo/tri-dni-bez-sinia-i-zelena-zona-v-sofia-zabraniavat-parkiraneto-okolo-694402.html", "text": "Три дни платените зони за паркиране в София няма да работят, съобщи ЦГМ. От днес до 26 декември, както и на 1 януари, паркирането по улици и булеварди е безплатно. Във всички останали дни обаче важат правилата за паркиране в синя и зелена зона. От 16:00 часа днес до отпадане на необходимостта на 25 декември се забранява престоят и паркирането на пътни превозни средства на пл. \"Св. Александър Невски\". ", "date": "2018.12.24", "title": "Три дни без синя и зелена зона в София, забраняват паркирането около 'Св. Александър Невски'"}
{"url": "https://offnews.bg/obshtestvo/badni-vecher-e-vreme-za-zhelania-evgeni-i-zheni-cherpiat-za-imen-den-694360.html", "text": "Християнското семейство се събира довечера около масата на Бъдни вечер, както се нарича денят преди Рождество Христово. Бъдни се свърза с бдение, както и с бъдеще, символиката подсказва за предстоящото чудо.Православната църква почита на 24 декември Св. мчца Евгения.  Името е от гръцки произход и означава \"благородна\".Света Евгения била римлянка, дъщеря на знатни родители - езичници. Баща й Филип бил управител на град Александрия и целия Египет. Тя се отличавала с бляскаво образование и красота. Девойката обаче се увлякла по християнството, напуснала родната къща и преоблечена като мъж, отишла в един мъжки манастир, където била покръстена, станала монах и след смъртта на игумена била единодушно избрана на негово място. Придобила голяма известност, изцерявайки бедните чрез молитва. Така приковала вниманието на една зла жена - Мелантия, която тя излекувала. Мелантия пожелала да прелъсти Евгения, защото я смятала за мъж. Като не успяла, тя я наклеветила, че уж преоблечената като мъж жена се опитала да я прелъсти.Евгения била арестувана и се видяла принудена да разкрие самоличността си на управителя на града - нейния роден баща. Семейството й се зарадвало, че е жива, и всички приели нейната вяра, за което Филип бил уволнен. След смъртта му близките се върнали в Рим и заживели в имение вън от града. Евгения предала вярата си на една знатна девойка - Васила, за което и двете били осъдени на страдания и посечени на самия ден Рождество Христово в 262 г. Клавдия погребала дъщеря си в своето имение извън града и сама скоро след това се поминала, като била предупредена насън за своята смърт от дъщеря си мъченица Евгения. Заедно с Евгения били обезглавени и намиращите се при нея Прот и Якинт, задето не искали да вземат участие в едно езическо жертвоприношение.Бъдни вечер се нарича още Малка Коледа и Мали Божич. Според традицията на трапезата се слагат нечетен брой постни ястия - 7, 9 или 11. Обичаят изисква да се сложат на масата храни, които набъбват, за да растат късметът, щастието, здравето и плодородието. Централно място заема содената питка с паричка - в чието парче е парата, той ще е най-големият късметлия. Сервират се боб, зелеви сарми с ориз, пълнени сухи чушки, тиквеник, ошав, орехи, плодове, чесън и др. На трапезата на Бъдни вечер задължително трябва да се сложи и сол, за да не влязат в къщата болестите и раздорите.Всеки трябва да опита всички ястия, за да му върви през следващата година. Масата не се вдига, според вярванията - за да могат да дойдат близките покойници да вечерят.", "date": "2018.12.24", "title": "Бъдни вечер е време за желания, Евгени и Жени черпят за имен ден"}
{"url": "https://offnews.bg/sviat/vulkanat-anak-krakatau-oshte-e-aktiven-zhertvite-v-indonezia-nadhvarl-694417.html", "text": "Има опасност от ново цунами в Индонезия, вулканът Анак Кракатау продължава да е активен, местните власти предупредиха хората да не се приближават в пострадалия от стихията район. Подводно свлачище, предизвикано от Анак Кракатау, е довело до цунамито, което уби над 280 души на Суматра и Ява. Ранените са 1016, а 57 са безследно изчезнали, но се очаква броят им да нарасне още.Вулканът се намира на по-малко от 50 километра от бреговете на остров Ява и при образуването на приливна вълна няма да има почти никакво време за реакция.Изригването, което предизвикало подводното свлачище, е продължило по-малко 2 минути и половина.Властите предупреждават, че при ново цунами няма да има време за евакуация и единствената предпазна мярка е да се стои далеч от брега. Все пак в засегнатите райони влизат спасителни екипи. Много хора се водят изчезнали и търсенето им продължава.", "date": "2018.12.24", "title": "Вулканът Анак Кракатау още е активен, жертвите в Индонезия надхвърлиха 280"}
{"url": "https://offnews.bg/sviat/prokuraturata-v-istanbul-pogna-dvama-aktiori-obidili-erdogan-694415.html", "text": "Прокуратурата в Истанбул е започнала разследване срещу двама известни актьори, за които се твърди, че са обиждали президента Реджеп Ердоган и призовавали към преврат в тв шоу по опозиционната телевизия Халк. Това съобщи ДПА, като цитира държавната Анадолска агенция.Актьорите Метин Акпънар и Мюждат Гезен са извикани на разпит, след като в медиите се появили съобщения, че те обиждали президента и \"заплашвали с преврат и смърт\", се уточнява в съобщение на истанбулската прокуратура, цитирано от БТА. В токшоу Акпънар казал, че Турция трябва да си избере демократично правителство, в противен случай нейните лидери, цитирам, \"ще бъдат обесени с главата надолу или ще бъдат отровени в мазета и ще умрат\".По-рано вчера Ердоган разкритикува актьорите, без да ги споменава по име, с думите: Това са фалшиви актьори. Те ще си платят.Повече от 77 000 души са арестувани досега в Турция заради предполагаеми връзки с опита за преврат, извършен от група военни през 2016 г.", "date": "2018.12.24", "title": "Прокуратурата в Истанбул погна двама актьори, обидили Ердоган"}
{"url": "https://offnews.bg/futbol/el-maestro-gotov-sas-spisaka-za-selektcia-v-tcska-694426.html", "text": "Треньорът на ЦСКА Нестор Ел Маестро ще има водеща роля в зимната селекция. Той е направил няколко предложения за нови попълнения на почти всеки пост с изключение на върха на атаката, информира \"Тема Спорт\".Ел Маестро е дал списъка си през миналата седмица, когато се е провела голяма среща на ръководството. На нея са присъствали всички отговорни фактори в клуба. Били са обсъждани и други футболисти, които са наблюдавани от скаутите на клуба през есента. Ел Маестро е имал предложения и за лятната селекция, като всеки един от играчите е бил привлечен с изричното му съгласие.Сред обсъжданите имена във вторник са били двамата шведи от Сундсвал – вратарят Вилям Ескелинен и бранителят Ерик Бьоркандер. Те обаче на този етап не са приоритетни цели за Ел Маестро, макар че ситуацията около тях може да претърпи обрат. Самият треньор заяви в интервю, че е доволен от наличните играчи на тези два поста.Представители на ЦСКА са гледали Ескелинен и Бьоркандер в началото на декември при гостуването на АИК Стокхолм (0:0). С равенството Сундсвал отлага шампионските празненства на АИК, който си подпечатва първото място едва в последния кръг. Ескелинен и Бьоркандер са играли много силно в срещата. Впоследствие хора от ЦСКА са пътували още веднъж до Швеция.Те са водили преговори с ръководството на Сундсвал за стража Ескелинен, като поставената му цена от шведите е била 500 000 евро. Бьоркандер пък става свободен агент от 1 януари.\"Армейците\" не планират мащабна селекция през зимата, като се очаква да привлекат двама или трима нови. Шансовете за входящ трансфер на Тодор Неделев намаляват. Той е желан още от Лудогорец и клубове от чужбина.На “Армията” искат поне едно от новите им попълнения да е млад български футболист. ЦСКА държи под наблюдение 5-има играчи от родното първенство, които отговарят на този профил. Част от тях са били предложени от Ел Маестро.", "date": "2018.12.24", "title": "Ел Маестро готов със списъка за селекция в ЦСКА"}
{"url": "https://offnews.bg/sviat/tramp-podpisa-ukaza-za-iztegliane-na-amerikanskite-vojski-ot-siria-694418.html", "text": "Американският президент Доналд Тръмп подписа указа за предстоящото изтегляне на американските войски от Сирия. Тръмп обяви преди дни намерението си да изтегли американските военнослужещи от Сирия с аргумента, че групировката \"Ислямска държава\" е разгромена.Според американски официални представители изтеглянето на над 2000-те американски военнослужещи може да отнеме 60 до 100 дни. Решението предизвика остри критики в Съединените щати - както от демократи, така и от републиканци.", "date": "2018.12.24", "title": "Тръмп подписа указа за изтегляне на американските войски от Сирия"}
{"url": "https://offnews.bg/politika/stefan-danailov-bojko-oshte-e-po-silen-ot-prezidenta-ima-poveche-opi-694419.html", "text": "Като актьор съм постигнал много повече, отколкото като политик. Ако съм \"златното момче на българското кино\", в политиката съм \"симпатичното момче\". Това заяви актьорът Стефан Данаилов по бТВ. Президентът не е усмихнат, фуражката, която е носил, е пречката, коментира Данаилов, който бе начело на ИК, издигнал Румен Радев за президент. Корнелия Нинова си я харесвам, но когато не ме послуша, губи. Тази емоция, нейната, ми идва в повече. Малко се държи мъжки, аз предпочитам жената да си бъде жена. Инфантилно експанзивна е, така не може да се води сериозна партия, коментира още Данаилов. Той призна, че Нинова все още му иска съвети. ", "date": "2018.12.24", "title": "Стефан Данаилов: Бойко още е по-силен от президента, има повече опит в политиката"}
{"url": "https://offnews.bg/112/tezhka-katastrofa-i-dnes-mlad-mazh-s-opasnost-za-zhivota-694422.html", "text": "Тежка катастрофа е станала на пътя Казанлък-Стара Загора, млад мъж е с опасност за живота. Колата, управлявана от около 30-годишния мъж, се е врязала в мантинелата на лек завой до с. Тулово, където ограничението на скоростта е до 50 км.ч. Шофьорът е откаран в университетската болница с изключително тежки наранявания и реална опасност за живота.Пътният участък Казанлък -Стара Загора е сред най-опасните в страната с изключително тежки пътни инциденти, съобщива Нова тв. ", "date": "2018.12.24", "title": "Тежка катастрофа и днес, млад мъж с опасност за живота"}
{"url": "https://offnews.bg/obshtestvo/prof-pimpirev-pitkata-ni-na-antarktida-shte-e-omesena-s-lednikova-vo-694416.html", "text": "Българските полярници със своите гости-учени от Колумбия, Кипър и Монголия се подготвят да посрещнат светлите християнски празници Бъдни вечер и Коледа според нашенските старовремски традиции. Шеф-готвачът Уляна Яркова е подготвила за трапезата на Бъдни вечер само постни ястия като сарми с втасало тук кисело зеле, питка с пара омесена с ледникова вода, боб, ошав, сухи чушки пълнени с боб, зелник, картофена салата. Специално за празничната вечеря сме запазили няколко бутилки българско вино, съобщи проф. Христо Пимпирев. След повече от месец работа вчера отплаваха с испанския кораб Сармиенто де Гамбоа към Ушуая биолозите доц. Любомир Кендеров и д-р Ралица Зидарова, които се надяват на открити нови видове за науката. В ледените води на Южния океан с малката ни надувна лодка започнаха изследваната на колумбийската ни колежка на китове, косатки и тюлени, както и на д-р Росица Янева на замръзналата почва, мъхове и лишей. Климатологът проф. Георги Рачев и геоморфологът доц. Александър Сарафов установиха, че изминалата зима е била много топла, като минималната температура не е паднала под минус 19 градуса.Утре на Коледа ще запалим свещичка в православния ни параклис Св. Йоан Рилски пред уникалните икони рисувани тук в Антарктида от художничката Ганка Павлова. На празничния обяд ще хапнем вкусна капама по бански, а при хубаво време още следобед ще продължим научните изследвания.", "date": "2018.12.24", "title": "Проф. Пимпирев: Питката ни на Антарктида ще е омесена с ледникова вода"}
{"url": "https://offnews.bg/offtopic/naj-absurdnite-tarsenia-v-google-za-2018-ot-dezodorant-protiv-kotki-694196.html", "text": "Дали търсим информация, или не знаем отговора на въпрос - вече всичко можем да намерим в Google.PPC специалистите от  са събрали на едно място най-забавните търсения в Google у нас през 2018 г. Публикуваме ги и ние със запазен оригинален правопис:Очаквайте и втора част от поредицата.", "date": "2018.12.24", "title": "Най-абсурдните търсения в Google за 2018: от 'дезодорант против котки' до 'агенция за дървеници'"}
{"url": "https://offnews.bg/futbol/firma-ottegli-iskaneto-za-obiaviavane-v-nesastoiatelnost-na-levski-694440.html", "text": "Дело за обявяване на Левски в несъстоятелност няма да има. Това обяви единият от собствениците на фирма \"Титан 77\" – Емил Ботев.\"След проведена среща с г-н Красимир Иванов и уточняване на възникналите недоразумения в името на доброто сътрудничество и най-вече в името на Левски бих желал да ви информирам за следното: Постъпления за обявяване на ПФК Левски в несъстоятелност от страна на фирма \"Титан 77\" няма да има“, сподели Ботев пред \"България Днес“.Срещата с изпълнителния директор се е състояла в петък. Тогава отношенията между двете страни са изгладени. Както е известно, делото за несъстоятелност срещу Левски бе образувано на 13 ноември 2018 година, фирмата \"Титан 77\" се занимава с организиране на чартърни полети. Оказа се, че „сините“ дължат пари за чартъра до Малта в началото на годината. Тогава отборът беше на лагер в островната държава преди пролетния дял на сезон 2017/2018.В началото на миналата седмица Красимир Иванов обяви, че към фирмата било направено значително плащане и изрази недоумение от развитието на нещата.", "date": "2018.12.24", "title": "Фирма оттегли искането за обявяване в несъстоятелност на Левски"}
