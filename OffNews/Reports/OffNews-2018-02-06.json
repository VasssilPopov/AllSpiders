{"url": "https://offnews.bg/sviat/sasht-i-severna-koreia-otnovo-si-razmeniha-preduprezhdenia-za-iadreni-674341.html", "text": "САЩ и Северна Корея си размениха предупреждения за ядрени атаки по време на Конференция по разоръжаването в Женева.САЩ обявиха, че Пхенян вероятно след месеци ще е способен да нанесе удар с ядрена балистична ракета срещу континенталната им територия. Северна Корея пък подчерта, че Вашингтон обмисля изпреварващо нападение. Постоянният представител на САЩ в конференцията Робърт Уд каза още, че арсеналите на Китай и Русия се увеличават.\"Русия, Китай и Северна Корея увеличават своите арсенали, като засилват ролята на ядрените оръжия в своите стратегии за сигурност, а в някои случаи се стремят да разработват нови ядрени способности, за да заплашват другите мирни държави\", каза Уд, цитиран от Ройтерс и БТА.Изказването му беше посрещнато с неодобрение от делегациите от двете страни. В същото време Северна Корея обвини САЩ, че се опитват да влошат ситуацията на Корейския полуостров, като разполагат \"големи ядрени активи\" близо до границите ѝ и подготвят почвата за евентуален изпреварващ удар срещу нея.Като се има предвид естеството и мащабът на засиленото американско военно присъствие (в района), това се прави с намерение за нанасяне на изпреварващ удар срещу КНДР, каза севернокорейският дипломат Джу Йон-чхол.\"Ако твърдите, че искате мир, прекратете опитите си с ядрени и балистични ракети и спрете провокативното си поведение и заплахи\", отговори Уд.Изказванията идват, след като преди дни правителството на Доналд Тръмп обяви, че ще увеличи ядрения потенциал на САЩ. Това са поредните обвинения, които двете страни си отправиха. Напрежението между Вашингтон и Пхенян се засили в последните месеци след отправените заплахи от страна на американския президент Доналд Тръмп и лидера на Северна Корея Ким Чен-ун.", "date": "2018.02.06", "title": "САЩ и Северна Корея отново си размениха предупреждения за ядрени атаки"}
{"url": "https://offnews.bg/leka-atletika/trima-svetovnoizvestni-begachi-i-konsultanti-pristigat-v-sofia-prez-ma-674340.html", "text": "Спорт, тренировки, здравословно хранене, мотивация, предпазване от травми, терапия. Това са само част от темите на единствения по рода си семинар за активен начин на живот, който се провежда в България. Третото издание на \"Физкултура\" ще бъде на 10-ти март (събота) в Sofia Event Center и се очаква да привлече стотици активни, спортуващи хора.Сред основните лектори, които ще споделят опит и полезни съвети, са известният американски автор на тема фитнес, спортна психология и хранене - Мат Фитсджералд, британската ултраатлетка и модел Кати Джейн Л'ерпение и избягалият 44 маратона в 44 държави за 44 дни Питър Томсън. Те, заедно с още лектори и водещи на уъркшопи, ще помогнат на всеки, занимаващ се със спорт, да научи нещо ново и да се мотивира.Еднодневният семинар за активен начин на живот тази година ще бъде с още по-богата програма, с повече участници и в две зали. Тримата специални гост-лектори за пръв път ще представят свои мотивиращи истории пред българска публика, ще дадат полезни съвети и ще отговарят на въпроси.Американецът Мат Фитсджералд е хранителен консултант на някои от най-популярните здравословни марки за храни в света. Той е автор на книгата \"How Bad Do You Want It?\" или \"Колко силно го искаш?\", която предстои да излезе в превод на български език и ще бъде дискутирана по време на \"Физкултура 2018\".Кати Джейн Л'ерпение е единствената жена прекосила самостоятелно Великата китайска стена. Предизвикателството й отнема 6 месеца, а изминатите километри са 4500 (равносилно на 102 маратона). Сред впечатляващите постижения на Кати са преминаване от Белгия до Истанбул с велосипед, както и траверс на ледената шапка на Патагония - където е отново първата дама, справила се със задачата. За тези и други свои изпитания за физиката и психиката британката ще разкаже по време на семинара в София.Питър Томсън е друг лектор от Великобритания, който миналата година посети България по време на свое благотворително предизвикателство - 44 маратона в 44 европейски държави за 44 дни. Маратонът на Питър в София беше 10-тият му пореден и той успя да го завърши с подкрепата на Спортен клуб \"Бегач\". Каузата, за която британецът събира средства с проекта си, е насочена към хората с умствени и психични проблеми и цели да даде вдъхновение за предизвикване границите на мисълта и тялото.Сред останалите лектори, които ще застанат на сцената в голямата зала на семинара, са единственият българин непрофесионалист, преплувал Ламанша - Стефан Иванов; преминалият пеша от Мексико до Канада (над 4000 км) - Петър Ванев; спусналият се със сноуборд от връх Ленин (7134 м) Владимир Павлов; бягащият на дълги разстояния аржентино-италианец Хуан Пабло Савонити, който понастоящем живее в София и други обикновени хора, извършили необикновени неща.Освен мотивиращи лекции, в програмата за първи път тази година са включени и полезни уъркшопи, които ще дадат интересна насока и практични съвети на интересуващите се от спорт и здравословно хранене. Mалката зала на Sofia Event Center е предвидена за заниманията с инструктори, спортни професионалисти и кинезитерапевти, които ще предадат специфични умения и ще помогнат на присъстващите да подобрят спортните си постижения и начина си на живот.", "date": "2018.02.06", "title": "Трима световноизвестни бегачи и консултанти пристигат в София през март"}
{"url": "https://offnews.bg/112/zhena-ubi-novorodenoto-si-bebe-vav-vrachansko-674344.html", "text": "36-годишна жена уби новороденото си бебе в романското село Радовене.Вчера тя е захвърлила детето си във външна тоалетна, вероятно непосредствено след раждането му. Жената отскоро е в селото, където живее с мъж от ромски произход, който е и баща на убитото бебе. Той подал сигнал за случилото се на кмета на селото, след като видял жената да кърви, и малко по-късно в къщата пристигали полиция, спешна помощ и представители на Агенцията за закрила на детето. Причините за зверството още се уточняват от органите на реда. Жената има дете на 4 години, което е настанено в социална институция, пише бТВ.", "date": "2018.02.06", "title": "Жена уби новороденото си бебе във Врачанско"}
{"url": "https://offnews.bg/obshtestvo/abonamentat-za-bufernite-parkingi-na-metroto-skochi-tihomalkom-s-45-le-674346.html", "text": "Месечният абонамент за буферните паркинги на метростанциите поскъпна от 75 на 120 лева. Сумите се плащат от водачи, които паркират колите си в тях и през нощта, извън работното време на метрото. За новата цена на паркинга при метростанция \"Джеймс Баучер\" сигнализира читател на OFFNews. Мъжът бил изненадан от информацията на касата на метрото, че паркингите вече са към ЦГМ, а не към Метрополитън и за нова карта трябва да се обърне към охраната. Там пък го посрещнали с \"добър ден, цената вече е 120 лева\".Центърът за градска мобилност взе паркингите от Метрополитен с решение на Столичния общински съвет преди дни, \"Джеймс Баучер\" е първият, в който ЦГМ влиза във владение. На останалите на Ломско шосе и на Цариградско обаче цената за месечен абонамент също трябва да е 120 лева - всички паркинги, стопанисвани от Центъра, поддържат тази цена по решение на Борда на директорите отпреди повече от година. Сега автоматично цената е пренесена и за буферните паркинги на метрото, обясниха от ЦГМ за OFFNews. За да се промени цената, Бордът трябва да вземе решение на следващо заседание. Ако сумата не бъде намалена, ще се увеличи и цената за час престой извън работното време на метрото. Сега тя е 50 стотинки - сметките показват 3 лева на нощ или 90 лв. месечно, което е с 30 лева по-малко от 120 лева месечен абонамент и едва ли някой би го платил. Всички друг условия за паркиране в буферните паркинги остават непроменени, подчертаха от ЦГМ. ", "date": "2018.02.06", "title": "Абонаментът за буферните паркинги на метрото скочи тихомълком с 45 лева"}
{"url": "https://offnews.bg/temida/postoianen-arest-za-zadarzhanite-za-brutalnoto-ubijstvo-v-ajtos-674347.html", "text": "Постоянен арест за двамата задържани за бруталното убийство в Айтос през миналата седмица постанови Бургаският окръжен съд.Магистратите взеха най-тежката мярка за неотклонение за 20 – годишния Желязко Данчев и за 16 – годишния Ясен Стойчев. Те са обвинени в убийството на 70-годишния клошар Асен Пуров в ромската махала в Айтос. Престъплението е извършено садистично – нанесени са му 32 удара с нож, като обвиняемите са си разменяли оръжието, удряли са го и в главата.Прокурорът Красимира Кателиева бе категорична, че убийството е извършено за забавление. „“, каза Кателиева.Служебните адвокати и на двамата бяха затруднени с искането си за по-лека мярка. Единствените мотиви, които посочиха са, че техните клиенти са съдействали на разследването. И двамата са си признали вината, но нямат ясен мотив. Георги Габровски, адвокат на непълнолетния Ясен, добави:„“, каза Габровски.Двамата са изпили един литър ракия и неизвестно количество бира преди престъплението, поясни адвокатът.Мярката може да бъде обжалвана пред Апелативния съд в Бургас.", "date": "2018.02.06", "title": "Постоянен арест за задържаните за бруталното убийство в Айтос"}
{"url": "https://offnews.bg/politika/holandia-shte-ni-podkrepi-za-shengen-ama-drug-pat-674352.html", "text": "Ние напълно подкрепяме България да се присъдени към Шенген. Оценяваме както положените усилия, така и приложените необходими политики, за да се реализира тази цел. Но работата все още не е свършена, тя изисква отговорност от всички заинтересовани страни, включително и в България.Това заяви на брифинг в Министерски съвет премиерът на Холандия Марк Рюте. Тази вечер той имаше работна среща с българския си колега Бойко Борисов.България е изпълнила всички критерии по отношение на Еврозоната. Както каза г-н Юнкер: има още малко да се направи. Аз съм убеден, че съвсем скоро България ще постигне и това. Вие сте една от най-бързо растящите икономики в ЕС, каза Рюте.ЕС предоставя защита и просперитет, но хората в Европа не виждат достатъчно доказателства за това, трябва по-силно да го усещат в ежедневието си. Затова трябва да се съсредоточим върху постигането на конкретни резултати, подчерта той.Единният пазар на ЕС е изключително важен за растежа на Европа. Смятам, че трябва да се \"засили двигателят\" в това отношение. През 2016 година, по време на холандското председателство на Съвета на ЕС, това беше ключова тема. Ние подчертахме, че единният дигитален пазар ще доведе до повече работни места и повече просперитет в целия ЕС, добави премиерът на Холандия.Мога да ви кажа, че аз харесвам този мъж и той харесва мен - обърна се Рюте към Бойко Борисов.Българският премиер посочи, че Холандия е инвеститор номер едно в страната ни - с инвестирани над 7,1 млрд. евро.Това означава, че имаме пълното доверие на холандския бизнес, твърди Борисов.Запознах колегата с това, което България постига - първите места в Европа по най-ниска контрабанда, те имат да ни догонват в това отношение. Трябва да си имаме пълно доверие и още повече инвеститори да дойдат в България, каза българският премиер.Безспорно външната граница вече не е проблем, всички знаят, че ние я пазим изключително добре, подчерта той.За един месец в ЕС се счита, че България има много успешно председателство на Съвета на Европа. Надявам се да продължим така, за да изпратим към холандския парламент само позитивни сигнали, че на Изток има дисциплинирана държава, спазваща финансовите правила, с икономически растеж, пазейки добре Шенгенската граница. Държава, която спазва върховенството на закона, може да е за пример за стабилност и да генерира такава и в целия регион, заяви Борисов.", "date": "2018.02.06", "title": "Холандия ще ни подкрепи за Шенген, ама друг път"}
{"url": "https://offnews.bg/tenis/chakame-stan-vavrinka-v-sofia-troitcki-igrae-s-detca-674351.html", "text": "Носителят на три титли от Големия шлем Стан Вавринка пристига в България утре за участието си в тенис турнира от ATP 250 в София от 4 до 11 февруари.Швейцарецът ще даде специална пресконференция за българските медии в сряда (7 февруари) от 15.00 часа в залата за пресконференции на \"Арена Армеец\".Първият мач на Стан Вавринка ще бъде в четвъртък срещу квалификанта Мартин Клижан (Словакия). Като поставен под номер 1 в схемата, той пропуска първия кръг на надпреварата в столицата ни и започва директно от втория.Междувременно оргнизаторите на DIEMA XTRA Sofia Open обявиха, че Виктор Троицки ще зарадва привържениците на тениса в София. Сърбинът ще играе и ще се снима с деца, като събитието ще се проведе в сряда (7 февруари) от 11 часа на Националния тенис център в Борисовата градина. Събитието се организира от SPORT DEPOT и италианската марка Lotto, с която Виктор Троицки играе.Троицки попада в групата от тенисисти, които нямат пропуснато издание на турнира в София. В дебютното издание през 2016-а той игра финал, където отстъпи пред значително по-свежия в този момент испанец Роберто Баутиста Агут.Миналата година беше спрян на четвъртфиналите от бъдещия шампион Григор Димитров, но все пак напусна „Арена Армеец“ с трофей, след като заедно с Ненад Зимонич спечелиха надпреварата на двойки.Троицки има спечелени 3 титли сред професионалистите, както и участия в още 6 финала. Приятелите го наричат Вик. Започва да играе тенис на 5-годишна възраст, като негов първи треньор е сънародникът му Ненад Трифунович. Идол в детските му години е американецът Андре Агаси.", "date": "2018.02.06", "title": "Чакаме Стан Вавринка в София, Троицки играе с деца"}
{"url": "https://offnews.bg/politika/es-pokani-erdogan-na-sreshta-vav-varna-na-26-mart-674349.html", "text": "Председателите на Европейския съвет Доналд Туск и на Европейската комисия Жан-Клод Юнкер са изпратили писмо до президента на Турция Реджеп Ердоган, в което съобщават, че го канят на среща във Варна на 26 март. Писмото бе публикувано от говорител на Туск.В текста се посочва, че премиерът Бойко Борисов, от името на българското председателство на Съвета на ЕС, е приел да бъде домакин на работната вечеря.ЕС отправя покана към Ердоган за участие, като отбелязва, че Турция полага усилия за решаването на въпроси от вътрешен и европейски характер.Туск и Юнкер допълват, че срещата ще създаде възможност за обсъждането на въпроси от взаимен интерес, както и последните събития в Турция.Сред темите, набелязани за обсъждане, са върховенството на закона и основните права, които са определени като същностни за бъдещите отношения на Анкара с ЕС.Това ще бъде повод и да обменим мнения как нашите отношения да напреднат, на основата на взаимно уважение и общ интерес, пише още в писмото.", "date": "2018.02.06", "title": "ЕС покани Ердоган на среща във Варна на 26 март"}
{"url": "https://offnews.bg/nauka/spacex-izstrelia-naj-moshtnata-raketa-v-sveta-674355.html", "text": "SpaceX изстреля ракетата Falcon Heavy - два пъти по-мощна от използваните днес ракети и най-мощната след Saturn V.Смята се, че Falcon Heavy ще е идеалната ракета за отвеждане на хора в далечния космос.Дълга е 70 м и е широка 12 м. Съставена е от три ракети Falcon 9 и е снабдена с 27 двигателя.Както при ракетите Falcon 9, компанията си е поставила за цел всяка от първите три степени на новата ракета да се върне на Земята, за да бъде използвана отново и да се намалят разходите.", "date": "2018.02.06", "title": "SpaceX изстреля най-мощната ракета в света"}
{"url": "https://offnews.bg/sviat/makedonia-veche-e-gotova-da-smeni-imeto-si-674354.html", "text": "Зоран Заев, премиерът на западната ни съседка, днес съобщи, че Република Македония вече е готова да промени името си.От пресконференция в Министерския съвет в Скопие стана ясно, че премиерът е готов да приеме \"географско определение\" към името на държавата, тоест към името \"Македония\".Ние сме фокусирани към съществени ходове, които най-накрая да доведат до решение на този чувствителен проблем, подчерта Заев във връзка с преговорите за бъдещото име на държавата, водени между Скопие и Атина с помощта на посредника на ООН Матю Нимиц.Зоран Заев съобщи новината на съвместна пресконференция с посланика на ЕС в Македония Самуел Жбогар, свикана след като  за разширяването на съюза към Западните Балкани.Съгласно тази Стратегия Република Македония се движи по верния път, каза министър-председателят и призова \"народните представители от всички политически партии, президентът, опозицията и всички институции в държавата\" да участват активно в процеса на реформи.Ползите ще са за цялата държава, за всеки гражданин, подчерта Заев.Той съобщи още, че на днешното си заседание правителството е решило да преименува магистралата \"Александър Македонски\" в \"Приятелство\", както и летището \"Александър Велики\" в \"Международно летище Скопие\".", "date": "2018.02.06", "title": "Македония вече е готова да смени името си"}
{"url": "https://offnews.bg/sviat/6-4-po-rihter-v-tajvan-ruhnaha-niakolko-sgradi-obnovena-674353.html", "text": "Най-малко двама души са загинали, а над сто са ранени при земетресение с магнитуд 6,4 по Рихтер в Тайван.Земетресението е регистрирано в 23.50 ч. местно време (15.50 ч. по Гринуич) на 22 км североизточно от пристанищния град Хуалиен.При труса са се срутили няколко сгради в Хуалиен, включително 11-етажният хотел \"Маршал\", под чиито развалини са блокирани десетки пострадали.Двамата загинали са работили в хотел \"Маршал\". 116 гости са евакуирани от хотела.Срутил се е и 12-етажен жилищен блок. Неговите обитатели са спасени от пожарникари.Американският геофизически институт уточни, че земетресението е регистрирано на малка дълбочина от 9,4 км. Засега не е издадено предупреждение за цунами.Правителството спешно поправя пострадала от труса автомагистрала. Най-малко 700 жилища в района са без електричество.Хуалиен е популярна туристическа дестинация на източното крайбрежие на Тайван. Населението на града е около 100 000 души, отбелязва агенция Ройтерс.", "date": "2018.02.06", "title": "6,4 по Рихтер в Тайван, рухнаха няколко сгради (обновена)"}
{"url": "https://offnews.bg/medii/peevski-vnese-zakon-za-svobodni-i-prozrachni-medii-bez-falshivi-novini-674330.html", "text": "Издателят и депутат от ДПС Делян Пеевски внесе в парламента предложение за промени в медийното законодателство и по-специално - изменение на Закона за задължителното депозиране на печатни и други произведения.Сега този закон изисква всяко печатно издание да съобщи собственика си в началото на всяка календарна година, а информацията се вписва в регистър.Освен Пеевски, вносители на още Йордан Цонев, Хамид Хамид и бившият пиар на ДПС Велислава Кръстева, която също е депутат.С предлаганите промени регистърът ще се разшири и ще обхване собствениците не само на печатните медии, но и на онлайн изданията, радиата и телевизиите. Собствениците трябва да бъдат посочени до физическите лица. Вносителите изрично посочват, че законът ще обхване всички доставчици на \"медийни услуги\" по смисъла на Изборния кодекс, а в него влизат всички видове медии. \"Доставчиците на медийни услуги са длъжни да посочват данните за действителния си собственик и в интернет-страницата на съответната медия или издание\", пише в законопроекта.В предложените промени медийните собственици ще са длъжни да подават декларации за собствеността по Търговския регистър, декларация с информация за всеки постъпил лев към медията с размера, основанието и лицето, предоставило финансирането. Посочено е, че става въпрос за финансирането извън обичайната търговска дейност на медиите.Друг любопитен акцент от законопроекта е, че той въвежда ограничение върху монопола в разпространението на печатните издания - нещо, за което самият вносител Делян Пеевски неведднъж е бил обвиняван. Ако се установи, че едно лице държи над 1/3 от всички обекти за продажба на дребно на печатни издания, Министерството на културата ще трябва да сезира Комисията за защита на конкуренцията.В мотивите е посочено, че по този начин ще се повиши степента на свободата на словото, а друга цел е борбата с фалшивите новини.Депозирането на законопроекта, който , бе съпътстван и с изявление на Пеевски до медиите. Препечатваме го без редакторска намеса:", "date": "2018.02.06", "title": "Пеевски внесе закон за свободни и прозрачни медии без фалшиви новини"}
{"url": "https://offnews.bg/temida/atentatorat-ot-sarafovo-kazal-na-taksimetrov-shofior-che-e-ot-sasht-674339.html", "text": "В хода на делото за атентата в Сарафово беше разпитан таксиметровият шофьор, който е откарал атентатора до летището.Йонко Иванов е откарал на летище Бургас предполагаемия извършител час преди атентата. Пред спецсъда мъжът разпозна атентатора от кадрите на охранителните камери на летището.Според обясненията му мъжът хванал таксито в Равда и е поискал да стигне до летището.Двамата почти не разговаряли по пътя. Пътникът бил висок около метър и 80, с нормално телосложение, с шапка и очила, с дълга коса.Той обяснил на таксиметровия шофьор, че от Несебър и че идва от Съединените щати. Иванов обясни, че не му е направило впечатление някакво особено поведение на 25-30-годишния мъж. Той не бързал, не бил притеснен.Преди Йонко Иванов показания даде и екскурзоводката, която е посрещала израелските туристи от взривения автобус. Данка Ганева е сред пострадалите български граждани при атентата.На 18-и юли 2012-а година при атентата на летище Бургас загина автобусният шофьор Мустафа Кьосев, петима израелски туристи, а над 40 души бяха ранени. Делото продължава.", "date": "2018.02.06", "title": "Атентаторът от Сарафово казал на таксиметров шофьор, че е от САЩ"}
{"url": "https://offnews.bg/ikonomika/borisov-i-rabotodateli-dogovoriha-reformi-v-energetikata-v-otsastvie-n-674332.html", "text": "Работодателите и премиерът Бойко Борисов се разбраха за започване на \"дълбоки реформи в енергетиката\". Това стана среща на ръководителите на работодателските организации у нас и в отсъствието на министъра на енергетиката Теменужка Петкова. От Асоциацията на индустриалния капитал в България (АИКБ), Българската стопанска камара (БСК) и Конфедерацията на работодателите и индустриалците в България (КРИБ)  на Петкова. В тази връзка беше обявен и протест за \"безобразията в енергетиката\".В крайна сметка при Борисов е постигната договорка да не няма протести и да не бъде искана оставката на Петкова. Депутатът от ГЕРБ Делян Добрев, който е и шеф на енергийната комисия, обяви, че е проведена \"ползотворна среща\", на която работодателите и Борисов се \"разбрали\" за \"дълбоки реформи“:Добрев обясни, че според промените производителите ще продават своята енергия на свободния пазар и ще имат договор, който ще компенсира разликата между пазарната цена и цената, която те имат като ангажимент по различни директиви от ЕС.Според  това несъмнено ще повиши ликвидността на свободния пазар на електроенергия в България и ще гарантира, че получаваме реалната, пазарна цена за нея. Народният представител уточни, че втората мярка е свързана с дружествата в енергетиката. По думите му те ще предлагат на свободния пазар профилирана енергия, тоест отделно дневна и нощна електроенергия:Председателят на Конфедерацията на работодателите и индустриалците в България (КРИБ)  каза, че се надява да няма протести. „Целта е да има възможно повече производители, които да предлагат своята електроенергия на борсата, защото сега реално има само двама, независимо от поправката, която се направи в закона през декември. Това не е достатъчно да говорим за свободен пазар и за невъзможност да се изкривяват и манипулират цените на борсата, което доведе до увеличение на електроенергията. Така че колкото повече производители има, толкова по-добре. В крайна сметка ще имаме една борса с едно по-голяма предлагане от повече фирми и това би трябвало да е нещо по-обективно и по-реално да се говори за свободен пазар, за прозрачност и за конкуренция“, обясни Домусчиев. Зам.-председателят на Асоциацията на индустриалния капитал в България (АИКБ) Румен Радев каза, че е поставен двуседмичен срок за \"прогрес по това, което днес сме обсъждали\". По думите му провеждането на планирания за 28 февруари протест ще зависи от постигнатия прогрес по договорените мерки.Домусчиев от своя страна уточни, че всяка от работодателските организации ще обсъди и ще излезе с позиция по отношение на министър Петкова и провеждането на протест, но общото мнение е, че в рамките на следващите 2 седмици ще бъде постигнат напредък по всички въпроси.", "date": "2018.02.06", "title": "Борисов и работодатели договориха реформи в енергетиката в отсъствие на ресорния министър"}
{"url": "https://offnews.bg/obshtestvo/protest-sreshtu-zastroiavaneto-na-moreto-posreshta-deputatite-utre-674336.html", "text": "Граждански протест срещу застрояването на малкото останали девствени части от родното Черноморие и другите красиви места в страната, пропуснати от бетоновозите, ще посрещне депутатите на задния вход на Народното събрание на утрешното им заседание.Природозащитниците са гневни на народните представители, тъй като застрояването на земеделските земи бе прокарано по \"втория начин\" - в преходните разпоредби на закона за посадъчния материал. Президентът Румен Радев вече наложи вето върху скандалните промени, което протестиращите напълно подкрепят.Ето и пълният текст на призива за протеста:", "date": "2018.02.06", "title": "Протест срещу застрояването на морето посреща депутатите утре"}
{"url": "https://offnews.bg/ikonomika/do-kraia-na-april-otvariat-iztcialo-programa-regioni-v-rastezh-za-kand-674323.html", "text": "До края на април 100% от ресурса на Оперативна програма „Региони в растеж“ 2014-2020 г. в размер на над 3 млрд. лв. ще бъде отворен за кандидатстване от бенефициентите. Това обяви заместник-министърът на регионалното развитие и благоустройството и ръководител на Управляващия орган на оперативната програма Деница Николова по време на 11-тото заседание на Комитета за наблюдение на програмата, който се проведе в София.Тя съобщи, че до момента по Оперативна програма „Региони в растеж“ 2014-2020 г. са обявени общо 13 процедури за кандидатстване на стойност малко над 2,8 млрд. лева.Към момента се отчита 68% договаряне по програмата и 28% разплатени мерки по нея. В изпълнение са 447 проекта, като най-голям процент от тях заемат проектите за енергийна ефективност на публични сгради, следвани от проектите за жилищни сгради, за образователна инфраструктура, за градска среда, социална и пътна инфраструктура.Предстои да бъдат обявени още 3 процедури – за енергийна ефективност в периферните райони, за деинституционализация на социалните услуги за възрастни и хора с увреждания и за развитие на регионален туризъм.Тя отбеляза, че само за последните два месеца Управляващият орган е разплатил 150 млн. лв. по програмата.Заместник-министърът каза още, че предстои допълнително договаряне на мярката за енергийна ефективност в 28-те малки градове бенефициенти. С близо 207 млн. лв. се финансират ремонтни дейности по монтиране на топлоизолация, нови дограми и ремонти в обществени и многофамилни жилищни сгради с фокус до 35 апартамента. Допълнителният оставащ ресурс и този от спестени средства ще се насочи в проекти на принципа на конкурентния подбор, с които се покриват най-видимо индикаторите по програмата, които целят спестяване на енергия, намаляване на парниковите емисии и др.За първи път в България с безвъзмездни европейски средства от програмата ще се подкрепят и мерки за деинституционализация на възрастни хора. Цели се разкриване на дневни центрове за хора с деменция и центрове за социална интеграция и рехабилитация на възрастните. Политиката по предоставяне на социалната услуга ще се изпълнява в партньорство Министерството на труда и социалната политика, както и с общините, които трябва да осигурят подкрепа за социалните работници, обяви още заместник-регионалният министър.", "date": "2018.02.06", "title": "До края на април отварят изцяло програма Региони в растеж за кандидатстване"}
{"url": "https://offnews.bg/protesti/protestat-v-zashtita-na-pirin-se-pokloni-pred-pametnika-na-apostola-s-674348.html", "text": "Около 150 души се включиха в осмия протест в центъра на София под надслов \"Да защитим Пирин, да защитим България!\".Днешното шествие не успя да започне пред Министерски съвет, тъй като районът беше отцепен от полиция и жандармерия. Демонстрантите се събраха на бул. \"Цар Освободител\" край БНБ.Към 19.20 ч. протестиращите се отправиха към парламента, а след това блокираха движението в района на Софийския университет.Демонстрантите скандираха \"Оставка\" - те настояват екоминистъра Нено Димов да напусне поста си.Шествието завърши пред паметника на Васил Левски. Там природозащитниците коленичиха и запазиха минута мълчание.", "date": "2018.02.06", "title": "Протестът в защита на Пирин се поклони пред паметника на Апостола (снимки)"}
{"url": "https://offnews.bg/politika/sled-kastinga-slavi-obeshta-poveche-podrobnosti-za-proekta-si-sled-me-674337.html", "text": "Тв водещият Слави Трифонов обяви, че в следващия месец ще покаже на фейсбук страницата си своите фаворити от кастинга за нови лица в българската политика, а след месец ще обяви каква е следващата стъпка от проекта му \"Има такава държава\". Събеседванията се проведоха в началото на февруари и бяха излъчени онлайн. Мнозина от явилите се бяха българи, завърнали се от чужбина. Жури на своеобразния конкурс бяха самият Трифонов, професор Раденски от университета Чапман, Южна Калифорния, доктор Нинов – декан на университета “Стенден” в Доха, Катар, и доктор Бъчваров, микробиолог в университета Дюк, Северна Каролина.\"Общото ни впечатление е, че качествата, професионализмът и моралът на българите са абсолютно несъпоставими с качествата, професионализма и морала на сегашната политическа класа. Срещнахме се с невероятни хора и сме абсолютно сигурни, че това е една нищожна част от изумителните българи\", коментира шоуменът.", "date": "2018.02.06", "title": "След кастинга: Слави обеща повече подробности за проекта си след месец"}
{"url": "https://offnews.bg/futbol/rosi-obiasni-zashto-ronaldo-iguain-i-dibala-ne-sa-v-levski-674327.html", "text": "Треньорът на Левски Делио Роси заяви, че е искал да привлече Кристиано Роналдо, Гонсало Игуаин и Пауло Дибала, но те не са пожелали да станат част от тима от Подуяне.Специалистът говори и за всичко най-интересно около клуба, както и за зимната подготовка, в която \"сините\" играха срещу скромни съперници и не направиха нещо впечатляващо, но италианецът е търсел и очаквал точно това., каза Роси.", "date": "2018.02.06", "title": "Роси обясни защо Роналдо, Игуаин и Дибала не са в Левски"}
{"url": "https://offnews.bg/analizi-i-komentari/galap-mnozinstvoto-balgari-iska-red-po-moreto-i-liftove-v-planinite-674324.html", "text": "46% от българите над 18 години казват, че в последните пет години са почивали, макар и за малко, на български морски курорт. 35% пък твърдят същото за планински курорти у нас. 20% са посетили чуждестранен морски курорт, а 2% - чуждестранен планински курорт. 41% казват, че в започващата година ще посетят български морски курорт, 31% твърдят, че ще идат на български планински курорт. 15% се надяват да отидат, дори и за кратък отдих, на море в чужбина, а 3% - на планина в друга страна. Очевидно родната публика остава най-големият клиент на туристическата ни индустрия.Данните са от нов експресен сондаж от традиционната изследователска програма на “Галъп интернешънъл“ по потребителски теми. Сондажът е осъществен съвместно Националния борд по туризъм и със Съюз „Произведено в България“.Мнозинство от българите са категорични за въвеждане на повече правила и ред в курортните места. Например, всякакви мерки за въвеждане на ред по плажовете се одобряват. Мнозинство от 92% приемат идеята по-ясни правила къде могат да се разполагат каравани и палатки. 84% пък одобряват тавани на цените на чадъри и шезлонги. Мнозинство от 63% принципно одобрява идеята за категоризиране на плажовете.Мнозинство от 55% одобряват прословутите преместваеми обекти по морето да добият стандартизирана визия, 36% не одобряват, а останалите се затрудняват да отговорят.  Очевидно подобна мярка едновременно би затруднила и родните туристи, и оскъпила покупките им поради надценките в хотелите.Явно всякакви мерки за повече ред в туристическите райони се възприемат, но и крайностите се отхвърлят. Друг пример в това отношение: за 62% проверките по курортните места трябва да се правят незабелязано и през цялото време – за да има постоянен контрол. Малцинство от 36% избират становището, че проверките по курортните места трябва да се правят заедно с медии и в присъствието на туристите – за да има повече гласност. Останалите се колебаят. Явно обществото ни предпочита по-скоро постоянните, отколкото показни мерки. Вероятно това се дължи и на цялостния скептицизъм към прекалено медийни акции и към политическата прослойка въобще.Бяха проверени и други подобни двойки твърдения, които да уловят генералната структура на нагласите по потенциални алтернативни становища по дадени теми. Например, беше зададен и провокативният въпрос дали като цяло концесионирането и въобще формите на стопанисване на плажовете са по-добрият вариант, или пък липсата на стопанисване и концесиониране – за да се съхрани максимално природният вид. Както можеше и да се очаква, 79% предпочитат концесионирането и стопанисването на плажове – за да се поддържа ред и чистота, а 17% предпочитат природния им вид. Дилемата е трудна, защото стопанисването и поддържането не противоречи на максимално природния вид на плажовете. Затова и въпросът целеше да покаже по-скоро каква е онази част от българите, които предпочитат краен вариант. Тези 17% се равняват на почти милион българи. Това значи, че за милион наши сънародници отдалечаването на туристическите места от природата и спокойствието е толкова тежко, че биха предпочели дори липса на стопанска грижа. Когато става дума за зимния туризъм мнозинство от 67% смятат, че той като цяло се нуждае от нови лифтове и съоръжения, а 19% са на обратното мнение. Очевидно, развитието на зимния туризъм и ски спорта се подкрепя, новите лифтове и съоръжения не се възприемат като проблем. Проблем се вижда по-скоро в опасността от презастрояване – както беше отбелязано в друг скорошен наш сондаж, обясняват от Галъп. ", "date": "2018.02.06", "title": "Галъп: Мнозинството българи иска ред по морето и лифтове в планините"}
{"url": "https://offnews.bg/zimni/virus-postavi-pod-karantina-1200-ohraniteli-v-piongchang-674318.html", "text": "1200 души от охранителния персонал, който е ангажиран със зимните Олимпийски игри в Пьонгчанг, са поставени под карантина заради норовирус, който предизвиква стомашно-чревно разстройство. Във вторник 36 души са заболелите, което предизвика незабавната реакция на организаторите, които взеха мерки, за да ограничат разпространението на епидемията.\"Няколко района са поставени под карантина, за да спрем разпространението на инфекцията сред зрители и състезатели. Сега около 1200 души от службата за безопасност временно не работят. Те са заменени от армейски подразделения. Този вирус не е опасен - обичайно след два дни симптомите изчезват\", коментира изпълнителният директор на Олимпийските игри Кристоф Дюби.Симптомите на норовируса включват гадене, повръщане, диария, стомашни и мускулни болки, главоболие и температура. Произходът на вируса на този етап не е установен, като домакините проверяват питейната вода и хранителните продукти, които са използвани от заразените. Програма Хоризонт Спорт вирус карантина Олимпиада", "date": "2018.02.06", "title": "Вирус постави под карантина 1200 охранители в Пьонгчанг"}
{"url": "https://offnews.bg/kultura/bivsh-zamestnik-na-vezhdi-rashidov-e-noviat-direktor-na-nim-674319.html", "text": "Доц. Бони Петрунова е новият директор на Националния исторически музей. Тя е спечелила конкурса за директор с 800 точки. Проф. Вера Бонева, която също бе в надпреварата за поста, е получила 462 точки, съобщава \"Сега\", позовавайки се на свои източници от министерството.Доц. Петрунова бе на временния ръководен пост в музея от месец октомври 2017 г., след като дългогодишния директор проф. Божидар Димитров обяви, че се пенсионира. Тя е археолог, била е ръководител на над 50 експедиции и проекти, заемала е и длъжността зам.-министър на културата по времето на министър Вежди Рашидов, а също така и зам.-директор на Националния археологически институт с музей към БАН. Ръководила е Секция по средновековна археология при НАИМ-БАН.Автор е на повече от 200 книги и статии.", "date": "2018.02.06", "title": "Бивш заместник на Вежди Рашидов е новият директор на НИМ"}
{"url": "https://offnews.bg/tehnologii/vivacom-puska-premium-tableta-huawei-mediapad-m3-lite-8-674307.html", "text": "Мощен хардуер, ярък дисплей, лек и удобен за всеки член от семейството. Това е новият таблет Huawei Mediapad M3 8 Lite, който влиза от този месец в магазините на VIVACOM на изключително атрактивна за класа си цена.Защo да изберете Huawei Mediapad M3 Lite 8?M3 Mediapad Lite 8 е мощно устройство за работа и за индивидуално или семейно забавление. Той предлага удобния за ползване при всяка светлина 8.0” FHD IPS дисплей, разполага с памет от 32GB и осигурява отлично качество на звука, благодарение на сертифицираните от Harman Kardon стерео високоговорители.Моделът е по-малкият брат на Huawei Mediapad M3 Lite 10, но по нищо не му отстъпва. Има същата резолюция 1920x1200, което води до още по-качествена картина благодарение на по-високата пикселна гъстота. Захранва се от осемядрен 1.4 GHz процесор Qualcomm и същата платформа на Huawei EMUI 5.1, базирана на Android 7.0 Nougat.Камерите на Huawei Mediapad M3 Lite 8 ще ви изненадат с качество, което не бихте очаквали от таблет. И двете са 8 MP, като акцент е най-вече селфи камерата, която ще ползвате и за видео разговори – впечатляваща с точните си цветове и контрастните детайли, които правят образа ясен и реалистичен.Дизайнът на MediaPad M3 Lite 8 дава усещане за най-висок клас устройство благодарение на корпуса от специално обработен алуминий и модерния биометричен сензор.Матовото покритие на задната му страна е силно устойчиво на петна и пръстови отпечатъци, за да ви гарантира, че ще се радвате на красотата на таблета си достатъчно дълго време.Устройството идва с предварително инсталирани приложения от Huawei като HiCare за вашия здравославен начин на живот и Kids Corner за най-малките в семейството.MediaPad M3 Lite 8 е универсален партньор в ежедневието на всеки потребител, а през февруари ценатa му е още по-привлекателна в магазинитe на VIVACOM – 13,90 лв. на месец с план i-Traffic XXL+.", "date": "2018.02.06", "title": "VIVACOM пуска премиум таблета Huawei Mediapad M3 Lite 8"}
{"url": "https://offnews.bg/evropa/iunker-zapadnite-balkani-da-reshat-granichnite-sporove-za-da-vliazat-674322.html", "text": "Страните от Западните Балкани могат да започнат да се присъединяват към ЕС през 2025 г., но само ако преди това решат граничните и другите спорове със съседите си, обяви председателят на Европейската комисия Жан-Клод Юнкер в Страсбург, цитиран от АФП. Той уточни, че става въпрос за индикативна дата за присъединяването на Сърбия и Черна гора - първите от шестте държави в региона. Грешно е да се твърди, че аз или ЕК сме казали, че Сърбия и Черна гора ще бъдат приети до 2025 г. Няма да има приети в ЕС страни от Западните Балкани, ако не бъдат решени основните спорове между съседите преди това. Според Юнкер страните от Западните Балкани все още са далече от това да са изпълнили всички критерии за присъединяване в ЕС, но трябва да им се помогне по този път. По-късно днес се очаква и докладът на ЕК за разширяването на Съюза, който би трябвало да очертае пътната карта за присъединяването на страните от Западните Балкани.ЕС държи на разширяването на си в района, за да попречи на други регионални играчи като Русия и Турция да увеличат влиянието си там, посочва АФП. В района обаче има редица нерешени проблеми. Сърбия и Косово продължават да се карат почти 20 години след войната, която допринесе за обявяване на едностранна независимост от Косово. Друг проблем е спорът между Македония и Гърция за името на бившата югорепублика.Като част от стремежа към разширяване Юнкер ще посети Западните Балкани в рамките на седмица в края на този месец. Поредицата от визити ще започнат от Скопие на 25 февруари. ", "date": "2018.02.06", "title": "Юнкер: Западните Балкани да решат граничните спорове, за да влязат в ЕС през 2025 г."}
{"url": "https://offnews.bg/obshtestvo/cherno-more-e-edno-ot-naj-zamarsenite-s-mikroplastmasa-v-sveta-674321.html", "text": "Пластмасовите опаковки, които изхвърляме в България само за едно лято, биха покрили повърхността на всичките ни морски плажове. А в какво състояние е морето?Изследване на учени от Института по биоразнообразие и екосистемни изследвания при БАН съвместно с активисти и доброволци от \"Грийнпийс\" - България показа, че Черно море е едно от най-замърсените с микропласмаса в света. Нивото е сходно с това на Балтийско море и северозападното Средиземноморие, които са едни от най-замърсените водни басейни в света.Резултатите от изследването, проведено през август 2017 г., бяха съобщени днес от \"Грийнпийс\". Теренното проучване е проведено от борда на кораба „Rainbow Warrior” в три дни, между 8 и 10 август 2017 г.Резултатите показват, че през август 2017 г. в изследвания район между Бургас и нос Калиакра микропластмасовите елементи са наброявали средно 429 000 частици на квадратен километър.Най-големият дял от намерените микропластмаси имат влакната - вероятно остатъци от въжета и мрежи. Замърсяването с микропластмаси е най-силно в района на нос Калиакра и при устието на река Камчия.Що се отнася до плаващите морски отпадъци, замърсяването е съпоставимо с това в румънската акватория на Черно море или по тихоокеанските води пред бреговете на Чили. Количествата са най-големи в района на Варна и нос Емине.Данните са получени чрез събиране и категоризиране на проби и наблюдение на водната повърхност, изпълнени според насоките в Рамковата директива за морска стратегия на ЕС. Общото морско замърсяване е разделено на 7 основни категории: материали изкуствени полимери (пластмаси), гума, текстил, хартия или картон, обработено дърво и метал. Резултатите показват, че най-висок дял имат пластмасите (90 – 100%). Сортирането на отделните проби е извършено според техните размери, тегло, тип на намерените предмети, изменения в цвета или формата (които показват престоя им във водата).„Надяваме се изследването, за чието случване помогнахме, да се превърне в основа за следващи по-задълбочени проучвания. Но най-силно се надяваме скоро да се промени стилът на живот и пластмасите за еднократна употреба да не са част от света ни. Има достатъчно решения,“ допълва Деница Петрова.След няколко месеца анализи на събраните проби, крайните резултати са събрани в подробен доклад и в момента учените планират неговото издаване.", "date": "2018.02.06", "title": "Черно море е едно от най-замърсените с микропластмаса в света"}
{"url": "https://offnews.bg/temida/izpraviat-kmeta-na-plovdiv-pred-spetcsada-674326.html", "text": "Делото срещу кмета на Пловдив Иван Тотев, заместника му Димитър Кацарски и кмета на район \"Западен\" Димитър Колев за строителството на зоокъта в Пловдив е внесено в Специализирания наказателен съд в София, съобщи говорителят на главния прокурор Румяна Арнаудова, цитирана от БНР.Тя посочи, че няма ново или различно обвинение, то е същото, което беше внесено в Софийския градски съд и върнато от магистратите заради процесуални нарушения в обвинителния акт.Прокурорите са отстранили посочените от съда нарушения, съобщи говорителят на главния прокурор. Делото е внесено в Специализирания съд заради законодателна промяна от ноември 2017 г., според която делата за корупция срещу лица, заемащи висши държавни постове, се разглеждат от този съд, обясни Румяна Арнаудова.Иван Тотев, Димитър Кацарски и Димитър Колев са обвинени в престъпление по служба, извършено в съучастие, във връзка с изграждането на зоокъта в Пловдив. Според държавното обвинение с действията си тримата са осигурили облага от 689 хил. лв. за фирма \"Запрянови 03\" ООД, на която е възложена работата по строителството на зоокъта без обществена поръчка, а с пряко договаряне.По делото все още не е насрочено първото, т.нар. \"разпоредително заседание\", уточни Румяна Арнаудова. Тя припомни, че по закон съдът има двумесечен срок да насрочи разпоредително заседание. Този срок тече от 30 януари, когато делото е внесено в Специализирания съд.", "date": "2018.02.06", "title": "Изправят кмета на Пловдив пред спецсъда"}
{"url": "https://offnews.bg/obshtestvo/reshenieto-za-nulevia-priem-po-meditcina-v-su-vzeto-bez-nito-edin-glas-674309.html", "text": "Решението за обявяването на нулев прием в специалността \"Медицина\" в Софийския университет е взето от Академичния съвет без нито един глас \"против\" предложението.Това става ясно от документацията след заседанието, която показва още, че 35 членове на АС са гласували \"за\" и трима са се въздържали.Точката е била 11-а в дневния ред. Зам.-ректорът по учебната дейност за образователно-квалификационна степен \"Бакалавър\" и образователно-квалификационна степен \"Магистър\" проф. д-р Ренета Божанкова е докладвала допълнително постъпило от декана на Медицинския факултет проф. д-р Любомир Спасов предложение за планиране на места за студенти по държавна поръчка за предстоящата 2018-2019 учебна година. Според него за специалността \"Медицина\" се планират 0 места, за \"Медицинска сестра\" - 25 места и за \"Медицинска рехабилитация и ерготерапия\" - 25 места.Била е отправена забележка, че факултетът не внесъл план-прием за медицина, а въпросът дали това ще бъде направено бил посрещнат с мълчание. Последвало гласуване. Така, без други дебати, в отсъствието на журналисти, на 31 януари Академичният съвет е одобрил поискания от проф. Спасов нулев прием.И до днес от Софийския университет отказват да коментират официално мотивите за това решение. Нито деканът - проф. Спасов, нито ректорът - проф. Анастас Герджиков, нито някой от заместниците му или присъствали на заседанието членове на Академичния съвет застават пред камерите и микрофоните, за да обяснят защо издържаният от данъкоплатците и таксите на студентите университет е взел това решение.", "date": "2018.02.06", "title": "Решението за нулевия прием по медицина в СУ взето без нито един глас 'против'"}
{"url": "https://offnews.bg/obshtestvo/babh-zapochva-nova-kampania-sreshtu-dvojnia-standart-v-hranite-674294.html", "text": "Българската агенция за безопасност на храните започва нова кампания за изследвания на двойния стандарт при храните в Централна и Източна Европа, съобщи пред БНТ директорът на дирекция \"Контрол на храните\" в БАБХ Любомир Кулински.Той обясни, че съвсем скоро ще започне взимането на проби за анализ на продукти от пазара у нас и в четири държави от Централна Европа.Третата проба е част от процедура за проверки за двоен стандарт в храните в Западна Европа и в източните членки.“Ще бъде направен сравнителен анализ на етикетите, на тяхното съдържание и по преценка на експертите ще бъдат подложени на някои лабораторни изследвания, съответните двойни проби. Тоест европейската и нейният български еквивалент. И тогава ще бъдат оповестени резултатите от тези анализи и евентуално изследвания”, разясни Кулински.При първото изследване през юни миналата година бяха открити разлики в етикетите при 8 от 31 храни. При второто – през август, сравнителен анализ на етикетите не установи разлики.Директорът на дирекция \"Контрол на храните\" в БАБХ припомни, че година по-рано са установени несъответствия в 9 проби от 56 за оцветители и 110 за консерванти.", "date": "2018.02.06", "title": "БАБХ започва нова кампания срещу двойния стандарт в храните"}
{"url": "https://offnews.bg/drugi/barsa-i-vezenkov-ostanaha-bez-trenior-674295.html", "text": "Звездата на националния отбор по баскетбол на България остана без треньор в Барселона, след като Сито Алонсо бе освободен от поста си.Роденият в Мадрид специалист пое тима преди началото на сезона с контракт за две години, но заради серия от слаби резултати е освободен.\"Клубът желае всичко най-добро на лично и професионално ниво на Сито Алонсо и му благодари за отдадеността и професионалното отношение към първия отбор и академията на Барселона\", се казва в съобщението на клуба.Под ръководството на Сито Алонсо тимът записа 19 победи и 21 загуби – баланси 12-7 в първенството и 7-14 в Евролигата. Временно начело на отбора застава досегашният наставник на \"Б\" отбора Алфред Хулбе.", "date": "2018.02.06", "title": "Барса и Везенков останаха без треньор"}
{"url": "https://offnews.bg/kultura/nominiraniat-za-oskar-milcho-manchevski-shte-predstavi-naj-novia-si-fi-674342.html", "text": "Един от най-успешните режисьори на Балканите, носител на „Златен лъв“ от Венеция и номинация за чуждоезичен Оскар за „Преди дъжда“ Милчо Манчевски се завръща в София с най-новия си независим филм „Бикини Муун“. Той ще представи лентата по време на София филм фест.Движейки се на ръба между реалното и въображаемото, между онова, което се случва в действителност и това, което ни се иска да бъде, петата кинотворба на известния македонски режисьор, живеещ от години в Ню Йорк, поставя сериозни теми, свързани с човешките ценности, етика и морал. Тази „модерна градска приказка“ използва изразните средства на документалистиката и поставя важния въпрос за начина, по който виждаме света чрез медиите и до колко истински, реалистично и с разбиране към хората е представен той.През погледа на режисьора на документални филми Тревър и неговата приятелка Кейт, Милчо Манчевски разказва интригуващата история на Бикини Муун – жена с жив поглед, широка усмивка, смела, впечатляваща, но с видими ментални проблеми. Тя живее на улицата и по думите й се опитва да върне дъщеря си, настанена в дом за грижи към социално слаби хора. Двамата документалисти откриват Бикини в център за бедомници в Ню Йорк и искат да я върнат към нормалния живот. Докато й търсят жилище, двамата осъзнават колко сериозно и отчайващо е в действителност положението на Бикини. В крайна сметка Кейт и Тревър канят Бикини да живее заедно с тях в дома им, но са изкушени да използват историята й, за да пожънат успех в киното.Милчо Манчевски е роден през 1959 г. в Скопие. Утвърждава се като фотограф и автор на експериментални филми, както и на награждавани музикални клипове за световни имена в музиката. След номинацията за „Оскар“ и „Златен лъв“ във Венеция през 1994 година, неговата творба „Преди дъжда“ е обявен за един от „най-добрите 1000 филма на всички времена“, като печели и още 30 приза от международни фестивали. След този световен успех Милчо Манчевски се премества да живее в Ню Йорк и става преподавател по режисура във Факултета за изкуства, кино и телевизия към Нюйоркския университет. Публиката на София Филм Фест познава и другите му три филма „Прах“ (2001), „Сенки“ (2007) и „Майки“ (2010), като последните два са копродукции с българско участие.", "date": "2018.02.06", "title": "Номинираният за Оскар Милчо Манчевски ще представи най-новия си филм у нас"}
{"url": "https://offnews.bg/izvan-terena/boris-beker-reklamira-dograma-674297.html", "text": "Бившият номер 1 в мъжкия тенис Борис Бекер явно съвсем е свършил парите, защото е започнал да приема безразборни предложения за участие в реклами, пише \"Сън\".Последният рекламен ангажимент на Мистър Бум-бум е с немски производител на дограма. За използването на образа на бившия спортист от компанията \"Fenster 24\" ще му платят 135 000 евро.Покрай промоцията на дограма и стъклопакети, Бекер заработва с покани за събирания и гала вечери, ако му платят за присъствието.През 2017 година Бекер обяви банкрут. Той дължи 32 милиона долара на бивш партньор в бизнеса и се съди също така с агента си за пари. Всяко евро му е добре дошло.Наскоро се разбра, че Бекер не знае къде са му трофеите от турнирите от Големия шлем, спечелени през кариерата. Той ги търси, за да ги продаде.", "date": "2018.02.06", "title": "Борис Бекер рекламира дограма"}
{"url": "https://offnews.bg/sviat/zhena-otkazva-da-vzeme-560-mln-ot-lotariata-ako-ne-zapazi-anonimnos-674289.html", "text": "Жена от щата Ню Хампшър, САЩ, спечели от лотарията невероятните 560 милиона долара, но отказва да ги получи, ако не запази своята анонимност, съобщава \"Вашингтон поуст\".Заради правилата на лотарията, спечелилата 9-цифрената сума скоро ще е известна на всички по света - на съседи, бивши съученици, но и на много непознати. Жената се обърнала към съда с желание да запази своята анонимност. Засега законът не е на нейна страна. Организаторите на лотарията посочват, че публичността на печелившите е гаранция срещу евентуална измама, а популярността им доприонася за натрупване на джакпотите. Според правилата на лотарията името на печелившия, местожителството му и спечелената сума трябва да бъдат публично достояние.В същото време адвокатът на жената заявява, че тя е примерен и изявен член на общността си, ангажирана е с много обществени прояви и би желала и оттук нататък да може да  продължи спокойно с дейността си и да се разхожда по улиците без да бъде притеснявана.Решението на съда предстои.", "date": "2018.02.06", "title": "Жена отказва да вземе $560 млн. от лотарията, ако не запази анонимността си"}
{"url": "https://offnews.bg/zdrave/zadava-se-kriza-s-lichnite-lekari-674291.html", "text": "Задава се криза с личните лекари заради постоянно намаляващия им брой и увеличаването на средната възраст на общопрактикуващите лекари у нас. Повод да се повдигне отново въпросът е случай от Русе - на онкоболна жена се налага да потърси нов личен лекар, но среща само откази. В началото на януари Славея Йорданова научава, че личният ѝ лекар е починал. Налага ѝ се да влезе в болница заради бронхопневмония след изкаран грип. След излизането си от болницата жената започнала да търси нов личен лекар, което обаче се оказало трудна задача. Жената се свързва с около 10 общопрактикуващи лекари в Русе и всички ѝ отказват, като някои ѝ казват, че трябва да чака с месеци, други - че не могат да поемат повече пациенти. Славея подава жалба в РЗОК-Русе, обръща се и към медиите.Според директора на РЗОК-Русе Калоян Копчев обаче проблем няма. Той обясни пред bTV, че веднага след получаването на жалбата се обадил на личен лекар, който веднага се съгласил да приеме жената. По думите му никой друг от пациентите на починалия общопрактикуващ лекар не са сигнализирали за проблем да бъдат приети при друг. \"Не е нормативно коментирано, но в интерес на пациента е да може да бъде обслужван, така че ако лекарят има много пациенти, той може да прецени, че няма възможност да окаже необходимата медицинска помощ на съответното лице\", заяви Копчев. Според директора на Центъра за защита на правата в здравеопазването Стойчо Кацаров обаче личен лекар по закон не може да откаже да приеме пациент. Нормативната уредба не уточнява горна и долна граница за броя на пациентите на общопрактикуващите лекари. Да имаш личен лекар е неизменима част от статута ти на здравноосигурен. Отказът на личния лекар да приеме пациент е все едно общината да ти откаже адресна регистрация, подчерта Кацаров. За това, че има проблем с личните лекари, съобщи и Петър Самарев – член на Управителния съвет на Асоциацията на общопрактикуващите лекраи. \"Това не е първият, няма да бъде и последният случай. От десетина години алармираме, че личните лекари намаляват като брой\", каза Самарев. По думите му през 2000 г. личните лекари у нас са били около 5000, а сега се под 4000.\"Нямаме вече сили, средната възраст на личните лекари в страната е 59 години. Всеки от нас има някакъв предел, не може да обслужва пациенти до безкрай\", коментира той, като допълни, че в следващите години проблемът само ще се задълбочава. Ако общопрактикуващ лекар има над 2500 пациенти, по закон трябва да назначи медицинска сестра и допълнителен лекар, което води и до допълнителни разходи за него. Според Самарев един от проблемите е, че липсват млади хора, които са искат да станат общопрактикуващи лекари, а една от причините за това е, че за младите тази професия не е интереса. Ако личния лекар отделя 10 минути за преглед на всеки пациент, две от тях са преглед, а останалото са документи, коментира той.  ", "date": "2018.02.06", "title": "Задава се криза с личните лекари"}
{"url": "https://offnews.bg/temida/sadat-ne-pozvoli-na-chinovnitci-ot-vss-da-se-samootceniavat-s-evroproe-674204.html", "text": "Върховният административен съд (ВАС)  възможността сдружение, представляващо администрацията в съдебната власт, да получи финансиране по европроект, с който да оцени ефективността на чиновниците в съдебната система. В проекта са предвидени три дейности: анализ на работата на администрацията в органите на съдебната власт: проучване на гражданското мнение за работата на администрацията и подобряване на процедурите и правилата за работа ѝ. Случаят влезе в съда, след като управляващият орган на Оперативна програма „Добро управление“ е отказал отпускането на безвъзмездна финансова помощ за проекта „Подобряване функционирането на органите на администрацията в съдебната система чрез анализ на работата, въвеждане на добри практики и удовлетвореност на гражданите“ по процедура за предоставяне на безвъзмездна финансова помощ чрез подбор на проектни предложения „Граждански контрол върху реформата в съдебната система“. Това решение е било обжалвано от бенефициента Сдружение на администрацията в органите на съдебната власт, чийто председател е Александър Николов. Той е и главен секретар на Върховния административен съд.Първоначално съдът отхвърлил отказа, като е дал зелена светлина за финансиране на проекта, но на последна инстанция това решение е ревизирано и отхвърлено. Един от основните мотиви на съдиите от ВАС е, че първата инстанция си е позволила да направи преоценка на работата на работата на експертите оценители по проекта, тъй като управляващият орган има оперативна самостоятелност и направената оценка е извън обхвата на съдебния контрол за законност.Съдиите Соня Янкулова, Павлина Найденова и Весела Андонова (Найденова е дала особено мнение по решението, бел. ред.), смятат, че съдът може да прави проверка за това комисията работила ли е по установените правила, но не може да контролира самата дейност по оценяването:В решението се посочва още:В тази връзка съдиите отбелязват, че правилата за работата на експертите оценители са спазени.В същото време, подписалата решението с особено мнение съдия Павлина Найденова, е посочила, че все пак колегите ѝ са направили наново оценка на проекта, въпреки че в решението тази дейност е отчетена като неправилна. В крайна сметка решението на съда е окончателно и с него Сдружението на администрацията в органите на съдебната власт освен че губи възможността за еврофинансиране, е осъдено да заплати и 3 455 лв. разноски по делото.", "date": "2018.02.06", "title": "Съдът не позволи на чиновници от ВСС да се самооценяват с европроект"}
{"url": "https://offnews.bg/kultura/peter-van-den-begin-ot-filma-s-bg-uchastie-belgijskiat-kral-stana-na-674345.html", "text": "Петер Ван ден Бегин, един от най-уважаваните и ангажирани белгийски актьори, който може да бъде видян в множество постановки на сцена и във филми, реализирани в Белгия, изигра неподражаемо ролята на чаровния и склонен на авантюри крал на Белгия и обра овациите на публиката във Венеция. Това му донесе и престижната награда за най-добър актьор на Белгия - „Magritte du Cinéma“.Именно в италианския град през септември 2016 година „Белгийският крал“ бе показан за първи път пред света като мащабна копродукция между Белгия, Холандия и България. Режисиран от Петер Бросенс и Джесика Удуърт, филмът бе представен на множество филмови форуми и бе продаден за разпространение в десетки държави в цял свят, а на юбилейните 30-ти награди на Европейската филмова академия получи номинация за най-добра комедия!Творците, които се занимават с аудиовизия в Белгия, взимат решение от 2011 да присъждат всяка година награди за постиженията на колегите им, по подобие на американските „Оскар“-и и френските „Сезар“-и. Отличията се връчват на базата на гласовете на членовете на „Académie Аndre Delvaux“ и са 22 на брой. Кинематографистите са удостоени с честта наградата за професионалните им постижения да носи името на един от най-големите белгийски художници в историята на изобразителното изкуство - Рене Магрит.", "date": "2018.02.06", "title": "Петер Ван ден Бегин от филма с бг участие 'Белгийският крал' стана най-добрият актьор на Белгия"}
{"url": "https://offnews.bg/zimni/ruski-sportisti-otvrashtat-na-udara-na-mok-674301.html", "text": "Руски спортисти подадоха жалба в Спортния арбитражен съд срещу решението на Международния олимпийски комитет да ги изключи от Игрите в Пьонгчанг.Сред жалбоподателите са шесткратният олимпийски шампион в шорттрека Виктор Ан, световните шампиони Сергей Устюгов (ски бягане) и Антон Шипулин (биатлон), фигуристката Ксения Столбова, както и бившите играчи от Националната хокейна лига Сергей Плотников, Антон Белов и Валери Ничушкин.32-амата спортисти също така са завели дела и в гражданския съд в Швейцария за дискриминация по отношение гражданството им, нарушаване на достойнството и на индивидуалните им права, както и злоупотреба от страна на МОК с монополно положение.Очаква се случаят да бъде разгледан утре, а ако възражението бъде одобрено, то руските състезателите ще бъдат допуснати.", "date": "2018.02.06", "title": "Руски спортисти отвръщат на удара на МОК"}
{"url": "https://offnews.bg/kultura/video-izvestni-artisti-skochiha-sreshtu-novite-promeni-v-zakona-za-av-674296.html", "text": "С клип „Аз имам право!“ и „Пускате търговците в храма!“ известни български творци призоваха народните представители да не абдикират от културата и да защитят творчеството.Поводът за това са готвените от промени в Закона за авторското право и сродните му права (ЗАПСП), които, според Музкаутор, дават нови възможности за натиск от страна на ползвателите относно размера на възнагражденията, които дължат на творците.„Нормално ли е едни търговски компании сами да определят колко да плащат? За продукт, от който печелят всеки ден! И в който сме вложили себе си!“, питат в клипа Васил Найденов, Кирил Маричков, Добрин Векилов – Дони, Йоана Буковска, Владимир Пенев, Поли Генова, Атанас Пенев, Виктория Терзийска, Деян Каменов и Иван Лечев.От видеото става ясно, че България е на дъното на всички проучвания за защита на авторските права. С готвените промени тази ситуация, обаче, няма да се промени. Напротив – творческите и креативни индустрии ще останат по-слабата страна при определянето цената на творчеството, ползвано от други компании за повишаване на печалбите им, пишат в съобщението си до медиите от \"Музикаутор\".С видеото българските творци застават зад организациите Музикаутор, Артистаутор и Филмаутор, които се противопоставят на промените в ЗАПСП, предвиждащи:- ползвателите на защитено творчество да могат да инициират преговори за промяна на тарифите на организациите за колективно управление на права;- неясна процедура за водене на преговори, която може да завърши без одобрена тарифа;- министърът на културата, който е контролният орган по ЗАПСП, да се откаже от функцията си да утвърждава тарифите.Въпреки че става въпрос за въвеждане на европейска директива, тези промени не са в нейния обхват. Законопроектът не е преминал през обществено обсъждане, няма анализ за въздействието му върху пазарната среда, не е внесен в Народното събрание (НС) от ресорното Министерство на културата и няма становища на органи като НАП и КЗК.Заради липсата на обществено обсъждане работна група към Комисията по правни въпроси сформира ще дискутира законопроекта. Първото заседание на работната група ще се състои на 6 февруари. ", "date": "2018.02.06", "title": "Видео: Известни артисти скочиха срещу новите промени в закона за авторското право"}
{"url": "https://offnews.bg/obshtestvo/eksperti-ot-es-obsazhdat-hraneneto-na-detcata-v-ndk-674272.html", "text": "Здравословното хранене на децата е тема на конференция днес в НДК. Събитието е част от календара на Българското председателство.Експерти от държавите членки от сферата на здравеопазването и земеделието ще дискутират възможностите на активни политики за справяне с ръста на хроничните болести.Връзката между хранене и здраве, отражението на храните върху детското развитие, здравословните хранителни навици, регулация на маркетинга на храни, предназначени за деца, са част от темите на дебата.Форумът е под надслов „Здравословно бъдеще за Европа: здравословно хранене при децата\". Събитието ще бъде открито съвместно от Министерство на здравеопазването, Министерство на земеделието, Националният омбудсман и Европейската комисия.", "date": "2018.02.06", "title": "Експерти от ЕС обсъждат храненето на децата в НДК"}
{"url": "https://offnews.bg/obshtestvo/nova-shema-mnimi-naemateli-obirat-apartamenti-674273.html", "text": "Младежи наемат жилища, за да ги оберат на спокойствие. Те извършвали кражбите преди да платят първия наем.За новата схема за измама разказа Нова тв. Един от пострадалите наемодатели твърди, че е открил следи от наркотици в обърнатия си \"с главата надолу\" дом. Младежите са на 18 и 19 години, откраднали телевизор от апартамент, който са наели, заради дълг. Те предоставят личните си данни и се разбират с наемодателя да платят на другия ден. Мартин Калеев, който отдал жилището си на крадците, определи случилото се като изключително нагло. \"Изнесоха ми апартамента - телевизор и DVD система с колони\", твърди пострадалият.  Крадците – 19-годишният Емилиян Йорданов, доскоро волейболист, и приятелят му - 18–годишен ученик и футболист, обясняват: \"Дължахме пари на един човек и трябваше да ги върнем, имахме четири дни\". Взели назаем 5000 лева, за да ходят по кафенета, ресторанти, дискотеки, \"такива неща\", казват те. От откраднатия телевизор успели да \"спечелят\" 100 лева.Според наемодателя след като кражбата била оповестена чрез социалните мрежи, започнал да получава заплахи. Емилиян отрича да се занимава с наркотици. Преди опитвал \"натровена\" марихуана и получил паническо разстройство. По думите му това е първата му кражба, но е задържан за други прояви. ", "date": "2018.02.06", "title": "Нова схема: Мними наематели обират апартаменти"}
{"url": "https://offnews.bg/kultura/pochina-zvezdata-ot-frejzar-dzhon-mahoni-674298.html", "text": "Холивудският актьор Джон Махони, взел участие в известния ситком \"Фрейзър\", почина на 77 години от рак.Той е издъхнал след кратък престой в болница в Чикаго.Това стана ясно от съобщение от театър \"Steppenwolf\", където Махони играе над 30 сезона.Роден е на 20 юни 1940 г. в Блекпул, Великобритания, но животът го праща в Чикаго, където прекарва голяма част от живота си. Израства в Манчестър, по-късно се преселва в САЩ и три години служи в американската армия. Става актьор на 40.годишна възраст.Носител е на награда \"Тони\" за най-добра поддържаща роля в пиеса и награда на Гилдията на филмовите актьори за най-добър актьорски състав в комедиен сериал.", "date": "2018.02.06", "title": "Почина звездата от 'Фрейзър' Джон Махони"}
{"url": "https://offnews.bg/sviat/panika-na-uolstrijt-dau-dzhouns-se-srina-rekordno-674276.html", "text": "Индустриалният фондов индекс „Дау Джоунс” се срина с 1500 пункта снощи, на Уолстрийт настъпи паника.  До затваряне на борсата „Дау Джоунс” загуби 4,6% – най-големият спад след финансовата криза от септември 2008 г. Белият дом реагира с уверението, че вниманието на президента Тръмп е насочено към дългосрочните фундаментални показатели на икономиката, която остава изключително силна.Тази сутрин спад от над 4% последва на борсата в Токио, където индексът „Никей” загуби 929 пункта до 21 752 – най-ниската стойност от октомври, съобщи бТВ. В момента, когато „Дау Джоунс” се срина, президентът Тръмп говореше на събитие в щата Охайо, но не каза нито дума за борсите. Тръмп не е пропускал да се похвали винаги, когато индексите се повишават, отбелязва Ройтерс. Този рязък контраст вероятно е знак, че президентът може би осмисля напомнянето на мнозина бивши съветници в Белия дом, че американските президенти са се въздържали да коментират случващото се на „Уолстрийт”.Сътресението на „Уолстрийт” съвпадна с встъпването в длъжност на Джероум Пауел, новия президент на Управлението за федерален резерв (централната банка на САЩ), отбелязва ДПА. ", "date": "2018.02.06", "title": "Паника на Уолстрийт, Дау Джоунс се срина рекордно"}
{"url": "https://offnews.bg/politika/borisov-posreshta-riute-poslednata-prechka-pred-vlizaneto-ni-v-sheng-674274.html", "text": "Премиерът Бойко Борисов посреща днес в София холандския си колега Марк Рюте. Кралство Нидерландия е една от страните, които засега се противопоставят на влизането на България в Шенген. Надеждите на министър-председателя са след разговорите да падне последната пречка пред присъединяването ни към шенгенското пространство. “Стига измислени мотиви, за да не ни пускате в Шенген”, избухна Борисов миналата седмица в Брюксел. „Юнкер е романтик“, заяви холандският премиер Марк Рюте през септември миналата година по повод речта на председателя на Европейската комисия Жан-Клод Юнкер пред Европейския парламент. В нея Юнкер заяви, че България и Румъния трябва да бъдат приети в Шенгенската зона. „Мисля, че когато някой има видения, трябва да се консултира с лекар\", заяви днес холандският министър-председател, цитиран от Romania Libera. „Противопоставяме се, има твърде много опасения за контрола на границите и корупцията\", обясни Рюте.Днес Борисов и Рюте ще обсъдят необходимостта от ефективно управление и контрол на външните граници на Европейския съюз и ключовото им значение за сигурността на Съюза. Ще бъде разгледан въпросът за разширяването на Шенгенското пространство, както и други актуални теми от двустранните отношения и европейския дневен ред.", "date": "2018.02.06", "title": "Борисов посреща Рюте - последната пречка пред влизането ни в Шенген"}
{"url": "https://offnews.bg/temida/sadat-reshava-da-razpita-li-razuznavachi-po-deloto-joncheva-sreshtu-bo-674243.html", "text": "Трето заседание по делото на депутата от БСП Елена Йончева срещу премиера Бойко Борисов ще се проведе във вторник.Журналистката съди Борисов за оклеветяване за това, че заяви, че държавата платила милиони за работата на Йончева. „Бяхме принудени да платим милиони за интервютата на Елена Йончева”,  в началото на предизборната кампания.Йончева иска от премиера 20 хиляди лева за нанесени неимуществени вреди. Делото е насрочено за 13.30 в Районния съд. Очаква се на заседанието да стане ясно дали съдът ще допусне до разпит двама служители от разузнаването. Изслушването им беше поискано от единия от адвокатите на Борисов Марин Марковски. Според него те щели да свидетелстват за това дали наистина от разузнаването са плащани пари за филм на Йончева. Ако разпитът бъде допуснат ще бъде при закрити врата.Борисов вече има възможност да заяви, че не се притеснява от делото. Йончева пък е убедена, че ще спечели делото, защото не е взела нито лев от държавата за филмите си.Сумата от 20 хил. лв. ще дари на семейства с репродуктивни проблеми.", "date": "2018.02.06", "title": "Съдът решава да разпита ли разузнавачи по делото Йончева срещу Борисов"}
{"url": "https://offnews.bg/offtopic/religioznite-vlasti-v-ankara-levatcite-sa-demoni-momichetata-mogat-d-674278.html", "text": "Върховният религиозен орган на Турция предизвика бурен обществен дебат, след като обяви, че хората, които ядат с лявата ръка, са демони.Дирекцията по религиозни дела е направила това уточнение в секцията с въпроси и отговори на интернет сайта си. Според написаното, \"пророкът Мохамед не е признавал за приятно яденето с лявата ръка\".И се допълва, че храненето с лявата ръка е приемливо за хора с физически увреждания.Миналия месец Дирекцията също разбуни духовете, след като обясни, че според Ислямския закон, момичета навършили 9 години могат да се омъжват. В резултат опозицията поиска разследване за детските бракове в Турция, съобщи Нова телевизия.", "date": "2018.02.06", "title": "Религиозните власти в Анкара: Леваците са демони, момичетата могат да се женят на 9"}
{"url": "https://offnews.bg/tehnologii/zukarbarg-napravih-pochti-vsichki-greshki-koito-mozhete-da-si-predst-674281.html", "text": "Съоснователят и собственик на Фейсбук Марк Зукърбърг отново си направи самокритика на 14-ата годишнина на социалната мрежа и заяви, че е направил много грешки, съобщава БТА.\"Бях на 19, когато стартирах Фейсбук, и не знаех нищо за изграждането на компания или за глобалните интернет услуги. През годините съм направил почти всички грешки, които можете да си представите. Направих десетки технически грешки и лоши трансакции. Доверих се на лоши хора и назначих талантливи хора на неподходящи постове. Пропуснах важни тенденции и реагирах бавно на други. Пусках продукти, които носеха провал след провал\", написа той на личната си страница.Посланието му за 14-те години, изминали от създаването на Фейсбук, когато той беше студент в престижния американски Харвардски университет, до превръщането днес на Фейсбук в в най-голямата световна социална мрежа с около 2 милиарда потребители, е последното в поредица негови признания за допуснати грешки. Фейсбук е критикуван за разпространението на фалшиви новини и се опитва да се справи с този проблем, отбелязва АФП.\"Причината, поради която нашата общност съществува, не е защото сме избягвали да правим грешки. Тя е нашето убеждение, че онова, което правим, е достатъчно важно, за да продължим опитите да се справяме с предизвикателствата, пред които сме изправени, знаейки много добре, че ще имаме още провали, но това е единственият начин да вървим напред\", пише в заключение Марк Зукърбърг.", "date": "2018.02.06", "title": "Зукърбърг: Направих почти всички грешки, които можете да си представите"}
{"url": "https://offnews.bg/sviat/pirati-osvobodiha-22-ma-indijtci-674282.html", "text": "Пирати освободиха танкер с 22-членен индийски екипаж, който отвлякоха в Гвинейския залив край Западна Африка, предаде БТА.Базираната в Хонконг компания оператор на кораба \"Англо-Ийстърн\" (Anglo-Eastern) обяви, че всички моряци са невредими и товарът на кораба от 13 500 тона бензин е непокътнат.Контактът с танкера \"Марин Експрес\" бе загубен в Бенин в петък.Подробности около освобождаването на кораба не бяха разкрити.Пиратите стават все по-активни в Гвинейския залив, където крадат товари и искат откупи, на фона на намаляването на пиратските атаки в световен мащаб, отбелязва Ройтерс.", "date": "2018.02.06", "title": "Пирати освободиха 22-ма индийци"}
{"url": "https://offnews.bg/obshtestvo/blizo-63-hil-dushi-shte-sa-zaetite-v-autsorsing-industriata-do-2020-g-674313.html", "text": "Заетите в аутсорсинг индустрията в България в края на 2016 г. са 47 800 служители, като се очаква броят им да надхвърли 62 500 души до 2020 г.  Това стана ясно от проведена пресконференция, в която взеха участие Владимир Данаилов - главен изпълнителен директор на Столичната общинска агенция за приватизация и инвестиции, Пламен Цеков - член на УС на Българската аутсорсинг асоциация, и Светослав Иванов - изпълнителен директор на Българската аутсорсинг асоциация. През 2017 г. 38% от заетите в аутсорсинг индустрията са до 34-годишна възраст, като висшистите са 80%. 68% от служителите в сектора са мъже.Осовната пречка за развитието на аутсорсинга в България е липсата на квалифицирани кадри. Индустрията продължава да има добра база за растеж в столицата заради демографската и образователната структура на града и конкурентните предимства спрямо други градове. При големите аутсорсинг компании се забелязва тенденция да изнасят част от подразделенията си извън София. Оформят се три точки, предпочитани от аутсорсинг индустрията - Пловдив, Варна и Бургас. В настоящия момент едва 15 % от сектора е съсредоточен извън столицата.     Аутсорсинг индустрията е сред водещите данъкоплатци в България. През 2016 г. я има дял 1.5% от всички данъци, платени в икономиката. Компаниите харчат средно 0.9% от нетните си приходи за данъци. Очаква се до 2020 г. индустрията да допринася 2.5 млрд. евро или до 4.2% от БВП на България. ", "date": "2018.02.06", "title": "Близо 63 хил. души ще са заетите в аутсорсинг индустрията до 2020 г."}
{"url": "https://offnews.bg/obshtestvo/slanchevo-i-dnes-temperaturite-do-13-gradusa-674271.html", "text": "Слънчево ще е времето днес, сутринта на места в низините и край морето ще има мъгли, които ще се разсеят до обяд. Привечер от запад се задават облаци, сочи прогнозата на НИМХ. Максималните температури ще са между 8 и 13 градуса. Ще духа слаб южен вятър. По Черноморието температурата на въздуха и водата ще е почти равна - от 6 до 8 градуса, вълните ще са 1-2 бала. По високите върхове в планините термометрите ще се качат на 1200 м до 4 градуса, а на 2000 м до минус 2 градуса. Времето няма да се променя съществено до уикенда. ", "date": "2018.02.06", "title": "Слънчево и днес, температурите до 13 градуса"}
{"url": "https://offnews.bg/kultura/legendata-na-hausa-sandy-rivera-s-parti-v-ialta-tazi-sabota-674314.html", "text": "Клуб \"Ялта\" продължава програмата си за февруари с представянето на едно ново парти и гостуването на една легенда. В петък (9 февруари) един от резидентите на клуба Philip Chernikov ще представи парти концепцията си с името \"In Between в Room 1. На 10 февруари (събота) от началото на вечерта до нейния край ще слушаме единствено мелодичния хаус на Sandy Rvera, без прекъсване, отново в голямата зала на клуба.Петък ще започне с нещо различно от Philip Chernikov, а именно с дебютното му самостоятелно парти \"In Between\". В превод \"между\", това е думата, която описва най-точно музикалния стил на Philip Chernikov – позициониран в златната среда между хаус и техно. Удълженият му сет, който ще е с продължителност над 7 часа, е идеална възможност за него да покаже всичко, което е научил в последните 4 години като резидент на клуба. В събота зад пулта ще се качи един от най-близките приятели на \"Ялта\" и чест гост – Sandy Rivera. Хаус легендата безспорно е един от най-уважаваните продуценти в световен мащаб, а мястото му в света на хаус музиката отдавна е гарантирано.Използвайки както собственото си име, така и пресвдонима си Kings of Tomorrow, той влага креативност във всичко, което твори, като съчетава стилове, преминаващи от хаус през тек и фънк бийтове до R&B. Това определенно е една от главните причини Sandy Rivera да бъде считан за артиста, без когото световната хаус сцена щеше да бъде значително по-еднообразна.За мнозина Rivera e познат най-вече заради парчето \"Finally\", което се откроява като един от най-добрите хаус записи, правени някога. \"Finally\" обаче е само на повърхността на каталога на Rivera. \"The Calling\" (1997), \"It͛s In The Lifestyle\" (2000) и \"Trouble\"(2005) са само някои от парчетата, които демонстрират уменията на Sandy Rivera да включва в музиката си широк спектър стилистични влияния. ", "date": "2018.02.06", "title": "Легендата на хауса Sandy Rivera с парти в 'Ялта' тази събота"}
{"url": "https://offnews.bg/obshtestvo/bez-voda-dnes-na-tri-mesta-v-stolitcata-674244.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Във връзка с подмяна на уличен водопровод на ул. „Алдомировска“ в жк „Зона Б-19“ се налага спиране на водоподаването от 10:00 до 19:00 ч. в района на бул. „Александър Стамболийски “, бул. „Инж. Иван Иванов“, ул. „Димитър Петков“ и бул. „Тодор Александров“.Заради подмяна на сградно водопроводно отклонение на ул. „Стефан Стамболов“ в община „Възраждане“ се налага спиране на водоподаването от 10:00 до 18:00 ч. на бул. „Стефан Стамболов “ от ул. „Чипровци“ до ул. „Екзарх Йосиф“.Подмяна на водомерен възел на ул. 420 в кв. „Манастирски ливади“ налага спиране на водоподаването от 10:00 до 14:00 ч. на ул. „Луи Айер“ от №156 до №227А.", "date": "2018.02.06", "title": "Без вода днес на три места в столицата"}
{"url": "https://offnews.bg/analizi-i-komentari/gratcki-zhurnalist-stiga-idiotizam-makedonia-si-e-makedonia-674275.html", "text": "Преди два месеца си поръчах кафе в бара на Долната камара в Лондон. Момичето, което ми сервира кафето, ме попита откъде съм, защото моят акцент й е звучал познато. Когато казах, че съм от Гърция, Тя се усмихна и каза, че така е мислила, защото самата тя е от Македония.Разказах ѝ, че съм минал през нейната родина, докато съм пътувал за Сърбия. Когато дойде време да платя сметката, тя отказа да ми вземе парите:Докато разказвам за тази случка, аз съм изпълнен със съмнения дали трябва да споделям случилото се. Страхувам се първо, че описвам себе си като някакъв извънредно свободомислещ либерал, който призовава всички мои сънародници, които са обидени от съседната държава, че използва името Македония, да се отпуснат.Страхувам се, че някои гърци ще ме сметнат за предател, в същото време се чувствах като идиот, който разменя семейното си достойнство за едно кафе лате. Познавам много хора, които мислят като мен. В Гърция нямам приятели, които казват Македония, когато говорят за Македония. Нямам колеги, които могат да изпишат това име без да го сложат в кавички, дори и онези, на които не им пука за този спор.През 1991 г. гърците чрез масови демонстрации и дипломатически маневри отнеха правото на съседната държава, която току-що стана независима от бивша Югославия, да се нарича Македония. Гръцкият аргумент беше, че в Гърция има област със същото име и бившата югославска Македония може да си го поиска. Този въпрос остава нерешен и до днес. Разбира се, цялата тази история около името е приключила. Наложи се двойно име. Целият свят нарича страната Македония, а Гърция Скопие. Ако Скопие не съществува в чужбина, същото важи и за Македония в Гърция. Интензивните дипломатически преговори от последните дни и срещите между премиерите Алексис Ципрас и Зоран Заев в Давос увеличиха очакванията, че този въпрос може да се реши след 27 г.Най-накрая Македония може да получи официално име, което ще използва в международните организации, може \"Нова Македония\" или \"Северна Македония\", която ще я различава от Гръцка Македония и това ще успокои гърците. И все пак тази искрица на надежда за наименование за общо ползване, както казва гръцката страна, наистина не е в интерес на никого. Никой и никъде по света няма да използва новото име. Кой е прав? Светът е прав. Гърция не е. Не може да наричате една държава с името на столицата и да искате трета държава да я нарича така, както ние искаме. Никой в Гърция не вярва сериозно на приказките за иредентиските аспирации на Македония. Още по-малко пък може да търсим в Англия да повярват на това.Господи, как е възможно една от най-бедните страни в Европа, със сериозни малцинствени проблеми, страна, която иска да влезе в НАТО, да бъде заплаха за една страна, която е пет пъти по-голяма и по-мощна от нея? И поради тази причина всички онези, които нямат проблеми с този въпрос, да спрат да се държат като чиновници на външното министерство, да премахнат кавичките на Македония и да спрат да използват съкращението БЮРМ, което Гърция прие временно да използва. Дайте да наричаме страната Скопие в Гърция, за да не осъмнем с посинено око, а по света да използваме Македония и хората да не смятат за идиоти. Целият свят нарича Македония и смята гърците за откачени, заради твърдението им, че тя трябва да се нарича по друг начин - и още повече, че през последните 30 години ние не сме им обяснили как тя трябва да се нарича.Б. ред. - ", "date": "2018.02.06", "title": "Гръцки журналист: Стига идиотизъм - Македония си е Македония"}
{"url": "https://offnews.bg/obshtestvo/pochitame-sv-fotij-svetlite-imena-praznuvat-674246.html", "text": "Православната църква почита паметта на Св. Фотий днес. Имен ден празнуват Пламен, Пламена, Огнян, Огняна, Светлин, Светльо, Светла, Светлана, Светослав и Светослава. Името е от старогръцки произход и означава \"светлина\".Св. Фотий е цариградски патриарх, който се борил за чистотата на християнската вяра. Той е свързан с българската история, защото именно патриарх Фотий убеждава Константин Философ да проповядва християнството сред славяните. Той пише изключително ценен исторически документ - обширно послание върху християнската вяра и живот, адресирано до българския цар Борис І.Умира в заточение на 6 февруари 891 година.", "date": "2018.02.06", "title": "Почитаме св. Фотий, светлите имена празнуват"}
{"url": "https://offnews.bg/obshtestvo/kak-detcata-da-razviat-digitalna-gramotnost-otgovaria-agentciata-za-z-674286.html", "text": "Как децата да развият дигитална грамотност? Как да отсяват информация от дезинформация в интернет? Отговори на тези въпроси ще дадат организаторите на \"Дни на медийна грамотност\", които ще се проведат във връзка с международния Ден за безопасен интернет - 6 февруари.Той ще бъде отбелязан в 120 държави, сред които и България.На 6-и в детския научен център „Музейко“ ще бъде даден старт на Националната кампания за провеждане на „Дни на медийната грамотност“ с подкрепата на новосъздадената Коалиция за медийна грамотност, която обединява 14 неправителствени организации, съобщиха от Държавната агенция за закрила на детето към Министерски съвет. В рамките на мероприятието Йоана Захариева, председател на Съвета на децата ще представи инициативата на детския консултативен орган към ДАЗД.Съветът на децата към ДАЗД организира в рамките на националната инициатива прожекции на филма на „Кой е срещу теб в мрежата“ в 15 области в страната - Силистра, Русе, Стара Загора, Кърджали, Хасково, Видин, Враца, Перник, Велико Търново,Габрово, Добрич, Монтана, Плевен, Сливен, Бургас. След прожекциите на филма на БНТ, ще се проведат дискусии за онлайн безопасността на децата. Инициативата се реализира с подкрепата на БНТ, ГДБОП, софтуерната фирма“Булбера“.Официалното начало на инициативата на Съвета на децата към ДАЗД ще бъде дадено на 8 февруари в основно училище „Елин Пелин“ в Перник.Какво е медийна грамотност според ДАЗД? Способност да се намира, преценява, използва и произвежда правдива информация в изобилието от медийни и дигитални източници и умения за ефективно и конструктивно взаимодействие с други хора в онлайн среда.Как медийната грамотност помага на децата? Развиват умения за критично мислене, които са им от полза както във виртуалния, така и в реалния свят. Разбират как се формират и какви са целите на различните медийни послания. Разпознават дезинформация и лъжливи внушения. Възползват се от богатството от информация, за да се учат, образоват и развиват. Предпазват се от злоупотреби и посегателства онлайн. Стават пълноправни участници, а не само консуматори в съвременната информационно-медийна среда. Изразяват позиции по различни въпроси, които ги засягат", "date": "2018.02.06", "title": "Как децата да развият дигитална грамотност? Отговаря Агенцията за закрила на детето"}
{"url": "https://offnews.bg/tenis/halep-i-bushar-propuskat-macha-rumania-kanada-za-fed-kap-674283.html", "text": "Втората в световната ранглиста Симона Халеп няма да играе за Румъния в домакинството срещу Канада от Световна група II На \"Фед Къп\", неофициално световно отборно първенство по тенис за жени.Местната агенция \"Аджерпрес\" съобщи, че Халеп ще подкрепя сънародничките си от трибуните в Клуж-Напока, но няма да излезе на корта за срещата на 10 и 11 февруари.На нейно място е повикана 76-ата в класацията на WТА Ана Богдан, а останалите три румънки в състава са Сорана Кърстя, Ирина-Камелия Бегу и Ралука Олару.Халеп не е играла от драматичната си трисетова загуба от датчанката Каролин Вожняцки на финала на Откритото първенство на Австралия на 27 февруари, след което беше приета в болница заради обезводняване.Впоследствие тя отказа участие в турнира в Санкт Петербург през миналата седмица, въпреки, че домакините рекламираха турнира с нейното участие.За Канада няма да играе първата ракета на страната Южени Бушар, а най-предно класираната в отбора е 143-ата в света Карол Чжао. Бушар не е контузена, но изпадна от топ 100 и в момента се е фокусирала върху участието си в малки турнири, за да си върне отново по-челно място в ранглистата.", "date": "2018.02.06", "title": "Халеп и Бушар пропускат мача Румъния - Канада за \"Фед Къп\""}
{"url": "https://offnews.bg/112/spipaha-chetirima-dushi-dokato-razfasovat-kradeno-bmv-h-1-674316.html", "text": "Столичната полиция задържа четирима души, които разкомплектовали на съставните му части краден автомобил БМВ Х 1. От МВР съобщиха, че на 4 февруари е получен сигнал за откраднат лек автомобил. След предприетите бързи действия колата била открита в автоморга на бул. „Св. Климент Охридски“.В момент на разкомплектоване на автомобила на адреса са задържани Х.Т. (42г.), известен като Ицо Турчина. Той бил познат на МВР като \"активен криминален контингент\" по линия на кражбата на автомобили.Задържани са и още трима души с инициали В.Т. (49г), И.И. (39г.) и К.И. (30г.), всички от София.В непосредствена близост до автоморгата е задържана и 35-годишна жена, чиято задача била да наблюдава за евентуално приближаване на полицаи или други нежелани посетители.В хода на разследването в автоморгата полицаите намерили и иззели части от разкомплектования краден автомобил, регистрационните му табели, изрязана планка с набита рама, техническо средство за заглушаване на сигнали тип „тапа“, множество автоключове.В автомобилите на двама от мъжете били открити и иззети компютър и техническо средство за привеждане на автомобили в движение, както и незаконно притежаван газов пистолет.След доклад на събраните материали в Софийска районна прокуратура Х.Т. и В. Т. са привлечени като обвиняеми за престъпление по чл.215 от НК и са им наложени мерки за неотклонение „задържане под стража“ за срок до 72 часа.", "date": "2018.02.06", "title": "Спипаха четирима души, докато разфасоват крадено БМВ Х 1"}
{"url": "https://offnews.bg/obshtestvo/semejstvo-ot-rusensko-opita-da-prodade-12-godishnata-si-dashteria-za-1-674284.html", "text": "Семейство от русенското село Ветово опита да продаде дъщеря си във Фейсбук за 100 000 евро.Момичето е на 12 години и се казва Клеопатра. Обявата за продажбата ѝ с цел брак е публикувана в разградска група в социалната мрежа за покупко-продажба на вещи от профила \"Принцесата на тати\".Клеопатра живее във Ветово с майка си, баща си и с още трима братя и сестри. Майката на момичето Мария Парушева заяви пред Нова телевизия, че Клеопатра сама публикувала обявата на шега.\"Тя си го направила, на шега. Ние нямаме хабер, аз не зная нищо. Аз днеска чух\", каза жената.  На въпрос дали е практика да се продават млади булки, майката каза, че сега няма да я продават, а чак като порасне. Тя уточни, че в селото има случаи, в които родители продават дъщерите си на по 11-12 години, но те възнамерявали да изчакат Клеопатра да стане на 21 години. Майката беше категорична, че нямало да продаде дъщеря си. Обявата е забелязана от отдел \"Закрила на детето\" във Ветово. Оттам са я свалили и са направили проверка по случая. Детето ще бъде бъде насочено към център за подкрепа, където Клеопатра и семейството ѝ ще могат да ползват психологическа помощ и работа със социални работници. ", "date": "2018.02.06", "title": "Семейство от Русенско опита да продаде 12-годишната си дъщеря за 100 000 евро"}
{"url": "https://offnews.bg/zimni/otmeniat-ski-biaganeto-v-piongchang-zaradi-studa-674290.html", "text": "От Международната федерация по ски обявиха, че състезанията по ски бягане от олимпийската програма на Игрите в Пьонгчанг може да бъдат отменени, ако температурата падне под минус 22 градуса.В последните дни в олимпийската столица времето е изключително студено, а температурата достигна до минус 20 градуса.\"ФИС има правила, според които при температура под минус 22 градуса съревнованията по ски-бягане може да не се състоят, ако директорът на състезанието и лекарят преценят.За това решение е важно и каква ще бъде влажността на въздуха. Ако тя е ниска, то надпревара може да има и при минус 30 градуса, но в противен случай - пределната температура е минус 22 градуса. Тук, обаче, влажността е доста висока\", каза президентът на ФИС Джанфранко Каспер.Зимните олимпийски игри ще се състоят от 9 до 25 февруари. Метеорологичните прогнози са в следващите дни в Пьончан времето да се затопли, а температурата да се повиши до около 0 градуса.", "date": "2018.02.06", "title": "Отменят ски бягането в Пьонгчанг заради студа"}
{"url": "https://offnews.bg/medii/zhurnalisti-mogat-da-kandidatstvat-za-balkanska-stipendia-do-8-mart-674293.html", "text": "Асоциацията на европейските журналисти в България обяви, че до 8 март е отворено кандидатстването за Балканската стипендия за отлични постижения в журналистиката на Балканската мрежа за разследващи репортажи (BIRN).Всяка година десет журналисти биват избрани след отворен конкурс, за да реализират своята идея за задълбочен анализ или разследване по тема с регионално или европейско значение. Темата за 2017 г. е „Промяна”.За стипендиите могат да участват опитни журналисти от Албания, Босна и Херцеговина, България, Хърватия, Гърция, Косово, Македония, Черна гора и Сърбия.Десетимата избрани журналисти получават финансово възнаграждение в размер на 2000 евро и разполагат с бюджет до 2000 евро за покриване на разходите за пътуване, достъп до информация, превод и т.н., необходими за осъществяване на репортажите. Освен това участниците получават активна редакторска и менторска подкрепа и участват в международни журналистически семинари.Материалите, създадени в рамките на програмата, ще бъдат публикувани във водещи регионални и международни издания. Най-добрите три материала, избрани от международно жури, ще получат парични награди в размер на 4000, 3000 и 1000 евро.Процесът на кандидатстване за стипендиите ще бъде затворен на 8 март 2017 г. Можете да откриете формуляра за кандидатстване, насоки и полезни съвети, както и материалите, създадени от стипендианти през изминалите години, на .", "date": "2018.02.06", "title": "Журналисти могат да кандидатстват за балканска стипендия до 8 март"}
{"url": "https://offnews.bg/politika/pasi-es-ne-izpalniava-dogovora-si-s-nas-674279.html", "text": "С поставянето на пречки пред влизането на България в Шенгенската зона Европейският съюз не изпълнява договора си с нас. Това заяв бившият външен министър Соломон Паси по бТВ. Ние имаме задължение да влезем в Шенген и Европейският съюз да ни приеме и то произтича от договора, който подписахме на 25 април 2005 г. Тогава срокът за влизане беше 2009 г. За съжаление, договореното не се изпълнява, поставят се нови изкуствени условия пред членството на България в Шенген, каквито не могат да бъдат поставени според този договор, т.е. това, което се случва е, че ЕС не изпълнява свой ангажимент към България, коментира Паси.Според него чисто тактически влизането ни в еврозоната ще улесни влизането в Шенген. Проблемът е, че не са назовани конкретни обективни условия, затова тук може вече да се прилага и тактика на преговорите, посочи той. И даде пример със стремежа на холандския премиер Марк Рюте към поста председател на Европейския съвет.Може например България и Румъния съвсем спокойно да му кажат: „Ние ще направим всичко, което е по силите ни, да блокираме твоята кандидатура, ако ти блокираш нашата кандидатура за Шенген“. Понякога в дипломацията се предприемат и такива стъпки, обясни Паси. Македония си е македонска, с това трябва да се примирят всички страни на Балканите. Имаме нужда от Македония в ЕС и НАТО и Западните Балкани да престанат да бъдат проблем, добави той. Популизмът пречи на развитието на Европа, подчерта Соломон Паси.", "date": "2018.02.06", "title": "Паси: ЕС не изпълнява договора си с нас"}
{"url": "https://offnews.bg/obshtestvo/avaria-ostavi-bez-parno-zapaden-park-i-gevgelijski-674288.html", "text": "Авария спря парното в Западен парк и квартал Гевгелийски, съобщиха от Топлофикация София. Незабавно е създадена необходимата организация, като ще се работи до пълното отстраняване на топлоподаването, уверяват от дружеството и се извиняват на останалите на студено клиенти. Без парно са и в блокове 513, 514 и 515 в ж.к. \"Дружба\" 2.Очаква се до няколко часа авариите да бъдат отстранени. ", "date": "2018.02.06", "title": "Авария остави без парно Западен парк и Гевгелийски"}
{"url": "https://offnews.bg/sviat/putin-ofitcialno-otnovo-e-kandidat-za-prezident-na-rusia-674302.html", "text": "Владимир Путин официално е кандидат за нов президентски мандат в Русия.Централната избирателна комисия в страната регистрира кандидатурата му за вота през март, съобщи БТА.Удостоверението за това получи главният юрист на щаба на Путин Сергей Кабишев.Путин представи 314 837 подписа в своя подкрепа при изисквани 300 хил. 232 са невалидни, недостоверни не са открити, уточни Александър Клюкин, член на комисията.Путин е третият кандидат-президент. Другите двама са лидерът на руските либералдемократи Владимир Жириновски и кандидатът на комунистите Павел Грудинин.Властите отхвърлиха опита на опозиционния лидер Алексей Навални да се кандидатира, а протестите на поддръжниците му бяха съпроводени с арести, включително на самия Навални.", "date": "2018.02.06", "title": "Путин официално отново е кандидат за президент на Русия"}
{"url": "https://offnews.bg/obshtestvo/6-g-sled-navodnenieto-v-s-biser-oshte-ima-hora-koito-ne-sa-se-pribr-674303.html", "text": "Днес се навършват 6 години от трагедията в с. Бисер, когато 3-метрова вълна се надига след късане на стената на язовир \"Иваново\" и взима 10 човешки живота.Десетки домове бяха унищожени, а все още има хора, които не са се прибрали по домовете си. Това става ясно от изказване на кмета на хасковското село Валентин Найденов. По думите му дори след толкова години селото все още не се е възстановило напълно, а за ремонт чакат над 20 къщи. \"Къщите са на хора, които не са постоянно живеещи в селото. Все още обаче има хора, които не са се прибрали по домовете си\", заяви кметът.Селото няма да отбележи датата, защото хората не искат да си спомнят ужаса от трагедията.\"Тази година датата няма да бъде отбелязана от жителите на селото, защото хората не искат да си припомнят тези неща,доста са травмирани и просто гледат напред. Травмата все още не е отминала“, коментира Найденов, цитиран от \"Фокус\".Обвиняем по делото за трагедията е бившия областен управител на Хасково Ирена Узунова. Обвинението е за това, че от 14 октомври 2011 г. до 6 февруари 2012 г. като областен управител на Хасково не е изпълнила служебните си задължения по Закона за защита при бедствия.Според обвинението тя не е организирала планирана защита срещу бедствия, не е инициирала изработването на областен план за защита от бедствия, не е организирала и анализирала изпълнението на превантивни мерки срещу природни бедствия, не е анализирала риска от бедствия е не е работила по установяване на критичните инфраструктури и обектите им.", "date": "2018.02.06", "title": "6 г. след наводнението в с. Бисер още има хора, които не са се прибрали в домовете си"}
{"url": "https://offnews.bg/ikonomika/telenor-i-river-styxx-capital-prodalzhavat-pregovorite-za-telenor-bank-674304.html", "text": "Telenor Group излезе с официално съобщение към медиите, че River Styxx Capital и Telenor не са получили към момента съгласието на Националната банка на Сърбия за предложеното стратегическо партньорство за \"Теленор Банка”. Споразумението дава правото на River Styxx Capital да придобие 85% от акциите, докато Telenor запазва 15%.Telenor стартира Telenor Banka през септември 2014 г., като първата мобилна и онлайн банка в страната, която има за цел да предложи най-съвременни и иновативни онлайн финансови услуги на гражданите на Сърбия. След три години операции, Telenor Banka има повече от 350 000 клиенти и расте.Стратегическото партньорство обявено есента на миналата година между двете организации има за цел съществено да разшири дейността на институцията и да подобри услугите и предложенията и към пазара за нейните клиенти.\"Стратегическото партньорство с River Styxx Capital е важна стъпка в кривата на растежа на “Теленор Банка”, тъй като искаме да продължим да изграждаме своя бизнес и портфолио от услуги, Telenor продължава да бъде уверена, че опитът и финансовите постижения на партньора, както и неговата репутация, ще бъдат ценен актив в бизнеса на бъдещата банка. В бъдеще ще подкрепим всяка следваща стъпка, която ще допринесе за положителното приключване на този процес \", казва Ингеборг Офтсхус, изпълнителен директор на Telenor Serbia и председател на Съвета на директорите на “Теленор Банка”.Елвин Гури български бизнесмен от албански произход - един от създателите на известната кредитна компания „Джет Файнънс”, продадена по-късно на „БНП Париба”.Сред бившите му работодатели са Европейската банка за възстановяване и развитие и „Прайс Уотърхаус”. Към момента е и Изпълнителен директор на инвестиционния фонд Empower Capital, който оперира с 21 милиона евро, предоставени от Европейския инвестиционен фонд по инициативата JEREMIE, с мандат да осигурява достъп до дялово финансиране на български компании в етап на растеж.В последния месец излезе новината, че Telenor продава бизнеса си на Балканите - България, Сърбия и Черна гора, а вероятно и Унгария, на американски фонд, за сума възлизаща на 2 млрд. евро. В съобщението за сръбските медии от името на “Теленор Банка” обаче е посочено, че очакват бъдещи преговори за позитивен изход на сделката с River Styxx Capital.", "date": "2018.02.06", "title": "Telenor и River Styxx Capital продължават преговорите за Telenor Banka"}
{"url": "https://offnews.bg/obshtestvo/bashtata-na-supershou-nevada-iska-da-stroi-nov-kompleks-v-borova-gor-674306.html", "text": "Предприемачът Димитър Станчев, продуцент на някогашното супершоу \"Невада\", иска да строи нов комплекс във вилна зона Килиите. Теренът е до \"Беловодски път\", а за целта трябва да се отсекат поне 50 дървета в борова гора, обясни главният архитект на София Здравко Здравков. Инвеститорът имал виза за строеж, която вече е изтекла, и сега иска подновяване. Здравков обаче е против, както и кметът на район Витоша Теодор Петков, стана ясно на заседанието на комисията по екология днес.Председателят на комисията Лорита Радева обясни, че за месец и половина Басейнова дирекция е променила становището си за терена, което наложило и експертът на общината да съгласува проекта. От РИОСВ също има становище, допълни Радева. Кметът обаче подчерта, че трябва да се поиска становище от Геозащита, защото районът е свлачищен. Улицата, по която се стига до терена, не е регламентирана, тя минава през дере, което е воден обект, коментира Здравков. Той подчерта, че разрешения за строеж не могат да се издават преди терените за улици да са отчуждени и станали общинска собственост. Това бе и един от мотивите екокомисията да отложи разглеждането на проекта на Станчев. Кметът на район Витоша пък ще трябва да направи проверка и на собствеността на улиците около терена. ", "date": "2018.02.06", "title": "Бащата на 'Супершоу Невада' иска да строи нов комплекс в борова гора"}
{"url": "https://offnews.bg/politika/plevneliev-e-protiv-referendum-za-istanbulskata-konventcia-674285.html", "text": "Президентът Росен Плевнелиев (2012-2017) се обяви против провеждане на референдум за Истанбулската конвенция - идея, която лансира БСП и която бе подкрепена и от Патриотите.„Категорично съм против да се прехвърля отговорността на народа тогава, когато той е заблуден, и тогава, когато не са се чули ясни аргументи от експерти. Смятам, че българският народ беше подведен. Имаше много манипулации и много лъжи по отношение на Истанбулската конвенция на Съвета на Европа за защита на жени и деца от насилие. Нагледах се на абсолютно безотговорни изказвания, както и на факти, които не отговарят на истината. Конвенцията не е за въвеждане на „трети пол”, тя не се занимава с това”, каза той в интервю за сутрешния блок на Нова телевизия.Миналата седмица Плевнелиев разкритикува наследника си на \"Дондуков\" 2 Румен Радев за това, че не е заел ясна позиция за конвенцията. Впоследствие Радев направи официално обръщение, което публикува и във фейсбук профила си и в което заяви, че е против ратифицирането на документа.\"Неговото отношение вече е ясно. Аз не съм съгласен с подобно действие на държавен глава”, каза Плевнелиев.По думите му, когато има тревоги в обществото, президентът не мълчи и не отлага своята позиция.„Радвам се, че след едно забавяне, той излезе и се позиционира ясно. Когато има разделение и в много голяма степен лъжи, манипулации и некоректни дебати, липса на дебат по същество по една стратегически важна тема, каквато е защитата на жените и децата в България и по света от насилие, е редно държавният глава да излезе с ясни аргументи и да каже дали е „за” или „против”, коментира Росен Плевнелиев.", "date": "2018.02.06", "title": "Плевнелиев е против референдум за Истанбулската конвенция"}
{"url": "https://offnews.bg/112/politcaj-e-s-komotcio-sled-kato-go-prebiha-chetirima-dushi-674305.html", "text": "Униформен полицай е настанен в болница с комоцио, след като беше нападнат и бит от четирима души в град Златарица.Случаят е от снощи, съобщава bTV. Тогава група от шестима мъже нападнали полицейски патрул, отзовал се на сигнал за инцидент. Патрулът бил повикан по сигнал на жена, която се оплакала, че пияни мъже ритат и трошат автомобила ѝ.При появата на полицаите четирима от общо шестимата мъже не само, че не се подчинили, но и ги нападнали униформените. От ударите единият полицай е със сътресение на мозъка и ще остане под лекарско наблюдение в близките дни.Задържани са четирима души.", "date": "2018.02.06", "title": "Полицай е с комоцио, след като го пребиха четирима души"}
{"url": "https://offnews.bg/sviat/ivanka-tramp-shte-vodi-amerikanskata-delegatcia-na-zakrivaneto-na-igri-674277.html", "text": "Дъщерята на американският президент Доналд Тръмп и негов старши съветник Иванка Тръмп ще оглави американската делегация на церемонията по закриването на Зимните олимпийски игри в южнокорейския град Пьонгчанг.Това съобщи Си Ен Ен, позовавайки се на източник от Белия дом.Според информацията Доналд Тръмп лично се е обърнал към дъщеря си с тази молба. Тя също така смята да присъства на някои от състезанията, в които ще участват американски спортисти.По-рано пресслужбата на Белия дом съобщи, че на церемонията по откриването на Игрите, американската делегация ще бъде оглавявана от вицепрезидента на САЩ Майкъл Пенс.Зимната олимпиада ще се проведе в Пьонгчанг от 9 до 25 февруари, а Параолимпиадата – от 9 до 19 март, припомня БГНЕС.", "date": "2018.02.06", "title": "Иванка Тръмп ще води американската делегация на закриването на игрите в Пьонгчанг"}
{"url": "https://offnews.bg/ikonomika/bitkojnat-sleze-pod-6000-dolara-674299.html", "text": "Курсът на биткойна слезе под 6000 долара днес сутринта, отчете електронната криптовалутсна борса Coindesk, цитирана от ТАСС.Към 7 ч. курсът спадна с 13,3% до 5996 долара, а час по-късно се изкачи на 6320 долара, с което спадът бе намален на 8,6%.Преди по-малко от два месеца биткойнът постигна рекорда си, като премина психологическата граница от 20 000 долара.Биткойнът е децентрализирана система на едноименна криптовалута, основаваща се на технологията блокчейна. Той може да се „добива“ (емитира) от всеки ползвател, който създава нови блокове в системата с помощта на компютър. Концепцията за системата бе публикувана през ноември 2008 г.Бързият растеж на популярността на биткойна стана през последната година. Емисията на тази въображаема валута е ограничена по естествени причини и в момента по-голямата част от биткойните е вече \"добита\".", "date": "2018.02.06", "title": "Биткойнът слезе под 6000 долара"}
{"url": "https://offnews.bg/ikonomika/shefovete-na-bdzh-se-opitvat-da-se-spasiat-s-12-5-uvelichenie-na-zapl-674292.html", "text": "Съветът на директорите на „Холдинг БДЖ” ЕАД прие решение за увеличение с 12,5 % на трудовите възнаграждения на локомотивния персонал в „БДЖ-Пътнически превози” ЕООД, съобщиха от националния жп превозвач.Решението идва след серия от разкрития за плачевното състояние на българските железници и Локомотивният персонал в жп компанията работи често при От БСП дори , който е несменяем по време на управленията на ГЕРБ въпреки драстичния спад на пътниците и товарите на компанията.Заплатите на всички служители в „БДЖ-Пътнически превози” ЕООД и „БДЖ-Товарни превози” ЕООД ще бъдат повишени считано от 1 януари 2018 г.Увеличението се определя в зависимост от заеманата длъжност и варира от 11 % до 12,5 %, уточняват от БДЖ.Въведената бонусна система за локомотивния персонал в „БДЖ-Товарни превози” ЕООД се запазва, чрез което се поощрява коректното изпълнение на служебните им задължения.Преди дни ", "date": "2018.02.06", "title": "Шефовете на БДЖ се опитват да се спасят с 12,5% увеличение на заплатите"}
{"url": "https://offnews.bg/kultura/ac-dc-gotviat-album-s-aksel-rouz-674325.html", "text": "AC/DC се готвят да издадат албум с Аксел Роуз от Guns'n'Roses, както и да продължат съвместните си турнета. Това заяви биографът на групата - журналистът Мъри Енгълхарт, на когото се позовават редица британски музикални издания.\"Спекулирайте колкото желаете, казвал съм го и преди и пак ще го кажа - АС/DC ще продължи с концертите с Аксел като вокал и ще издаде нов албум с него. С този ход Ангъс подготви сцената за бъдещето\", написа Енгълхарт в социалните мрежи.След множество проблеми и загуби от оригиналния състав на австралийската банда остана само Ангъс Йънг, което накара милионите фенове да заговорят за край на групата. Миналата година братът на Ангъс - Малкълм Йънг, почина, по-рано бандата се раздели с барабаниста си Фил Ръд заради проблеми с властите, а вокалът Брайън Джонсън също прекрати концертните си изяви заради проблеми със слуха.Ако Аксел Роуз заеме мястото на Джонсън и за нов албум, групата ще напише нова страница в историята на рока. AC/DC неведнъж са записвали името си в нея, независимо от обратите в живота и състава на бандата, която се държи на върха вече над 40 години.Все още липсва официално потвърждение от щаба на двете групи. В момента Роуз е доста зает с турне с Guns'n'Roses, но заяви, че има желание да продължи партньорство с AC/DC.", "date": "2018.02.06", "title": "AC/DC готвят албум с Аксел Роуз"}
{"url": "https://offnews.bg/obshtestvo/betonni-dzharsita-paziat-darvetata-v-zapaden-park-ot-karutci-674315.html", "text": "Бетонни плочи пазят Западен парк от каруците, с които се изнасят дърва. Джърситата са поставени откъм улица \"Суходолска\". Само три каруци са заловени в парка тази година, но те са хванати на влизане в градината, преди да бъдат натоварени с дървета, обясни Димитър Данчев, шеф на \"Зелена система\", на заседанието на комисията по екология към Столичния общински съвет. 12 сухи и опасни дървета ще бъдат отсечени в Западен парк, допълни той.Още 11 пък ще се режат в Борисовата градина в района около тенис кортовете, информира Данчев.  ", "date": "2018.02.06", "title": "Бетонни джърсита пазят дърветата в Западен парк от каруци"}
{"url": "https://offnews.bg/obshtestvo/restituti-zagradiha-ploshtada-v-tcentara-na-plovdiv-674311.html", "text": "Голям парцел от централния площад на Пловдив бе ограден с телена ограда с надпис „Частен имот“. Парцелът се намира на площада до Централна поща, на мястото на съборените през миналата година павилиони. Те бяха принудително премахнати от Общината през ноември, а тогава ресорният заместник-кмет Димитър Кацарски обясни, че с разчистването на терена ще бъде освободен подходът към Одеона, припомня БНР. Междувременно години наред течеше съдебен спор между Общината и собствениците на съборените търговски обекти.От администрацията на Община Пловдив са категорични, че дългите съдебни процедури са завършили в полза на Общината,собственик на терена и по документи. На обратното мнение са собствениците на магазините, които твърдят, че този терен е частен.„Нищо не се е променило към днешната дата. Като имам повече информация ще ви кажа“, коментира пред БНР Кацарски.Адвокатката на собствениците Паулина Христева на свой ред обясни, че огражденията са поставени, тъй като нейните клиенти искат да покажат на обществеността, че този имот действително е частен. \"Всеки може да загради имота си, когато прецени. Просто решихме да сигнализираме обществеността и да се види, че този имот е частен. Никога не е била оспорвана собствеността върху този имот. Не са водени дела в този смисъл. Единственото, което се е случило е, че Община Пловдив издаде заповед за събаряне на постройката в имота. Тя беше съборена по време на висящ процес. В момента има висящпроцес относно законосъобразността на тази заповед, коментира адвокат Христева. ", "date": "2018.02.06", "title": "Реститути заградиха площада в центъра на Пловдив"}
{"url": "https://offnews.bg/sviat/zatvoriha-ajfelovata-kula-zaradi-ochakvan-silen-sniag-674308.html", "text": "Айфеловата кула е временно затворена за туристи заради очакван обилен снеговалеж в района на Париж, съобщи ТАСС, цитирана от БТА. Само посетители, които имат резервации за ресторантите на кулата, ще могат да отидат там.Според последни данни от френската метеорологична служба \"Метео-Франс\" в 14 департамента на Франция заради предстоящия снеговалеж и очакваните заледявания е обявена оранжева (предпоследна) степен на метеорологична тревога.Освен снега, в столичния район Ил дьо Франс се очакват и силни ветрове с пориви до 11 м в секунда.", "date": "2018.02.06", "title": "Затвориха Айфеловата кула заради очакван силен сняг"}
{"url": "https://offnews.bg/tehnologii/sazdateliat-na-like-butona-zapochva-kampania-sreshtu-facebook-i-google-674300.html", "text": "Бивши служители на тех гигантите Гугъл и Фейсбук започват кампания срещу компаниите и вредите от интернет и социалните мрежи.Групата от Силициевата долина е решена кампанията ѝ да обхване целия свят и да учи и предупреждава за вредите от пристрастяването към социалните мрежи и смартфоните.\"Бяхме там. Знаем какво измерват компаниите. Знаем как говорят и знаем как действат инженерите им\", казва Тристан Харис, бивш дизайнер по етиката в \"Гугъл\", който сега тръгва срещу бившите си работодатели. \"Двата най-големи суперкомпютри в света са при тези компании - Гугъл и Фейсбук. Къде ги насочваме? Насочваме ги към мозъците на хората и децата\", казва Харис, цитиран от \"Ню Йорк Таймс\".Сред инициаторите е и създателят на Like бутона във Фейсбук Джъстин Розенстийн.Кампанията, наречена \"The Truth About Tech\" (\"Истината за технологиите\") и обединена в организацията \"Center for Humane Technology\" ще бъде финансирана със 7 млн. долара от неправителствената медийна организация CommOn Sense Media. Планира се също така анти-тех кампанията да започне в 55 хил. американски училища.", "date": "2018.02.06", "title": "Създателят на Like бутона започва кампания срещу Facebook и Google"}
{"url": "https://offnews.bg/turizam/angelkova-otkri-balgarski-shtand-na-izlozhenie-v-izrael-674331.html", "text": "Министърът на туризма Николина Ангелкова откри българския информационен щанд на международното туристическо изложение IMTM - най-голямото в Източносредиземноморския регион и Израел. Форумът се нарежда на водещо място по значение сред международните борси в региона, като се наблюдава непрекъснато увеличение на броя изложители, професионални посетители и крайни потребители. В рамките на два дни - 6 и 7 февруари, гостите ще могат да разгледат предложенията на десетки страни. През миналата година в събитието са участвали 1780 изложители от 58 държави, а посетителите са били над 27 000 души, от които 16 800 професионална публика.България се представя с информационен щанд от близо 50 кв. м. Основен фокус в него са зимният и летният туризъм, които са сред най-търсените продукти от туристите в региона. Друг акцент са възможностите за балнеолечение, което често се избира като допълнителна услуга през последните години. Професионалистите и любителите, които посещават форума, ще могат да се запознаят и с културно-познавателните турове и пътуванията с цел развлечение, които България предлага.Тази година заедно с Министерството на туризма на щанда се представят общини и фирми, като интересът нараства спрямо година по-рано. Изложителите ни предлагат специализирани продукти - зимни и летни почивки, балнеолечение и културно-исторически маршрути.Израел е сред водещите пазари в туристическите посещенията на чужденци в България и се нарежда на 12-о място за миналата година. През 2017 г. повече от 200 хил. израелски туристи са пътували у нас, като се отбелязва ръст от 13,7% спрямо година по-рано.", "date": "2018.02.06", "title": "Ангелкова откри български щанд на изложение в Израел"}
{"url": "https://offnews.bg/obshtestvo/polovinata-balgarski-internet-potrebiteli-spodeliat-lichna-informatcia-674329.html", "text": "50% от интернет потребителите в България на възраст между 16 и 74 г. споделят лична информация онлайн, показват данни на Европейската статистическа служба Евростат. Те бяха публикувани днес във връзка с международния Ден на безопасен интернет.Средният процент за ЕС е 71.Страната и е на трето място отзад напред. Най-малко лична информация споделят в Румъния (31%), Португалия (49%) и България (50%). 51 са процентите в Полша, 52 - в Италия.Най-свободно споделят лична информация за себе си в Люксембург - 92% от интернет потребителите споделят лична информация. На второ място е Великобритания с 88%, а трета е Холандия с 85%.Когато става въпрос за информация, свързана с плащания чрез интернет, потребителите са по-резервирани. Само 9% от българските потребители споделят информация, свързана с плащания при средно 40% за ЕС. Най-често такива данни дават във Великобритания - 80% от интернет потребителите споделят номер на банкова карта или друга информация, свързана с разплащане.", "date": "2018.02.06", "title": "Половината български интернет потребители споделят лична информация онлайн"}
{"url": "https://offnews.bg/ikonomika/nezakonno-naznachen-stana-shef-na-dai-674328.html", "text": "Ивайло Манолов е новият главен директор на Главна дирекция \"Автомобилна инспекция\", научи OFFNews.Информацията се потвърждава от списъка с контактите на интернет страницата на Изпълнителна агенция \"Автомобилна администрация\", въпреки че не е официално обявявана.Името на Манолов е известно от няколко стари скандала.В края на 2013 година тогавашният министър на транспорта Данаил Папазов обяви, че ще уволни всички 27 регионални директори в страната заради съмнения за продажбата на шофьорски книжки.  Сред освободените през декември същата година бе и Манолов, който по това време бе шеф на звеното в София. Именно той отговаряше за 19-те изпитващи в столицата, които по това време бяха хванати да маркират листовки на теоретични изпити на кандидат-шофьори. Формалният повод за отстраняването на Манолов тогава бе промяна в устройствения правилник и съкращаване на длъжността. Скоро след това обаче е бил върнат на работа и то на по-висока длъжност - държавен инспектор.В доклад на Инспектората на Министерството на транспорта, информационните технологии и съобщенията с входящ номер РД - 08 - 480 от 27 октомври 2014 г. изрично е констатирано, че това преназначаване е било незаконосъобразно. ", "date": "2018.02.06", "title": "Незаконно назначен стана шеф на ДАИ"}
{"url": "https://offnews.bg/futbol/delio-rosi-za-mapuku-ne-mi-e-na-nivoto-674287.html", "text": "Треньорът на Левски Делио Роси не остана длъжен на заяждането на бившия нападател на тима Жуниор Мапуку. Конгоанецът, провъзгласил се за \"Черната сила\", направи негативен коментар на селекцията на \"сините\", която го остави извън борда и той ще поеме към Китай в близките дни.\"Аз съм Жуниор Мапуку от Конго, нека да видим вашите бразилци сега\", написа Мапуку в социалните мрежи.“Не мога да коментирам какво е казал Мапуку. Още повече, че не съм му на нивото.” Така пък отговори наставникът на Левски Делио Роси. Той намекна, че ще има още освободени от Левски футболисти, тъй като в момента групата от 28 футболисти е твърде голяма и трябва да бъде редуцирана.“Някои от тях ще останат с нас, други - не. За двустранна игра ни трябват 22-ма футболисти. Другите шестима също трябва да тренират. Трудно се работи с 28 човека. Струва ми се, че съставът е доста голям.Може да се има предвид някои от футболистите да отидат на друго място”, каза Делио Роси след вчерашната победа с 2:1 над малтийския Гзира Юнайтед, с която завърши подготвителният лагер на Левски на острова.Най-скъпата покупка на столичани Филипе Нашименто донесе успеха с гол от дузпа в 52-ата минута, а след това бе изпратен с аплодисменти от малкото фенове по трибуните. Португалецът асистира през първата част на Давид Яблонски, който даде аванс на българите в 21-ата минута. Амаду Самб пък изравни в 37-ата минута при единствената опасност пред Митрев.", "date": "2018.02.06", "title": "Делио Роси за Мапуку: Не ми е на нивото!"}
{"url": "https://offnews.bg/obshtestvo/sofijska-voda-s-nov-tcentar-za-klienti-674317.html", "text": "Новият напълно реновиран Център за обслужване на клиенти на \"Софийска вода\" бе открит вчера на партерния етаж на Мега Мол, Люлин, на бул. „Царица Йоана“, съобщиха от дружеството.  Той ще работи от от 9:00 ч. до 20:00 ч. всеки делничен ден и от 10:00 ч. до 16:00 ч. в събота.Новата локация е съобразена с ключово си местоположение да обслужва няколко квартала, с удобството да бъде лесно достъпна чрез градски транспорт, лек автомобил или пеша, както и с удълженото си работно време.В новите центрове „Софийска вода“ осигурява функционално разделение на предлаганите услуги, за да се спести неудобството и времето на клиентите. Има обособени гишета за плащания на сметки и други такси, за предоставяне на бързи услуги и информация, и за заявяване на услуги от клиентите, които изискат по-дълго време за работа с един клиент. Вградена е и електронна система за поредността на обслужване, която освен че предоставя билети с номер за клиентите, има и дигитално видео съдържание.Своевременно на разположението на всички посетители, освен удобно място за изчакване, се предоставя и възможност за безплатно използване на wi-fi мрежа, както и удобни електрически контакти за зареждане на мобилни телефони.Проектът за ребрандиране на новите помещения е благодарение на партньорството между „Софийска вода“, Нов български университет и Националната художествена академия, в резултат на което през 2016 г. се проведе конкурс за дизайн, спечелен от Ивана Янкова – студент в Магистърска програма „Рекламен дизайн“ на Национална художествена академия. Нейният дизайн се отличи не само заради своята креативност в предложената нова визуална идентичност, но и заради преплитането на основните разбирания за ценностите на Групата „Veolia“: фокус към клиента, опазване на ресурсите, и отговорност към обществото.Това е първият от трите центрове за клиенти от ново поколение, които предоставят обслужването на клиентите на „Софийска вода“ с изцяло нов модел и визия. В сряда, 7 февруари 2018 г., предстои отварянето и на втория център в Бизнес парк София, Младост, а до края на февруари и напълно нова локация в ЦУМ.Обновените центрове са още един етап от цялостното модернизиране на клиентското обслужване под мотото „Услуги по вода“, което „Софийска вода“ въведе. Компанията е първият ВиК оператор с 24-часова безплатна телефонна линия - 0800 1 21 21, както и е единствена с Мобилен център за обслужване на клиенти – бус, оборудван с всички необходими технологии, за да осигурява пълен набор от услуги, които се предлагат от стационарните клиентски центрове на компанията.За клиентите на дружеството, които предпочитат он-лайн комуникациите за тяхното потребление на вода, остават възможностите всяка една от предоставените физически услуги да се ползва дистанционно на www.sofiyskavoda.bg.", "date": "2018.02.06", "title": "Софийска вода с нов център за клиенти"}
