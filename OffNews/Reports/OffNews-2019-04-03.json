{"url": "https://offnews.bg/sviat/majk-pens-turtcia-da-izbere-mezhdu-nato-i-ruskite-raketi-700613.html", "text": "Турция трябва да избере между НАТО и руските ракети, заяви американският вицепрезидент Майк Пенс, цитиран от Ройтерс.Анкара трябва да реши иска ли да остане ключов партньор в най-успешния военен съюз в историята или иска да рискува сигурността на това партньорство с подобни безразсъдни решения, подкопаващи нашия алианс, каза той по повод сделката на Турция за купуване на зенитни комплекси C-400 от Русия. Според САЩ зенитните комплекси ще намалят сигурността на бойните самолети F-35. Отговорът на Турция не закъсня. \"САЩ трябва да изберат. Дали искат да останат съюзник на Турция, или да рискуват приятелството ни като обединят силите си с терористи, за да подкопаят отбраната на свой съюзник в НАТО\", написа в Туитър вицепрезидентът Фуат Октай.Тази седмица Пентагонът потвърди, че заради руските ракети е замразил доставката на оборудване за F-35 за Турция, въпреки че страната е сред производителите на компоненти за самолета. \"Дадохме да се разбере, че няма да стоим безучастни, докато натовски съюзници закупуват оръжия от нашите съперници и така заплашат единството на стандартите в алианса\", коментира Майк Пенс.", "date": "2019.04.03", "title": "Майк Пенс: Турция да избере между НАТО и руските ракети"}
{"url": "https://offnews.bg/futbol/levski-vze-reshenie-za-kliuchovi-futbolisti-700595.html", "text": "Защитниците на Левски Давид Яблонски и Милош Цветкович няма да играят повече за отбора на Левски. Чехът пристигна на \"Герена\" през зимата на 2017 година от руския Том, като до момента е изиграл 74 мача за \"сините\" във всички турнири и е отбелязал 12 гола. Цветкович, който бе взет през лятото на 2017, записа 60 мача със синия екип.  Ситуация с крилото Жерсон Кабрал също ще търси нов клуб след края на кампанията. За двата сезона с Левски, той успя да изиграе 52 мача и отбележи 12 гола, 10 от които през този сезон. Договорите на тримата изтичат в края на сезона и бе взето решение, че няма да се разчита на тях в оставащите мачове от плейофите на Първа Лига.Клубът изказва своята благодарност на Давид Яблонски, Жерсон Кабрал и Милош Цветкович за всеотдайната игра със синята фланелка.", "date": "2019.04.03", "title": "Левски взе решение за ключови футболисти"}
{"url": "https://offnews.bg/obshtestvo/otlichiha-nositelite-na-chetvartite-godishni-nagradi-na-fondatcia-s-700593.html", "text": "Фондация „Св. Иван Рилски“ връчи годишните награди на личности и организации с високи постижения в здравеопазването. Лице на тазгодишното издание на събитието бе омбудсманът Мая Манолова.„Годишните награди на фондация “Св. Иван Рилски“ са благородна инициатива, която независимо от трудностите, пред които е изправено здравеопазването у нас в последните години, утвърждават авторитета на българския лекар. Наградите поставят един стандарт в здравната журналистика, от една страна, а от друга - за по-добро управление на здравните заведения, и не на последно място са извор на вдъхновение за лекари и пациенти“, каза Мая Манолова при откриването на тържествената церемония.Годишните призове на фондация „Св. Иван Рилски“ са израз на стремежа за утвърждаване доброто име на българския лекар, на професионализма в медицината, както и да насърчат благотворителната дейност, високите стандарти в здравната журналистика и ползотворната работа на неправителствените организации в здравния сектор.„За седемте години от основаването си фондация „Св. Иван Рилски“ е водена от разбирането, че преди всичко трябва да бъдем добри, и като хора, и като специалисти, да утвърждаваме доброто име на българския лекар и професионализма в медицината, да допринасяме за благото на хората, насърчавайки благотворителната дейност, високите стандарти в здравната журналистика и ползотворната работа на пациентските организации“, каза д-р Елиза Георгиева, учредител на фондацията.С нелеката задача да определят най-достойните носители на наградите „Благотворение“ се зае авторитетното жури в състав: проф. д-р Георги Байчев, проф. д-р Галина Кирова, д-р Стойчо Кацаров, д-р Евгений Миронов, д-р Елиза Георгиева и Даниела Кермова.Лауреатите на четвъртите годишни награди на фондация „Св. Иван Рилски“ в отделните категори са:Онкологична хирургия - проф. д-р Валентин Димитров, Клиника по обща и коремна хирургия в СБАЛО-ЕАД, гр.София.Онкология - д-р Филип Маринов, водещ специалист по медицинска онкология в МБАЛ „Сердика“;Образна диагностика – проф. д-р Боян Балев, началник на Клиниката по образна диагностика към Университетска болница „Света Марина” и ръководител на Катедрата по образна диагностика и лъчелечение в Медицински университет - Варна;Психология - Мадлен Алгафари, психотерапевт, писател, преподавател и председател на Управителния съвет на Български институт по неорайхианска аналитична психотерапия, главен редактор на световното списание за психотелесна терапия, издавано от Европейската и Американската асоциация по психотелесна терапия;Дентална медицина - д-р Мария Джорова, Медико-дентален център АМА;Здравна журналистика - Гергана Хрисчева, журналист в БНР , програма „Хоризонт“;Пациентска организация – Пациентски организации „Заедно с теб”Благотворителност в здравеопазването – Сдружение Клуб „Съзидание 2012” и ИК „Жануа'98” за инициативата ''Жълти стотинки'';Приятел на фондацията - Веселин Плачков и Теди Кацарова.Всички наградени получиха пластики „Благотворение”, изработени специално за наградите на фондацията от скулптора и живописец Венцислав Василев.По традиция се проведе традиционният благотворителен базар с дарени предмети от над 100 млади български дизайнери, с които работи магазин „Muse shop” – София.За първи път тази година по време на церемонията се проведе и благотворителен търг с безвъзмездно предоставени авторски предмети.Близо 7000 лева бяха събрани от благородните инициативи. Средствата ще отидат за мисията на фондация „Св. Иван Рилски\".Музикални поздрави към гостите на събитието отправиха Мариана Попова, Теди Кацарова и Дичо.", "date": "2019.04.03", "title": "Отличиха носителите на четвъртите годишни награди на фондация “Св. Иван Рилски“ за принос към здравеопазването"}
{"url": "https://offnews.bg/kultura/slagat-rampa-za-snajperisti-i-nov-staklen-pokriv-na-natcionalnata-bibl-700591.html", "text": "Започна ремонтът на покрива на Националната библиотека „Св. св. Кирил и Методий“ в София, който ще струва 782 400 лв. и би трябвало да продължи 90 дни.Това стана ясно на пресконференция днес в културната институция, където директорът доц. д-р Красимира Александрова увери, че ремонтът на паметника на културата е съгласуван с всички институции и ще бъде направен по начин, съобразен със статута ѝ. Миналата година покривът на сградата протече, като засегна някои от пазените в него книги и документи, затова сега са били отпуснати пари за смяна на каменната пластика, прозирните тавани (оберлихт) и др.На въпроса на OFFNews дали отпуснатите пари са достатъчни за качествен цялостен ремонт на покрива, или са просто за закърпване на положението, Апостол Глосов, управител на фирмата изпълнител \"БИАД-С\", коментира, че парите никога не стигат и винаги може да се направят още много неща, но сегашният проект ще гарантира десетилетия наред здравината на покривната конструкция. В него се включва подмяна на керемидите и настилката под тях (която досега е била от пръст, поставена преди над 65 г.), по-добро стъклено покритие на оберлихта, позволяващо по-качествено естествено осветление в читалните и офисите, нова хидроизолация, усилване на конструкцията, тъй като в момента \"състоянието е плачевно\". Това ще спре течовете, което всъщност е най-големият проблем в момента.Интересен нов детайл от покрива ще бъде поставянето на рампа за разполагане на снайперисти:\"На покрива в частта си, която гледа към площада на \"Св. Александър Невски\" - място, където много често има събития и чествания, ето сега предстои папата да дойде май месец - се разполагат снайперисти, защото е изключително удобен за това. Средното тегло на един мъж е 80-90 килограма, оттам като включим и снаряжението му още толкова – може да си представите какво се случва, когато един такъв човек се качи и стъпва върху керемидите. Те се натрошават, затова ние сменяме керемидите и основата им, но това не решава проблема с разходките на хора по тях. Затова поставяме едно съоръжение – пътека от метална конструкция - върху което да се ходи, когато се налага да се разполагат снайперисти там\", коментира Глосов.Цялостен ремонт, от който сградата паметник на културата отчаяно се нуждае, засега не се предвижда. За подобно начинание ще са необходими милиони левове, с които да се измаже повторно разпадащата се фасада, да се смени електрическата и ВиК инсталация, парното, дограмата. Дигитализацията на фонда на библиотеката - почти 8 милиона единици - също изостава крайно, като до момента по-малко от 10% от него са дигитализирани.Ръководството на една от най-важните културни институции в страната обаче прави всичко по силите си, за да набави средства от Министерството на културата и странични проекти, с които поетапно да изпълнява своите планове за модернизация и ремонти, коментира доц. д-р Красимира Александрова.Инж. Наталия Въкова, специалист по капитално строителство към библиотеката, допълни, че от 65 години насам сградата не е преминавала основен ремонт, което води до сериозно изоставане във вграждането на новите технологии. Така например все още няма средства за поставяне на кабинки за четене за незрящи хора, а асансьор в сградата е поставен едва наскоро и то с подкрепата на Агенция за хората с увреждания.\"Прави се нова лаборатория в момента, но не може да се сложи нова технология в болно тяло (). Всичките ни усилия са насочени към извършване на основна подмяна на инсталациите – търсим дарители, търсим отвсякъде помощ и успяваме да намираме хора, които разбират колко е важна нашата дейност за обществото\", казва тя.Инж. Въкова изтъква, че е недопустимо нашата духовна памет и познание да се съхраняват в \"една стара града, която отвсякъде плаче за ремонт\".", "date": "2019.04.03", "title": "Слагат рампа за снайперисти и нов стъклен покрив на Националната библиотека (галерия)"}
{"url": "https://offnews.bg/tehnologii/mark-zukarbarg-internet-se-nuzhdae-ot-novi-pravila-da-zapochnem-v-te-700590.html", "text": "Като , Facebook е натоварен със задачата да гарантира, че интернет остава безопасно място за милиарди хора - задача, с която се проваля с   .Сега основателят и главният изпълнителен директор на компанията Марк Зукърбърг моли правителствата и регулаторите да засилят и споделят част от тази отговорност за опазването на своите граждани онлайн.На страницата на Washington Post Зукърбърг определя четири области на интернет, които смята, че най-много се нуждаят от нови регламенти: вредно съдържание, защита на изборния процес, неприкосновеност на личния живот и личните данни и преносимост на данните от една платформа на друга.", "date": "2019.04.03", "title": "Марк Зукърбърг: Интернет се нуждае от нови правила. Да започнем в тези 4 области"}
{"url": "https://offnews.bg/sviat/iunker-otlagane-na-brekzit-samo-s-odobreno-sporazumenie-do-12-april-700592.html", "text": "Председателят на Европейската комисия Жан-Клод Юнкер заяви днес пред Европейския парламент, че ако Британският парламент не одобри до 12 април постигнатото споразумение с ЕС, никаква допълнителна кратка отсрочка за оттеглянето на Великобритания няма да бъде възможна, съобщи БТА.По думите му събитията в Британския парламент от последните дни допълнително са го убедили, че споразумението трябва да получи одобрение от ясно мнозинство.Според него утвърждаване на споразумението след 12 април би създало заплаха за изборите за евродепутати и за работата на институциите на ЕС.Европейският съвет вече даде отсрочка на Брекзит до 22 май, ако британският парламент подкрепи споразумението преди 29 март. Това обаче не се случи. Ако Великобритания одобри споразумението до 12 април, ЕС ще трябва да приеме отсрочка до 22 май. Ако британските депутати не са се произнесли дотогава, никакво кратко удължаване няма да бъде възможно, коментира Юнкер.Той обяви готовността на ЕС да прояви допълнителна гъвкавост при договорянето на бъдещите отношения с Лондон. Открити сме за всякакви възможности за бъдещите отношения. Готови сме за началото на преговорите по този въпрос, след като споразумението бъде утвърдено, допълни председателят на ЕК.", "date": "2019.04.03", "title": "Юнкер: Отлагане на Брекзит само с одобрено споразумение до 12 април"}
{"url": "https://offnews.bg/obshtestvo/loshi-meteorologichni-uslovia-sa-naj-veroiatnata-prichina-za-samoletna-700598.html", "text": "Лоши метеорологични условия са най-вероятната причина за самолетната катастрофа в Северна Македония, при която загина българско семейство. Това съобщи пред БНТ посланикът ни в Скопие Ангел Ангелов, позовавайки се на информация на македонските власти. Самолетът \"Чесна\" с германска регистрация е излетял в неделя от летище Лесново.Пилотът е излетял сам. Той е имал сериозен опит, но е имал разрешение да лети само през деня. Самолетът е излетял за София от Охрид. Заради тежките метеорологични условия в района на планината Якубица край Скопие пилотът е поискал да кацне в Скопие, но малко след това е решил да смени плана и е поискал разрешение да продължи към София.Машината изчезнала от радарите в 17,16 ч. българско време. Малко преди това пилотът е съобщил за силна турбуленция.По неофициални данни самолетът е паднал от надморска височина 4200 метра и се е разбил на 2200.Телата на загиналите българи бяха откарани в \"Съдебна медицина\" в Скопи. Очаква се идентифицирането им да отнеме повече време.146 са регистрираните у нас леки въздухоплавателни средства под 2 тона. 35 от тях са \"Чесна\". Летателната им годност се проверява веднъж годишно. ", "date": "2019.04.03", "title": "Лоши метеорологични условия са най-вероятната причина за самолетната катастрофа до Скопие"}
{"url": "https://offnews.bg/lajfstajl/megan-i-hari-vliazoha-v-knigata-na-gines-700600.html", "text": "Британският принц Хари и съпругата му Меган Маркъл влязоха в Книгата на Гинес, след като официалният им акаунт в Инстаграм събра над 1 млн. последователи за 5 часа и 45 минути. Те пуснаха акаунта си в социалната мрежа във вторник, а до момента той е събрал 2,7 млн. последователи. Този рекорд преди това е бил на корейския певец от група Wanna One Канг Даниел, който успя да събере 1 млн. последователи в Инстаграм за 11 часа и 36 минути. Преди това пък рекордът е държан от папа Франциск, чийто акаунт, пуснат пуснат през 2016 г., е имал 1 млн. последователи 12 часа след пускането му. В страницата на Хари и Меган в Инстаграм до момента има само една публикация - слайд шоу от 9 снимки, направени по време на различни техни пътувания и визити. \"Добре дошли в нашия официален Инстаграм; имаме намерение да споделяме тук работата, която ни интересува, неща, които подкрепяме, важни изявления и да осветляваме важни въпроси. Благодарим ви за подкрепата и добре дошли а страницата @sussexroyal\", се посочва в поста.През април се очаква да се роди и първото им дете.", "date": "2019.04.03", "title": "Меган и Хари влязоха в Книгата на Гинес"}
{"url": "https://offnews.bg/sport/pele-e-priet-po-speshnost-v-bolnitca-700602.html", "text": "Легендарният футболист Пеле е бил приет по спешност в болница в Париж, съобщи RMC Sport. Пеле е развил силна треска след промоционална проява във вторник.Според информацията 78-годишният бразилец е без опасност за живота, но ще остане в болницата като предпазна мярка. На събитието в Париж Пеле позира с новата френска звезда Килиан Мбапе. Двамата са единствените футболисти, които имат гол във финал на световно първенство на тийнейджърска възраст.", "date": "2019.04.03", "title": "Пеле е приет по спешност в болница"}
{"url": "https://offnews.bg/politika/zaharieva-za-obiasneniata-na-ankara-po-dumite-na-chavushoglu-tova-e-s-700603.html", "text": "„Предполагам, че това е някакъв странен начин на извинение“. Това заяви външният министър Екатерина Захариева по повод обясненията на Анкара по повод изявлението на турския външен министър за намеса в поправките в българския закон за изповеданията. Мевлют Чавушоглу направи изявлението три дни преди местните избори в Турция на среща с дружествата на български изселници в град Текирдаг. „Проектът на България за поправки в религиозния закон беше срещу всички видове основни права и свободи, и нарушаваше правата. Турция беше принудена да се намеси и се наложи България да внесе промени“, заяви тогава Чавушоглу. Той коментира и проблема с натрупаните от Главното мюфтийство дългове, като посочи, че „сега Главното мюфтийство има някои дългове, в замяна на тях искаха да продадат собствените му имоти“ и в опит да се намери решение, той отново се свързал със София, без да уточни с кого е разговарял.След като думите на Чавушоглу бяха разпространени, говорителят на турското външно министерство Хами Аксой опита да обясни ситуацията, като обвини превода за проблема. „Неотдавнашна реч, в която министърът на външните работи се позова на предишен разговор с българския външен министър относно промените в Закона за вероизповеданията в България и международните норми, е неправилно и погрешно преведена, интерпретирана и изкривена в българската преса“, каза той и обвини „някои злонамерени кръгове\", които по думите му са избрали този начин, \"за да навредят на турско-българското приятелство“.„Всъщност това, което разбрах, е, че министърът не е имал това в предвид. Сами разбирате, че ние, за да реагираме, сме прочели много внимателно точно какво е казано. Не може да си позволи едно външно министерство да реагира само по медийни публикации… Позитивното в това е, че има позиция, че не е имал това в предвид очевидно“, коментира Захариева, цитирана от БНР.Външният министър е на посещение в САЩ за участие в срещата на външните министри на страните членки на НАТО.Една от основните теми на разговори между външните министри ще е пакет от мерки за Черно море, чиято цел е безопасното преминаване на кораби на Украйна. Захариева заяви, че все още е рано да се говори за подробности по темата.„Сигурността в Черно море е обект на обсъждане на всяка среща на външните министри и на министрите на отбраната, на държавни и правителствени ръководители на НАТО. Така че това ще бъде една от темите на обсъжданията и тук“, каза тя.Преди срещата Захариева посочи още, че акцент в двустранните ѝ срещи в американския Сенат ще бъде отпадането на визите за български граждани. ", "date": "2019.04.03", "title": "Захариева за обясненията на Анкара по думите на Чавушоглу: Това е странен начин за извинение"}
{"url": "https://offnews.bg/drugi/balgaria-izprashta-10-tezhkoatleti-na-evropejskoto-v-batumi-700594.html", "text": "България ще бъде представена от 10 щангисти на започващото в събота (6 април) европейско първенство по вдигане на тежести в Батуми, Грузия. Старши-треньорът Иван Иванов ще разчита на медали най-вече на Ангел Русев и Божидар Андреев.18-годишният Русев, който на световното първенство в Туркменистан миналата есен постави световни рекорди за кадети е с втора по сила заявка за двубой в категория до 55 килограма. Шампионът от младежките олимпийски игри в Нандзин 2014 Андреев е записал 340 кг, които му отреждат трето място в предварителния списък на категория до 73 килограма.За съжаление в българския отбор няма да са европейските вицешампиони Стилян Гроздев и Георги Шиков, които имат контузии и няма да могат да участват. Останалите, които ще се боят за предно класиране и място в ранглистата за класиране на олимпийските игри в Токио 2020 са: Ивана Петрова (45 кг), Даниела Пандова (49 кг), Мая Иванова (55 кг) и Галя Шатова (64 кг) при жените, както и Стоян Енев (61 кг), Петър Ангелов (67 кг), Христо Христов и Васил Господинов (109 кг).Безспорната атракция №1 на Евро`19 в Батуми обаче ще е непобедимият олимпийски, световен и еврошампион, както и световен рекордьор в тежка категория (над 109 кг) - Лаша Талахадзе. Представителят на домакините от Грузия вече три години не познава вкуса на загубата в официално състезание вече три години, в които неизменно бе обявяван за Щангист №1 в света.", "date": "2019.04.03", "title": "България изпраща 10 тежкоатлети на Европейското в Батуми"}
{"url": "https://offnews.bg/dw/zashto-se-preselih-v-balgaria-shestima-germantci-razkazvat-700606.html", "text": "Всички те са предпочели България пред Германия: в най-новия епизод на много популярното си предаване \"Сбогом, Германия\" телевизионният канал VOX ни среща с шестима германци, преселили се в България, пише Дойче веле. Ето какво разказват:Германската пенсионерка Анете Брич напуснала родния си Бад Рапенау, подгонена от финансова принуда. „Реших да се преселя в България, след като получих съобщението, че ще взимам пенсия в размер на 550 евро. За мен това беше истински шок“, разказва тя в предаването и обяснява, че само наемът и режийните разноски възлизали на 550 евро. Пари за храна и други лични разходи изобщо не ѝ оставали. За капак на всичко от социалната служба ѝ обяснили, че жилището от 50 кв.м, което обитавала към момента, било прекалено голямо за един човек и затова поискали от нея да го напусне. „Бях обзета от истински гняв“, спомня си Анете, която е майка на четири деца и има търговско образование. Именно тогава жената започнала да проучва възможностите за изселване.\"Искам да остана тук завинаги\"Анете избрала България поради следните причини: „Страната е в ЕС, там се изповядва християнската вяра, а и не е толкова далеч, което означава, че децата ми биха могли да ме посещават“. Без да знае и дума български, 63-годишната Анете си стегнала багажа и заминала за една страна, която дотогава изобщо не познавала. Днес пенсионерката живее в Балчик и изобщо не съжалява, че е взела това решение: „Синьо небе и прекрасен климат - просто да се влюбиш“, казва жената. Дори езиковата бариера вече не я притеснява - Анете е научила по-важните думи и изрази, а и много българи владеят немски и с удоволствие ѝ помагат.По-нататък жената разказва, че в България може да си позволи обяд в ресторант или пък чаша вино - все удоволствия, които в Германия изобщо не биха били възможни с нейния доход. Но Анете вижда не само хубавите страни на живота в България - споделя например, че българите често нямат добро отношение към животните. Жената разказва, че е прибрала едно бездомно куче от приют, което извежда на разходки по няколко пъти на ден. „Така кучето на практика се грижи за моето здраве“, разказва пенсионерката пред репортерите на VOX. Техните камери улавят и някои безутешни гледки на запуснати панелни блокове в околностите на Варна, мръсотия по улиците, разбити пътища. Въпреки това Анете е категорична: „Това е моят нов дом, искам да остана тук завинаги“.Историята на Анете разказва и списание „Бунте“. По повод дискусията за бедността на старини в Германия изданието цитира изследване на фондация „Бертелсман“, в което се съдържа прогнозата, че делът на жените, които ще са принудени да живеят от социални помощи в пенсионна възраст, през 2036 година ще достигне 27,8%. Днес този дял възлиза на 16,2%.\"Тук е просто невероятно\"Предаването на VOX ни среща и с други германски преселници, които обаче, за разлика от Анете, са предпочели България пред Германия не заради застрашаващата ги бедност. Един от тях е Томас, който отскоро притежава бар на „Златни пясъци“. Германецът разказва, че бизнесът му се развива много добре, все повече германски туристи посещават заведението му. По неговите думи, заради новите забрани и високите цени в курортите на остров Майорка любителите на плажните партита постепенно се насочват към българското Черноморие. Натам се преориентират и някои от „звездите“ на плажните купони - например изгоненият от Майорка Ике Хюфтголд. Новата му песен „Буле Аларм - да отидем в България“ е един вид обяснение в любов към новата му родина България. „Тук е просто невероятно“, казва той с възторг след първата си изява на \"Златни пясъци\". Ике се готви да се установи трайно в България, а камерите на VOX го показват как прави огледи на нови апартаменти край „Златни пясъци“. Накрая се спира на жилище с площ 150 квадратни метра и с изглед към морето, наемът за което възлиза на 400 евро месечно. За сходен апартамент на Майорка германецът би платил пет пъти по-висока цена, обясняват репортерите на VOX.Предаването на германския тв-канал ни среща и с Бен Юнг, жена му Лена и сина ѝ Райън. В търсене на „пречистващ“ начин на живот тримата се заселили в едно българско село, далеч от всякаква цивилизация, в къща без отопление и течаща вода. Не са сигурни дали ще останат завинаги в България или ще потеглят към някое ново приключение в съвсем друга част на света. Засега обаче се чувстват отлично в България. Само Райън би предпочел да се върне в Германия - най-вече заради приятелите. Момчето вече има конкретен план: след като завърши средното си образование в България, иска да следва ветеринарна медицина.", "date": "2019.04.03", "title": "Защо се преселих в България: шестима германци разказват"}
{"url": "https://offnews.bg/futbol/tcska-vze-skalpa-na-ludogoretc-v-razgrad-i-se-klasira-na-polufinal-za-700605.html", "text": "ЦСКА достигна полуфиналите в турнира за Купата на България, след като надигра с 1:0 Лудогорец в Разград. Червените доминираха над своя опонент във всеки един аспект от играта, а в герой се превърна Рубен Пинто, който реализира единственото попадение в 30-та минута.Срещата започна равностойно, като в началните минути малко по-опасните атаки бяха тези на гостите. При една от тях, в 13-ата минута, Малинов и Жоржиньо паднаха в наказателното поле на домакините, като футболиста на ЦСКА имаше претенции за дузпа, но реферът Николай Йорданов правилно не ги уважи.В 17-та минута Марселиньо отправи силен шут от 20 метра, Турицов опита да блокира изстрела с тяло, топката се удари в дясната му ръка, но Йорданов отново прецени правилно, че дузпа няма и отсъди корнер. Две минути по-късно Анисе стреля опасно с глава центриране от корнер, но Малинов, който се намираше на близката греда, спря застана на пътя на топката и след това Бикел изчисти.В 26-та минута Лудогорец не успя да се възползва от лошо отиграване на Черниаускас, а после и на Турицов. Топката стигна до Кешерю, който шутира от 10-на метра, но в аут. Червените отговориха с опасен самостоятелен пробив на Али Соу, но в крайна сметка Григоре отби топката и нападателят на \"армейците\" не успя да стреля.Така се стигна до 30-та минута, в която Манолев изчисти центриране отдясно. Рубен Пинто овладя и шутира от 25 метра, Моци можеше да избие с глава, но се наведе, което подведе вратаря Ренан и топката се оплете в мрежата му. В края на полувремето, Николай Йорданов спести червен картон на Сисиньо за грубо нарушение срещу Жоржиньо в центъра на терена, при което защитникът заби бутоните си в бедрото на нападателя след закъсняло влизане за единоборство, показвайки му само жълт. На почивката двата отбора се оттеглиха при резултат 0:1 в полза на гоститеВторото полувреме започна с опасен шут на Тиаго в аут. Халфът отне топката от Анисе в наказателното поле на домакините, но от малък ъгъл не улучи вратата. Лудогорец опита да наложи играта си, но така и не стигаше до чисто голово положение. На няколко пъти пък футболистите в червено имаха възможност да решат мача с втори гол, но резултатът оставаше непроменен.В 86-та минута Станислав Манолев допусна много груба грешка, позволявайки на Евандро да му отнеме топката и да излезе очи в очи с Ренан, но нападателят на червените стреля в аут.В 90-та минута Лудогорец пропиля златна възможност да стигне до продължения. Клаудиу Кешерю изведе Вандерсон сам срещу Черниаускас, но ударът на крилото на разградчани се спря в лявата греда. Това бе и последната интересна ситуация в двубоя.", "date": "2019.04.03", "title": "ЦСКА взе скалпа на Лудогорец в Разград и се класира на полуфинал за Купата на България"}
{"url": "https://offnews.bg/obshtestvo/7-sluzhiteli-na-dai-pernik-sa-arestuvani-za-vzemane-na-podkupi-700607.html", "text": "Седем служители на Областния отдел \"Автомобилна администрация\"-Перник са арестувани за вземане на подкупи при спецакцията в града.Арестуваните са събирали така наречената такса „Спокойствие”, както по време на проверки, така и при издаване и подновяване на лицензи на транспортни фирми. Освен това те предупреждавали за проверки и заедно с това искали подкупи за да не съставят актове. \"Таксата спокойствие\" не е била фиксирана, а сумата зависела от финансовото състояние на фирмата.Всички потърпевши фирми са в област Перник.Според разследващите задържаните служители са на средно ниво и сред тях не е началникът им в Перник.\"Явно става дума за систематичен проблем в Министерството на транспорта при подбора на кадри\", обясни Димитър Петров, и. д. Административен ръководител на Специализираната прокуратура,  и добави, че има две подобни дела за корупция в София и Благоевград.", "date": "2019.04.03", "title": "7 служители на ДАИ-Перник са арестувани за вземане на подкупи"}
{"url": "https://offnews.bg/obshtestvo/protestirashti-sreshtu-stroezha-na-nebostargacha-zlaten-vek-blokiraha-700610.html", "text": "Жители на столичния квартал \"Лозенец\" протестираха срещу строежа на небостъргача \"Златен век\" и блокираха за кратко бул. \"Черни връх\".Близо 200 души се обявиха срещу презастрояването и настояха за незабавно спиране на строежа на сградата, съобщи БНР.Те се обявиха против безсилието на институциите и корупцията.Според протестиращите строителството е незаконно, тъй като разрешителното за строеж е изтекло през 2017 г.Демонстрантите настояха за оставките на директора на строителния надзор арх. Иван Несторов и зам.-министъра на регионалното развитие и благоустройството Валентин Йовев.Протестът беше подкрепен от обмудсмана Мая Манолова, която обеща да посредничи в диалога с институциите. Граждани от Инициативния комитет „Лозенец“ се обърнаха за съдействие към Омбудсмана да бъде посредник между тях и отговорните институции, за да получат яснота за валидността на разрешителното за строеж, статута на обектите „ателие“ от значение за предназначението на сградата и категорията на строежа, включително за отговорността на контролните органи по строителството, които изразяват противоречиви становища.  ", "date": "2019.04.03", "title": "Протестиращи срещу строежа на небостъргача Златен век блокираха бул. 'Черни връх'"}
{"url": "https://offnews.bg/obshtestvo/vokalistat-na-gravity-co-v-kritichno-sastoianie-v-pirogov-700611.html", "text": "Вокалистът на Gravity Co Явор Захариев е приет в критично състояние в столичната болница \"Пирогов\", съобщи bTV, позовавайки се на негови близки.От \"Пирогов\" потвърждават, че има приет пациент с такова име. Оттам обясняват, че той е приет в изключително тежко състояние и ще остане за лечение в болницата. По информация на bTV Захариев е открит в безпомощно състояние, със счупен нос.Неофициално от полицията обясняват, че няма следи от насилие и влизане с взлом. Според тях най-вероятно става въпрос за употреба на наркотици.За момента от Gravity Co не коментират случилото се. Концертът им тази вечер в столично заведение е отменен.", "date": "2019.04.03", "title": "Вокалистът на Gravity Co в критично състояние в Пирогов"}
{"url": "https://offnews.bg/sviat/rumanski-sad-otmeni-merkite-za-neotklonenie-na-laura-kioveshi-veche-m-700604.html", "text": "Върховният касационен съд е приел обжалването на бившата ръководителка на румънската антикорупционна агенция Лаура Кьовеши и е отменил всички мерки за неотклонение, които ѝ бяха наложени в рамките на дело, образувано срещу нея от Отдела за разследване на престъпленията в съдебната система, съобщава Аджерпре, цитирана от БТА.\"Прие се контестацията, която формулирах, и се разпореди да бъде премахната мярката съдебен контрол\", заяви Кьовеши пред журналисти след съдебното заседание.Тя посочи, че са отменени всички наложени й мерки в рамките на съдебния контрол и вече може да напуска страната.Освен това Кьовеши имаше и забрана да говори пред медиите за делото, по което е разследвана. Също така й беше забранено да упражнява дейност като прокурор в рамките на Главната прокуратура.Решението на Върховния касационен съд е окончателно.Същевременно съдийската секция в рамките на Висшия съвет на магистратурата заяви днес, че има натиск от страна на европейски официални представители върху съдията, който разглежда обжалването на Лаура Кодруца Кьовеши срещу наложения й съдебен контрол.В писмо, публикувано на сайта на Висшия съвет на магистратурата, се посочва, че \"съгласно компетенциите, определени от договорите на ЕС, независимостта на правосъдието се гарантира съгласно конституционните механизми на страните членки, а в посочения случай се създава нелегитимен натиск върху съдиите и съдебните институции в Румъния\".В текста се отбелязва, че изявленията и действията на европейски лидери като Манфред Вебер, Ги Верхофстат и Антонио Таяни са в състояние да окажат натиск върху националния съдия, натоварен да реши случая - \"намеса, водеща до подкопаване на независимостта на правосъдието\".Кьовеши, която в момента е кандидат за главен прокурор на ЕС, е разследвана от Отдела за разследване на престъпленията в съдебната система по обвинения в злоупотреба със служебно положение, получаване на подкуп и лъжесвидетелстване.Мнението на Кьовеши е, че разследването цели да предотврати заставането ѝ начело на новосформиращата се Европейска прокуратура.Редица европейски официални представители изразиха подкрепата си към Кьовеши и призоваха тя да бъде оставена свободно да участва в избора на европейски главен прокурор.", "date": "2019.04.03", "title": "Румънски съд отмени мерките за неотклонение на Лаура Кьовеши, вече може да напуска страната"}
{"url": "https://offnews.bg/obshtestvo/kak-se-testva-kachestvoto-na-drehite-snimki-699297.html", "text": "Когато си купува дреха, човек винаги се надява тя да е качествена - да е от здрава материя, да е издръжлива и добре ушита. Истината обаче е, че от производителите не се изисква да доказват качество, когато пускат стоки на пазара, а се иска само доказателство за безопасност. Това е важно, разбира се, но потребителите поставят на еднакво високо място и качеството на продуктите. Високо качество на даден продукт обаче потребителите често установяват от собствен опит или се възползват от съветите на близки и приятели. Има все пак производители, които искат качеството на продуктите им да бъде тествано, преди стоките да се появят на пазара. За това те получават съответния сертификат, за който потребителите могат да следят, за да са убедени в качеството на продукта.Един такъв институт, в който може да се тества качеството на дрехите, е германският институт Hohenstein. Той се занимава с тестване и сертифициране на всички видове текстилни продукти през последните 70 години. Сред клиентите на института са международни компании от цялата текстилна верига, но и от други сектори като автомобилостроенето, медицината, инвестициите и потребителските стоки.Hohenstein е основател и член на асоциацията OEKO-TEX и работи със следните сертификати:STANDARD 100 от OEKO-TEX е международна, независима система за тестване и сертифициране на сурови, полузавършени и завършени текстилни продукти на всички нива на обработка. LEATHER STANDARD by OEKO-TEX е глобално стандартизирана, независима система за тестване и сертифициране на кожени изделия и изследване на вредни вещества при тях на всички нива на производство. MADE IN GREEN by OEKO-TEX се прилага на текстилни продукти, които са изработени от изследвани за вредни вещества материали и тествани с екологично съобразни производствени съоръжения. UV STANDARD 801 - текстилните продукти се смятат като своеобразна UV защита за потребителите, особено когато са използвани подходящи материали и дизайн. Hohenstein е основател на Международната асоциация за приложна защита срещу UV радиация, разработила UV STANDARD 801. Освен за защита от вредните лъчи, този сертификат гарантира за качество, разтегливост и здравина на текстилните продукти.Как обаче се тества качеството на една дреха?Оказва се, че измерването на качеството на дреха може да включва много различни неща. Може например да се тества каква сила е необходима за това да се откъсне копче или да се разпори дреха по шева. Резултатите от края на теста обаче са показателни по няколко критерия. Ако тестът с копчето покаже недостатъчно качество, това може да е заради счупване на копчето, заради откъсване на конеца или скъсване на плата. Същото се отнася и за проверката на качеството на шева - ако пробата не издържи на теста, това може да е заради това, че се е скъсал конецът, платът до шева или платът на друго място. В института се проверява със специални машини още дали платът се протърква и дали се пренася цвят от един върху друг плат. Извършват се тестове за UV защита, за водоустойчивост - в това число дали преминава вода през шевовете на дрехата. Проверяват се боите и нишките, от които са направени дрехите.Институтът Hohenstein има разработен т.нар. “Black model” - измервателен уред, подобен на манекен, който излъчва топлина и влага от тялото си, както го прави и човешкото тяло. Благодарение на този уред се тестват както дрехи, така и спални комплекти, като се взимат предвид серия от критерии – дали материалът, от който е направен съответният продукт, позволява на кожата да диша достатъчно, може ли потенето да предизвика реакции на кожата в контакт с тъканта и т.н. Специално при спалните комплекти се тества и доколко подходяща е една завивка за сезона, като на критериите за топлите и студените месеци се отделя специално внимание.В института се извършват и много други тестове. Има стая, в която се имитират различни климатични условия за тестване на издръжливостта на спални чували и палатки например.Някои компании вече мислят и за разграждането на дрехите, които произвеждат, затова институтът Hohenstein прави и такива тестове, като се проверява например за колко време се разгражда една дреха и веществата, които остават в почвата след разграждането.В института се тестват и различни перилни препарати - как изпират най-често срещаните упорити петна, как след няколко изпирания се променя цветът на дрехата и др.Стандартното време за извършване на тест е около 5-6 дни. В някои случаи обаче се налага времето да е по-дълго - например тест за антибактериалност изисква повече време - поне 10 дни, заради времето, което е нужно за развитието на бактериите. Тестване на подвижен покрив на кола пък отнема месеци, обясняват от института. Когато става въпрос за тестване конкретно на качество на дрехи обаче, институтът Hohenstein отива и по-далече, като прави препоръки и във връзка с размерите. За да направи това, институтът е създал база от 3D модели, изработени чрез измерване на над 18 000 души. Това дава на потребителите сигурност, че веднъж закупили дреха с даден размер от тази марка, ще могат да си купуват същия размер от марката и той винаги ще им става. Работата с реални хора, които участват в тестовете, пък позволява те да дадат директно оценката си за това как усещат дрехата - дали имат свобода на движение, дали дрехата приляга добре.В института се извършва и теста \"Нежно към кожата\", който гарантира, че текстилните изделия за бебета, бельо и спално бельо с високо съдържание на памук, са преминали през тест за поносимост на кожата на клетъчно ниво.С института Hohenstein работят много известни производители на дрехи, спално бельо, перилни препарати и други. Такъв пример са редица собствени марки на Lidl - Lupilu, Peperts, Esmara, Esmara Lingerie, Livergy, Crivit, Meradlso. Работата с института позволява не само да се тества крайният продукт, но и да се правят тестове по време на целия процес на производството. ", "date": "2019.04.03", "title": "Как се тества качеството на дрехите (снимки)"}
{"url": "https://offnews.bg/politika/prezidentat-na-germania-idva-na-poseshtenie-u-nas-700596.html", "text": "Германският президент Франк-Валтер Щайнмайер идва на официално посещение у нас на 4 и 5 април. Визитата му е по покана на президента Румен Радев. Увеличаването на германските инвестиции в България и засилването на двустранния търговски обмен, сътрудничеството в областта на образованието и науката, развитието на културните връзки, както и военно-политическото сътрудничество и партньорството между двете държави в ЕС и НАТО, се очаква да бъдат сред акцентите в разговора на двамата президенти.На 4 април в 11.00 часа на площад „Св. Александър Невски“ ще се състои церемонията по официалното посрещане на президента Франк-Валтер Щайнмайер в България. Германският държавен глава ще положи венец пред паметника на Незнайния войн.В 11.30 часа двамата президенти ще проведат среща „на четири очи“ на „Дондуков“ 2. В 11.45 часа ще започнат пленарните разговори на официалните делегации на България и Германия, след което в 12.35 часа президентите Румен Радев и Франк-Валтер Щайнмайер ще дадат съвместна пресконференция в Гербова зала.В рамките на официалното си посещение в България президентът Франк-Валтер Щайнмайер ще проведе срещи с председателя на Народното събрание Цвета Караянчева и с министър-председателя Бойко Борисов.В 17.30 часа президентите на България и Германия ще проведат среща с представители на български и германски компании в зала „Опера“ на хотел „InterContinental“ в София.На 5 април в 10.30 часа Румен Радев и Франк-Валтер Щайнмайер ще разгледат производствената база на дружеството Либхер-Хаусгерете Марица ЕООД в Радиново, основано в България през 1999 г.", "date": "2019.04.03", "title": "Президентът на Германия идва на посещение у нас"}
{"url": "https://offnews.bg/obshtestvo/sv-sinod-osvobodi-igumena-na-bachkovskia-manastir-700597.html", "text": "Св. Синод е освободил игумена на Бачковския манастир архим. Самуил. Решението е взето на заседанието на Св. Синод, съобщава официалният патриаршески сайт.Архим. Самуил беше назначен за игумен на Бачковския манастир на 15 декември 2017 г.В решението се посочва, че на негово място за игумен е назначен Величкият епископ Сионий. Той беше игумен на Троянския манастир от пролетта на 2014 г.В решението не се посочват причините за промяната. Не е ясно и кой ще поеме длъжността игумен на Троянския манастир.", "date": "2019.04.03", "title": "Св. Синод освободи игумена на Бачковския манастир"}
{"url": "https://offnews.bg/tehnologii/a1-startira-za-parvi-pat-v-sveta-inovativnoto-smart-prilozhenie-za-rek-700588.html", "text": "А1 разработи първото по рода си приложение с кауза – А1 SmartAD. Приложението предлага рекламно съдържание, съобразено с интересите и предпочитанията на регистриралите се клиенти. За всяко сваляне на приложението А1 ще дарява по 1 лев на Националната асоциация за приемна грижа (НАПГ), която ще помогне на бедни деца да останат при своите семейства и да посещават училище.Приложението е напълно безплатно за клиентите на А1, като им позволява да получават допълнителен интернет трафик от 3000 MB в мрежата на А1 на максимална скорост всеки месец в замяна на гледането на ограничен брой рекламно съдържание.За да могат да се възползват от предложените бонуси, клиентите на приложението трябва да гледат определен брой рекламни клипове, като A1 SmartAD ще генерира не повече от една статична визия или видео на час. Клиповете ще са с дължина до 8 секунди, ще се визуализират без звук, а приложението не пречи по никакъв начин на нормалната употреба на смартфона.Приложението А1 SmartADПриложението включва рекламно, образователно, социално и забавно съдържание, което е видимо на дисплея на смарт устройства при входящо и изходящо повикване, след приключване на разговор и при отключване на смартфон устройството. Информацията достига до потребителите чрез Wi-Fi връзка или през мобилната мрежа на A1, като процесът е изцяло автоматизиран. Рекламното съдържание не се таксува по никакъв начин, като клиентите на услугата могат във всеки момент да го пропуснат.A1 SmartAd може да се изтегли и инсталира от Google Play Store. Към момента приложението се поддържа от смартфони и таблети с операционна система Android, версия 6.0 или по-нова.A1 и НАПГНационалната асоциация за приемна грижа (НАПГ) е българска неправителствена организация, създадена от приемни родители от страната. Асоциацията обединява усилията на приемните родители, неправителствени организации и партньори за намаляването на броя на изоставените деца, както и за осигуряването на истинско детство за деца в риск от изоставяне или живот в социални домове. А1 България е дългогодишен партньор на асоциацията. От началото на партньорството си с неправителствената организация до момента компанията е инвестирала под различни форми на финансиране над 300 000 лева за приемната грижа у нас. Телекомът подпомага провеждането на ежегоден национален лагер за приемни деца, осигурява образователни пособия за учениците от приемни семейства, а по-големите от тях получават кариерно консултиране за младежи. През последните години бяха организирани специални вечери за абитуриентите от приемни семейства.", "date": "2019.04.03", "title": "А1 стартира за първи път в света иновативното смарт приложение за рекламно съдържание A1 SmartAD"}
{"url": "https://offnews.bg/futbol/levski-gubi-pari-i-vreme-zaradi-spas-rusev-700587.html", "text": "Тежки преговори с бивши собственици на Левски текат ежедневно и отнемат доста пари, време и ресурс на ръководството на клуба. Освен Спас Русев предишни акционери на столичния гранд също претендират за седемцифрени суми, информира \"Тема спорт\".Русев има настоява за около 4 милиона лева, които най-вероятно е оформил като заеми. Той заяви, че ще се наложи да опрости въпросната сума, но явно това не зависи само от него като частно лице, а от позицията му на съдружник в една от компаниите, която все още е голям спонсор на клуба.Общият дълг на отбора от \"Герена\" е на път да достигне 25 милиона лева, като кредиторите са НАП и юридически лица, свързани със строежа на сектор А на стадион \"Виваком Арена Георги Аспарухов\", който отскоро носи името \"Трибуна Щрабаг\".Ежедневните преговори се водят на възможно най-високо ниво, като едва след първоначални споразумения на четири очи оперативното ръководство на Левски договаря периоди на разсрочване, както и размер на погасителни вноски.", "date": "2019.04.03", "title": "Левски губи пари и време заради Спас Русев"}
{"url": "https://offnews.bg/obshtestvo/patriarhat-i-sv-sinod-niama-da-uchastvat-v-sabitie-za-mir-s-papa-fran-700586.html", "text": "Патриарх Неофит и Светият синод няма да участват в \"каквато и да е форма на отслужване на общо богослужебно или молитвено последование\" с папа Франциск в храм \"Св. Александър Невски\" при посещението му у нас от 5 до 7 май. Това гласи единодушно решение на Св. синод. За нас е неприемливо и поставянето на богослужебни одежди, тъй като Светите Канони не допускат това. В тази връзка участието на патриаршеския хор също се явява невъзможно, обясняват още владиците ни. Негово Светейшество Българският патриарх, заедно с членове на Св. Синод, са готови да приемат папа Франциск за среща в Синодалната палата на 5.V.2019 г., както е предвидено в изпратената ни проекто-програма, пишат от Св. синод.В решението им се казва още: По всички останали точки от представената ни проекто-програма участието на представители на БПЦ–БП е невъзможно. Относно Вашето предложение дякон Иван Иванов да бъде преводач по време на визитата на папа Франциск у нас, Св. Синод не дава благословение за това, освен за посещенията в сградата на Св. Синод и Патриаршеската катедрала „Св. Александър Невски”.Не се благославя на клирици на БПЦ-БП да участват във всички останали събития от програмата на посещението на папа Франциск у нас.  На 5 май в 10 часа Пристигане на летище София, Среща с министър-председателя в правителствената зала на летището, Официална церемония по посрещането на площада пред президентството, Среща с президента на \"Дондуков\" 2, Среща с представители на властите, гражданското общество и дипломатическия корпус на пл. \"Атанас Буров\" - Слово на Папата. Среща с патриарха и Св. синод в Синодалната палата. Молитва на папата пред иконостаса на св. Кирил и Методий в патриаршеската катедрала „Св. Александър Невски“. Царица Небесна на площад „Свети Александър Невски“. Св. литургия на пл. Княз Александър I, Проповед на папатаНа 6 май папа Франциск заминава за град Раковски, а по-късно през деня е предвидено Събитие за мир с папата в присъствието на представители на различните религиозни вероизповедания в България на пл. \"Независимост\" в София. ", "date": "2019.04.03", "title": "Патриархът и Св. Синод няма да участват в Събитие за мир с папа Франциск"}
{"url": "https://offnews.bg/tehnologii/vivacom-pokaza-smart-uslugite-na-badeshteto-700583.html", "text": "Кофа за боклук, която сама \"докладва\" на сметосъбиращата фирма когато се напълни или когато вандали я обърнат или подпалят. Умна система, която върши почти цялата работа на фермера и на опитния агроном и в същото време пести половината от разходите за вода, труд и препарати за растителна защита. Електромери с дистанционно отчитане, които следят онлайн потреблението и веднага разбират, ако съседът се е вързал за ваша сметка.  Това са само някои от чудесата, които могат да се видят в лабораторията за представяне и тестване на интелигентни решения в реална среда на VIVACOM.Иновативната лаборатория се намира в един от ключовите инфраструктурни обекти на компанията, където се тестват всички мрежи, оборудване и технологии, преди да влязат в масова употреба. На мястото е изградено покритие на високоскоростните мобилни и фиксирани мрежи като 4.5G, Fiber Net, LoRa, NB Iot.Новият хай-тек център вероятно ще бъде и първото място в София, където ще стартира 5G мрежата на телекома. От сега нататък телекомът ще даде достъп до тези технологии на различни start-up компании, предприемачи, бизнес партньори или научни екипи, разработващи смарт решения, да ги тестват в реална среда.Пространството е отворено и за широката публика за провеждане на събития, конференции, семинари и лекции с фокус новите технологии. VIVACOM TECH HALL е следващата стъпка на телекома, свързана с инициативата за дигитализация на образованието - „Образование 4.0“, тъй като ще бъде домакин на различни обучения.На откриването на технологичната лаборатория в столичния кв. „Младост“ 1 бяха демонстрирани smart услуги, които VIVACOM предоставя на своите клиенти - . видеонаблюдение, умно паркиране, измерване на качеството на въздуха, дистанционно отчитане на потреблението на електричество и вода, умно сметосъбиране и за умно селско стопанство. Те са базирани на LoRa мрежата за свързване на много на брой устройства, която VIVACOM единствен от българските оператори изгражда и предоставя на клиентите си. Тя е една от възможните технологии, които са в основата на Интернет на нещата.А ето и няколко от услугите, които бяха демонстрирани в  VIVACOM TECH HALL и които ще са част от умните градове в близко бъдеще. СМАРТ ПАРКИНГГостите на събитието проследиха как работи приложението за умно паркиране. На 9 паркоместа в подземния гараж на VIVACOM TECH HALL са поставени датчици, които през IoT мрежата на VIVACOM (LoRaWAN) регистрират в реално време дали има паркиран автомобил. Всеки един датчик представлява херметично затворена кутия с батерия, чийто живот е над 7 години. Това осигурява изключителна устойчивост, лесна поддръжка и експлоатация.Благодарение на специализиран софтуер системата обединява информацията от всички сензори. Тя разполага с клиентски и с управленски нива на достъп. Системата следи в реално време броя на свободните и заетите паркоместа. Аларми предупреждават при надхвърляне на разрешено/платено време за паркиране.Изграждането на smart паркинг е съвместен пилотен проект на VIVACOM и Infosys. Такъв пилотен проект вече работи в част от „синя зона“ в община Бурас.УМЕН ВОДОМЕР И УМЕН ЕЛЕКТРОМЕРУмният водомер отчита дистанционно стойността на измереното количество студена вода, включително и със задна дата.Умният електромер представлява електромерна система с дистанционно четене и управление. Чете актуалните стойностите на енергийните регистри по тарифи - дневна и нощна; отчита текущото време на електромера; отчита актуалното състояние на захранването към клиента. Освен това той чете тарифни таблици. Умният електромер управлява захранването на крайния клиент - включване/изключване. Приложението за отчитане на водомера и електромера има администраторски и клиентски портал. Изгражда се в партньорство със „Си Пи Ди Енерджи“.ВИДЕОНАБЛЮДЕНИЕМодулът за лицево разпознаване разпознава лица в обзора на камерата и ги сравнява със снимки в базата данни; принтира снимки на разпознати лица, може да ги съхранява като BMP или JPEG файлове; търси в базата данни; прехвърля снимки към видео източника, използван за разпознаване на лицето; автоматично идентифицира хора чрез преглед на снимки за сходство. Умното приложение брои и анализира човекопотока в сградата, поведението на посетителите, разпознава и сравнява регистрационни номера на автомобили в реално време. Осъществява се в партньорство с Енигма Гард.МОНИТОРИНГ НА КАЧЕСТВОТО НА ВЪЗДУХАСистемата за мониторинг на качеството на въздуха предоставя измервания на ключови параметри за оценка на качеството на въздуха. Сред тях са ниво на въглероден окис, на фини прахови частици, влажност на въздуха иатмосферно налягане. Тя разполага с онлайн платформа за визуализация на измерванията, която включва табло за бърз обзор на качеството на въздуха. Дава възможност за надграждане с модели за прогнозиране и анализ на качеството на въздуха за период от 24 до 48 часа.Системата може да се използва в индустриални и градски условия, където се изискват точни измервания, здрава и надеждна конструкция, издръжливост при екстремни метеорологични условия, лесна поддръжка, надеждност на комуникацията и автономна работа (до 10 дни без външно електрозахранване).Осъществява се в партньорство с Develiot.УМНО СМЕТОСЪБИРАНЕ И СМЕТОИЗВОЗВАНЕИнтелигентното решение за събиране на отпадъците включва непрекъснато наблюдение на контейнерите (количество отпадъци, аларма за пожар, аларма за обърнат контейнер, местоположение). Използва се сензор, монтиран в контейнерите за разделно събиране на отпадъци. Комуникацията се осъществява през LP WAN (LoRaWAN) мрежата на VIVACOM. Разполага със специално разработено приложение за събиране на отпадъците за водачите в камионите и мобилно приложение за гражданите.Гостите на събитието проследиха в реално време как се осъществява интелигентното сметосъбиране чрез датчиците за следене количеството отпадъци от стъкло и хартия и пластмаса, които бяха поставени на два от контейнерите пред VIVACOM TECH HALL. Датчиците са разработени специално за индустриални условия и са устойчиви на климатични условия. Животът на батерията им е до осем години. Чрез тях се оптимизират разходите и се подобрява управлението на “вдиганията”, транспортирането, депонирането, планирането на маршрутите на камионите. Партньор на проекта е SoitronУМНО СЕЛСКО СТОПАНСТВОIoT решението на VIVACOM / Nokia за умно селско стопанство събира и обработва огромни количества информация от обработваемите масиви. С помощта на свързани сензорни станции, всяка от които с 11 сензора, се измерват с голяма точност киселинност, температура, атмосферно налягане, RAR, сила и посока на вятъра, количество валежи, UV-A, UV-B, разпознаване на вредители. Системата разполага със сензори, вградени в дрон, както и в почвата, които мерят влага, температура, соленост.Събраната информация се натрупва в самообучаваща се база данни (съдържаща исторически данни и добавените в реално време показания от сензорите), обработва се, анализира се и се използва за създаването на модели за предсказване и ранно оповестяване на проблеми и предизвикателства, свързани със засушаване, заболявания, нужда от фертилизация и т.н.На база на анализа на информацията платформата дава препоръки за действия от страна на оператора или сама предприема такива (напр. активиране на иригационната система, промяна на настройките за дълбочина на засяване, задаване на специфични координати за автоматизирани комбайни на слаби площи в масива и т.н.)", "date": "2019.04.03", "title": "VIVACOM показа смарт услугите на бъдещето"}
{"url": "https://offnews.bg/sviat/erdogan-i-putin-zaedno-na-opera-v-moskva-700569.html", "text": "Турският президент Реджеп Ердоган ще посети Москва на 8 април и заедно с руския си колега ще гледат операта „Троя“ в Болшой театър, съобщава Анадолската агенция.Това ще бъде трета среща на двамата лидери за тази година. Те ще открият турско-руската година на културата и туризма, и ще участват в заседанието на Съвета за двустранно сътрудничество на високо равнище. Ключова точка от планираните преговори са енергетиката и сделката за доставката на руските ракетно-зенитни комплекси С-400 в Турция. Заради руските ракети САЩ отказват да доставят на Турция изтребителите бомбардировачи от 5-о поколение Ф-35. А точно преди една година по време на визитата на Путин бе направена първата копка на първата в страната АЕЦ „Аккую“.На 23 януари т.г. Ердоган бе на еднодневна работна визита в Москва, където се състояха преговори с участието на министри и други официални лица от двете страни. Освен отношенията между Турция и Русия, бяха обсъдени въпроси от регионален и международен характер, най-вече ситуацията в Сирия.На 14 февруари Ердоган участва в 4-атата среща на лидерите на страните – гаранти за примирието в Сирия. Тогава за пореден път държавните глави на Турция, Русия и Иран обсъдиха съвместните си усилия за политическото урегулиране на конфликта в Сирия. През 2018 г. Ердоган и Путин проведоха 18 телефонни разговора и 7 двустранни срещи. На 3 април 2018 г. президентът на Русия посети Анкара и в хода на преговорите двамата лидери се договориха за съкращаване на сроковете на доставка в Турция на руските зенитно-ракетни комплекси С-400.След инцидента с руския бомбардировач Су-24 от 24 ноември 2015 г., свален с ракета въздух-въздух от турски изтребител Ф-16 до сирийско-турската граница, Ердоган впрегна цялото правителство и дипломацията, за да се извини на Кремъл. Русия тогава наложи безпрецедентни санкции срещу Анкара и беше необходима повече от година за размразяване на двустранните отношения.", "date": "2019.04.03", "title": "Ердоган и Путин заедно на опера в Москва"}
{"url": "https://offnews.bg/obshtestvo/oblekchavat-rezhima-za-preizdavane-na-dokumenti-za-samolichnost-700573.html", "text": "Процедурата за издаване на лични документи да се облекчи, реши Министерският съвет днес.Вече няма да е необходимо при преиздаване на лична карта, паспорт или заместващ ги документ отново да се попълват данните за родителите, съпруга/съпругата или законния представител - това ще се прави само при първото издаване на съответния документ за самоличност.Промените ще бъдат въведени след изменения на законите за българските лични документи и за МВР.Ще се регламентира и срокът за издаване на документ за самоличност на чужденци, получили убежище, статут на бежанец или хуманитарен статут. При обикновена услуга той ще е 30-дневен, при бърза - 10-дневен. Регламентира се и срокът за предоставяне на данни от информационните фондове за българските лични документи - до 14 дни от регистриране на искането или подадено писмено заявление.", "date": "2019.04.03", "title": "Облекчават режима за преиздаване на документи за самоличност"}
{"url": "https://offnews.bg/futbol/globa-grozi-maradona-zaradi-izkazvane-za-nikolas-maduro-700568.html", "text": "Легендата Диего Армандо Марадона може да отнесе глоба от Мексиканската футболна федерация. Причината е, че аржентинецът посвети победа на своя отбор на венецуелския президент Николас Мадуро.Марадона, който е треньор на втородивизионния мексикански тим Дорадос, сподели след успеха с 3:2 над Тампико, че този триумф е за Мадуро и всички във Венецуела, които страдат. Диего обвини САЩ, че се опитва да се намеси във вътрешните работи на южноамериканската страна.\"Кои са тези янки\" Шерифите на света? Само, защото имат най-големите бомби си мислят, че имат предимства пред нас. Не, нямат\", каза Марадона.Мексиканската футболна федерация вече е започнала разследване по случая дали Марадона е нарушил етичните правила, които изискват мениджърите да бъдат политически неутрални.Аржентинската легенда симпатизира на Венецуела още от времето на управлението на предишния президент Уго Чавес, който бе на власт между 1999 и 2013 година.", "date": "2019.04.03", "title": "Глоба грози Марадона заради изказване за Николас Мадуро"}
{"url": "https://offnews.bg/politika/ninova-utre-se-reshava-za-istanbulskata-konventcia-evrodeputatite-ni-700589.html", "text": "Опитите за приемане и налагане на Истанбулската конвенция не само че не са спрели, но се засилват. Преди няколко часа получихме информацията, че утре, в Европейския парламент, ще се гласува важна резолюция, с която се иска от Съда на Европейския съюз да даде процедура, по която конвенцията да бъде подписана от ЕС като цяло. Това заяви лидерът на БСП Корнелия Нинова на \"Позитано\" 20. Осем европейски държави не подкрепят Истанбулската конвенция - България, Чехия, Унгария, Латвия, Люксембург, Литва, Словакия и Великобритания. Ако се стигне до подписване на конвенцията от името на ЕС, което се иска в тази резолюция до Съда на ЕС, по силата на договора за функциониране на съюза, такова споразумение ще има обвързваща сила за държавите членки. Ако утре се гласува тази резолюция и се даде процедура за подписване на Истанбулската конвенция от името на ЕС и тя се подпише, то тя ще важи и за България, обясни Нинова. Обръщам се с призив към всички български евродепутати, от всички партии. В последния месец видяхме в българските училища анкети, в които децата трябваше да се определят като \"момиче\", \"момче\" или \"нещо друго\". Видяхме други документи в детски градини и училища, според които не сме майки и бащи, а \"родител 1\" и \"родител 2\". Призовавам всички колеги. Ние сме различни политически, ние сме различни и идеологически, но това е момент, в който да покажем, че над всички нас стои Конституцията на Република България. Призовавам ги да гласуват против, за да защитят Конституцията ни, българското семейство и българските деца. В началото сме на кампания за европейски избори. Истинският разговор, истинските теми за бъдещето на Европа са други - икономиката на Европа, неравенствата, различията между държавите членки, доходи, социална справедливост. Това са съществените теми за бъдещето на общия ни европейски дом, заяви още Нинова. ", "date": "2019.04.03", "title": "Нинова: Утре се решава за Истанбулската конвенция, евродепутатите ни да защитят нашите деца"}
{"url": "https://offnews.bg/temida/prokuraturata-poiska-otstraniavaneto-na-kmeta-na-sozopol-700575.html", "text": "Софийска градска прокуратура внесе в Специализирания наказателен съд предложение за отстраняване от длъжност на Панайот Рейзи. – кмет на Созопол, и Златка Мусева, главен счетоводител на общината. Спрямо двамата са повдигнати обвинения за длъжностно присвояване в особено големи размери, представляващо особено тежък случай, осъществено след предварителен сговор, при условията на продължавано престъпление и чрез улесняващи документни престъпления. Първоначално Панайот Рейзи бе привлечен към наказателна отговорност на 11 март, а на 1 април обвинението спрямо него бе конкретизирано, като са посочени съучастниците му и точния размер на присвоената сума. В хода на разследването е установено, че в резултат на престъпната дейност на двамата обвиняеми и техен съучастник, от 29 август 2014 г. до 27 март 2017г. в Созопол, с 33 отделни деяния са присвоили чужди пари в общ размер над 2 000 000 лв.- собственост на Община Созопол, поверени им да ги управляват, като присвояването е в особено големи размери, представляващо особено тежък случай. Третият участник в престъпната схема – Венцислав П. , също е привлечен към наказателна отговорност.За улесняване на присвояването Панайот Рейзи и Златка Мусева са извършили и документни престъпления, като съзнателно се ползвали от неистински частни документи – договори и фактури.Престъпната дейност се изразявала в изплащането на суми от бюджета на Община Созопол по фактури за извършени СМР. Като основание за банковите преводи се сочели договори за извършени СМР, но сумите постъпвали по сметка на физическо лице, нямащо нищо общо с фирмата изпълнител.Самите фактури и договори не произхождали от лицата, сочени за техни автори, и това обстоятелство било известно на двамата обвиняеми. Тъй като повдигнатото обвинение е за умишлено престъпление, извършено във връзка с работата на двамата обвиняеми, съществуват достатъчно основания да се счита, че служебното им положение ще създаде пречки за обективното, всестранно и пълно изясняване на обстоятелствата по делото. ", "date": "2019.04.03", "title": "Прокуратурата поиска отстраняването на кмета на Созопол"}
{"url": "https://offnews.bg/sviat/rusia-oglasi-gotovnost-da-otvarne-na-zasilenoto-prisastvie-na-nato-v-c-700576.html", "text": "Русия е готова при необходимост да отговори на анонсираните действия на НАТО в Черно море, заяви заместникът на външния министър Александър Грушко, цитиран от Интерфакс. „Ние внимателно преценяваме ситуацията. Ако се наложат допълнителни военно-технически мерки от наша страна, ние ще ги приемем“, каза Грушко пред журналисти. Той отбеляза, че Русия провежда планово обновяване на Черноморския флот, на неговите надводни, подводни, въздушни и наземни компоненти. „Затова, от военна гледна точка, ние, разбира се, сме готови за всякакви възможни обрати в сферата на военната сигурност“, посочи Грушко.Той подчерта, че заявените от НАТО мерки за засилване на присъствието в Черно море няма да подобрят ситуацията в региона и в самата организация. „Нашите позиции са ясни – всяко засилване на НАТО в региона на Черно море е безсмислено от военна гледна точка, то няма да укрепи безопасността нито на региона, нито на НАТО, ще има единствено допълнителни военни рискове“, заяви зам.-министърът на външните работи.По-рано бе съобщено, че Североатлантическият алианс ще разгледа възможностите за укрепване на отбранителните методи в района на Черно море. НАТО готви пакет от мерки за ограничаване на действията на Русия в черноморския басейн, в частност, за изпращането на кораби за осигуряване на преминаването на украински плавателни съдове през Керченския пролив. Това съобщи пред журналисти представителката на САЩ в Алианса Кей Бейли Хатчисън.„Ние работим над пакет от мерки, които ще представим пред външните министри. Тези мерки предвиждат усилване на наблюдението, в това число и на въздушното, когато голям брой кораби на страните от НАТО ще влязат в Черно море, за да осигурим безопасното преминаване на украински съдове през Керченския пролив в Азовско море“, заяви тя.След началото на кризата в Източна Украйна в Черно море редовно преминават кораби на военно-морските сили на САЩ и на други страни от НАТО. Според Конвенцията от Монтрьо от 1936 г. военни кораби на нечерноморски държави могат да присъстват в акваторията на Черно море не повече от 21 денонощия.", "date": "2019.04.03", "title": "Русия огласи готовност да отвърне на засиленото присъствие на НАТО в Черно море"}
{"url": "https://offnews.bg/medii/fejsbuk-iztri-stranitcite-na-martin-karbovski-i-sajta-mu-700577.html", "text": "Фейсбук е изтрил четири страници, свързани с Мартин Карбовски и работата му, съобщи самият той в сайта си \"Лентата\". Изтрити са - официалният профил с 280 000 последователи, където е пускано предаването на \"Втори план\";- страницата на \"Отечествен фронт\" със 108 000 последователи;- профилът на \"Лентата\" с 49 000 абонати;- страницата на \"Фронт.бг\" с 20 000 последователи.Не е дадено обяснение от Фейсбук защо се е наложило изтриването. Карбовски твърди, че последната публикация на профилите относно статия за Цветан Цветанов от англоезичен сайт е била докладвана и Фейсбук е поискал да бъде изтрита заедно с друга статия с песен на Супертрамп.\"Фейсбук е фалшива форма на свобода. Корпорацията разполага с алгоритми, с които контролира съдържанието на платформата. Когато някои идеи и тези се разпространят по естествен път, заради значимостта си, Фейсбук не се свени просто да изтрие без обяснения\", коментира той в \"Лентата\".Оттам се изтъква, че Карбовски не е печелил нищо от Фейсбук като пари, а даже си е плащал за реклама на статии, които въпреки това са били изтрити заедно със страниците.", "date": "2019.04.03", "title": "Фейсбук изтри страниците на Мартин Карбовски и сайта му"}
{"url": "https://offnews.bg/obshtestvo/kampaniata-balgaria-dariava-sabra-nad-50-000-leva-700581.html", "text": "Над 50 000 лв. от близо 2700 индивидуални дарители събра националната кампания БЪЛГАРИЯ ДАРЯВА, която се проведе от 22 до 31 март 2019 г. Още 5000 лв. постъпиха през платформата DMS, а 3000 лв. – през дарителския механизъм „Платформата“.В първото издание на инициативата се включиха 122 утвърдени граждански организации от цялата страна. Те участваха с каузи в най-различни сфери на обществения живот: човешки права, образование и таланти, природа и околна среда, социална подкрепа и здравеопазване, култура и изкуство, спорт, подкрепа на възрастни хора или на деца и младежи в риск.Всеки можеше да се запознае с тях в интернет платформата на кампанията , да избере най-близката до сърцето си кауза и да дари за нея, колкото реши. Възможни бяха различни дарителски механизми – банкови дарения, чрез DMS, ePay, PayPal, Platformata.bg и други.Най-много дарения привлякоха проектите, свързани с грижи за болни и хора с увреждания. Голяма подкрепа получиха също каузите за екология и деца, регионалните и образователните инициативи. Най-сериозни са постъпленията за Център за независим живот (почти 8500 лв.), WWF България (близо 3700 лв.) и „Враца софтуер общество“ (към 3200 лв.) Националната кампания „БЪЛГАРИЯ ДАРЯВА“ е идея на 12 граждански организации, които се обединиха, за да насърчат дарителството. Инициативата си поставя за цел да ангажира широк кръг от хора с дарение към обществено-значими каузи в рамките на конкретен период от годината – 22-31 март.Освен да популяризира филантропията, кампанията иска да помогне на каузи от всички краища на България да достигнат до повече хора и да намерят поддръжници. В „БЪЛГАРИЯ ДАРЯВА“ участваха с проекти нестопански организации, читалища, училищни настоятелства. Всички те имат предишен опит, регистрирани са като граждански сдружения в обществена полза и са подали финансови отчети пред Министерство на правосъдието, което гарантира прозрачността и професионализма им.Кампанията ще се провежда всяка година. Целта е с всяко следващо издание тя да привлича нови последователи, да достига до все повече хора и да помага на нови каузи да намират подкрепа. Платформата  работи целогодишно, така че дарителите могат да продължат да подкрепят най-близките си каузи дори и извън кампанията. ", "date": "2019.04.03", "title": "Кампанията България дарява събра над 50 000 лева"}
{"url": "https://offnews.bg/obshtestvo/shto-e-to-3d-turizam-s-nego-mozhe-da-posetite-belogradchishkite-skali-700579.html", "text": "Българското 3D-студио „ZenART VR” изработи пълно виртуално копие на Белоградчишките скали, което потребители от цял свят ще имат възможност да посетят онлайн.Дестинацията е част от проекта на талантливи български 3D-художници наречен „ZenEarth VR”, който цели създаването на изцяло ново поколение от свръхреалистична виртуална реалност за туризъм и забавление.Белоградчишката крепост и околните скали са сканирани с дронове, след което чрез фотограметрична техника е изработен триизмерен, напълно реалистичен модел на местността. Заснет е всеки детайл на площ от над 10 000 кв. м и след това е фино моделиран и поставен на отговарящото му място във виртуалния свят, обясняват създателите на проекта. Добавена е система за промяна на метеорологичните условия, реалистичен денонощен цикъл на светлината и дори технология за реакция на природните обекти от вятъра.Изработен е и специален аудиогид, в който са подбрани най-любопитните и уникални истории за местността. Темите в него са систематизирани съобразно различните епохи и са подредени в посока своеобразно пътуване назад във времето. За да се потопи още по-дълбоко в изживяването посетителят, по маршрута му са поставени детайлно моделирани артефакти, характерни за различните периоди, за които се разказва в гида. За разлика от реалните музеи, във виртуалната реалност тези предмети могат да бъдат използвани. Посетителите ще могат да стрелят с автентична пушка от Сръбско-Българската война, да размахат османски ятаган или да подържат в ръка част от тракийско златно съкровище.„На практика можеш да се разхождаш с часове в Белоградчишките скали без да чакаш на опашки по всяко време на денонощието и във всеки един период от годината без значение дали има снежна буря или е непоносима жега. И всичко това, докато си седиш на дивана в хола“, разказва творческият директор на „ZenART VR” Тихомир Няголов за новия тип туризъм.Белоградчишките скали са първата от планираната поредица дестинации, на които притежателите на VR шлемове ще могат да се насладят.„Избрахме Белоградчишките скали, тъй като комбинацията от уникален природен феномен и богата история могат да я превърнат в дестинация от световен мащаб. А и също така, защото екипът ни е съставен от българи и сме горди да покажем на целия свят прекрасните кътчета, които могат да бъдат посетени в нашата родина“, обясни още Няголов.„ZenART VR” е създаден от 3D-художници с богат опит в индустрията на компютърните игри, в която българската школа има сериозни позиции. Наред с Белоградчишките скали, българските 3D-художници планират да създадат виртуални копия на някои от най-попупярните туристически дестинации в света, а също така и на известни места, които в реалния свят човек не може да посети, като например митичния остров Авалон от легендите за Крал Артур.За целта „ZenART VR” стартира кампания в платформата за групово финансиране  където всеки желаещ може да подкрепи проекта и да се сдобие с екслузивен достъп до съдържанието.Повече информация за кампанията може да се намери на сайта на студиото . ", "date": "2019.04.03", "title": "Що е то 3D туризъм? С него може да посетите Белоградчишките скали"}
{"url": "https://offnews.bg/bojni/konar-makgregar-bil-kato-revniva-sapruga-700564.html", "text": "Шампионът в лека категория на смесените бойни изкуства Хабиб Нурмагмедов сравни Конър Макгрегър с ревнива съпруга.Причина за изказването на руснака е решението на ирландската суперзвезда да приключи с ММА. Според Хабиб този ход е чиста доза пиар и повод за преговори между Макгрегър и федерацията UFC. \"Утре той ще напише, че се връща, и всички медии ще пишат за него. Това е познат ход. Човек да накара всички да говорят за него.Той изглежда не успя да се договори с UFC, затова сега иска да ги накара да си помислят, че ако го той си тръгне, ще загубят много пари. Не мисля, че Конър завърши кариерата си.Това е само пиар. Този ход е и политика, за да може Макгрегър да преговаря с UFC, защото преговорите с компанията са доста трудни, съдя го по себе си.Сега обсъждам с федерацията връщането си, така че разбирам защо Конър каза, че си тръгва. Сякаш ревнива съпруга казва \"Тръгвам си\", каза .", "date": "2019.04.03", "title": "Конър Макгрегър бил като ревнива съпруга"}
{"url": "https://offnews.bg/politika/kutev-konpi-da-otneme-imotite-na-tcvetanov-700547.html", "text": "Още при гласуването в парламента бяхме против назначаването на Пламен Георгиев и против начина, по който беше създадена КОНПИ, а сега виждаме защо.Това заяви зам.-председателят на ПГ на \"БСП за България\" Антон Кутев по бТВ, цитиран от пресцентъра на партията. Той припомни, че от БСП още преди са поставили акцент върху факта, че Цветанов назначава Пламен Георгиев и са попитали - как тогава същият ще проверява Цветанов.По думите му има начин да се започне производство за отнемане на апартамента и в закона на КОНПИ го пише ясно. \"КОНПИ има всички правомощия да направи проверка и да установи всичко, което българите знаят - има драстично разминаване в доходите на Цветанов. Прави се разследване за един ден и на следващия започва процедурата по отнемане\", заяви народният представител.Големият въпрос е: възможно ли е Пламен Георгиев да го направи?\", запита Кутев.Социалистът обърна внимание, че от БСП са поискали шефът на КОНПИ да се назначава от президента, а не от парламента. \"Ако беше така, ситуацията щеше да бъде различна. Виждаме, че това е политиката на ГЕРБ - навързват се така, че да не могат да бъдат сменени\", категоричен бе Антон Кутев.\"Моралният акт е КОНПИ да си свърши работата. Да не говорим, че Цветанов дължи доста пари на държавата от присъди, произнесени в Страсбург. Така че - той да върне тези пари, а КОНПИ да си свърши работата и да премине към процедура за отнемане на имущество\", изрази мнение народният представител.По повод сигнала на БСП за фирма на Ковачки, която добива въглища от чужди ниви, Кутев коментира: \"Хората отиват да си орат нивите, а нивите ги няма. Министерството изпрати един администратор, който не успя да обясни нищо. Подновили са концесията незаконно, тази фирма е избрана без конкурс - недопустимо е. Проблемът е, че това е модел и след две седмици такъв случай се забравя, а след това се повтаря\"., заключи Антов Кутев.", "date": "2019.04.03", "title": "Кутев: КОНПИ да отнеме имотите на Цветанов"}
{"url": "https://offnews.bg/politika/plamen-nunev-zamesti-tcvetanov-kato-predsedatel-na-komisiata-po-vatres-700549.html", "text": "Депутатът на ГЕРБ Пламен Нунев оглави парламентарната комисия по вътрешна сигурност и обществен ред на мястото на зам.-председателя на ГЕРБ Цветан Цветанов.Законопроектът за промени в ръководството на Комисията по вътрешна сигурност и обществен ред бе внесено от председателя на ПГ на ГЕРБ д-р Даниела Дариткова и бе прието от депутатите днес.Това се наложи след като Цветан Цветанов подаде оставка като народен представител и по този начин се оттегли и от поста си на председател на ПГ на ГЕРБ, както и председател на вътрешната комисия. Оставката на Цветанов е следствие на скандала с апартаментите, придобити от кадри на ГЕРБ на цени под пазарните.Досега Нунев бе член на вътрешната комисия и заместник-председател на Комисията за контрол над службите за сигурност, прилагането и използването на специални разузнавателни средства и достъпа до данните по Закона за електронните съобщения.Нунев е експерт по сигурност и член на Изпълнителната комисия на партията. Избран е от ГЕРБ в 19-и многомандатен избирателен район - Русе и е областен координатор на ПП ГЕРБ - Русе. Народен представител от 41-то, 42-ро и 44-то Народно събрание.", "date": "2019.04.03", "title": "Пламен Нунев замести Цветанов като председател на Комисията по вътрешна сигурност"}
{"url": "https://offnews.bg/ikonomika/telerik-akademia-organizira-4-bezplatni-rabotilnitci-po-javascript-za-700550.html", "text": "Телерик Академия организира кариерна вечер за желаещите да станат програмисти с един от най-популярните в света езици - JavaScript.Събитието е насрочено на 11 април от 19:00 ч. в обучителния център на Телерик Академия в кв. Младост. То ще бъде последвано от серия безплатни работилници по програмиране. Входът е свободен, но е необходима предварителна регистрация.Събитията са подходящи както за хора с познания в областта, така и за напълно начинаещи.Те предоставят кариерна ориентация и базови познания по програмиране и служат като първа стъпка към кандидатстване в 6-месечната програма за подготовка на софтуерни специалисти - Telerik Academy Alpha.По време на кариерното събитие „От начинаещ до JavaScript програмист“ участниците ще се запознаят с възможностите за професионална реализация в ИТ сектора. Те ще научат какви качества и умения търсят водещите технологични компании в младшите JavaScript специалисти и ще разберат повече за програмата Telerik Academy Alpha. От възпитаници на Академията ще получат ценни съвети и споделен опит как бързо да надградят придобитите вучилище или университет познания или изцяло да се преквалифицират в ИТ областта.Кариерната вечер ще бъде последвана от четири безплатни работилници по програмиране с JavaScript. Те ще се проведат на 16 и 24 април и 15 и 22 май от 19:00 ч. в Телерик Академия.Основен фокус на срещите е практиката, затова участниците ще разполагат със специализирани онлайн материали и задачи. Така те ще могат да се подготвят самостоятелно от вкъщи, а на място да се консултират с опитните технологични трейнъри на Телерик Академия и асистенти.Като отделят по 5 часа седмично в продължение на 4-6 седмици и посещават работилниците, участниците ще усвоят фундаменталните познания по програмиране, необходими за кандидатстване в Telerik Academy Alpha с JavaScript.Програмата стартира на 1 юли, а приемът за нея е отворен до 30 май.Вече десет години Телерик Академия подготвя софтуерни специалисти за професионален старт в ИТ сектора. Проучванията сочат, че над 70% от завършилите започват работа до 1-2 месеца след края на програмата, а скоро след това и останалите. От избралите да се реализират в една от над 45 водещи технологични компании от партньорската мрежа на Телерик Академия, 40% биват наети до 1-2 седмици, а 90% до втория месец от края наобучението си.", "date": "2019.04.03", "title": "Телерик Академия организира 4 безплатни работилници по JavaScript за начинаещи"}
{"url": "https://offnews.bg/drugi/tajbe-iusein-povezhda-otbora-ni-na-evropejskoto-700543.html", "text": "Световната и европейска шампионка Тайбе Юсеин (62 кг) повежда отбора ни за европейското първенство по борба в Букурещ (Румъния). което е от 8 до 14 април. Освен спортист №1 на България за 2018-а в състава на жените са още призьорките от големи първенства Биляна Дудова, която сега ще се бори в по-горната категория до 59 кг, Мими Христова (57), Миглена Селишка (50). А дебют на голямо първенство ще направи петкратната световна шампионка по самбо Мария Оряшкова (76).При мъжете в свободния стил първенството ще пропусне световният и европейски вицешампион за 2013-а Владимир Дубов, на когото е дадена почивка. В неговата категория до 61 кг ще стартира младият ни талант Микяй Наим, втори на световното за младежи през 2017-а. В състава е и настоящият носител на пояса \"Дан Колов\" Георги Вангелов (57 кг). На тепиха ще излязат и двама натурализирани състезатели - чеченецът Али Умарпашаев (70) и дагестанецът Ахмед Магамаев (92).В състава на класиците са световният вицешампион Кирил Милов (97), както и бронзовият медалист Айк Мнацаканян (72), както и настоящият носител на пояса \"Никола Петров\" Даниел Александров (77).На шампионата ще има трима наши съдии - Милен Марков, Мирослав Гочев, Недялко Кирезиев.Първи за първенството потеглят мъжете в свободния стил - в събота.", "date": "2019.04.03", "title": "Тайбе Юсеин повежда отбора ни на европейското"}
{"url": "https://offnews.bg/politika/pasi-turtcia-fakticheski-ni-se-izvini-erdogan-se-strahuva-za-zhivota-700548.html", "text": "НАТО започва много активно военно присъствие в Черно море, според мен много късно. ако това се беше случило преди 15 години, нямаше да се стигне до анексирането на Абхазия, Крим и проблемите в Източна Украйна.Това заяви бившият външен министър Соломон Паси по Нова тв. Той уточни, че военното присъствие на НАТО е с усмирителен характер. Но ако една защитна организация няма защитни сили, тя вече става уязвима\", коментира той.По повод самолетния инцидент в Северна Македония, при който загина българско семейство, бившият вътрешен министър заяви: Аз не бих се доверил само на телефонни разговори с една държава, която не е член на НАТО. Бих настоявал българските сили и \"Гражданска отбрана\", и специални сили, ако е необходимо, да се ангажират с този случай много по-плътно. Паси коментира и  за оказано влияние над страната ни при гласуването на промените в Закона за вероизповеданията. Това, което вчера е казал говорителят на министъра, е фактическото извинение със запазване на лице. Те са  \"Извинявайте, но ние това го ползваме за вътрешна употреба\". Изобщо не трябва много сериозно да слушаме политиците в предизборни периоди. В Турция не трябва да се говори за събития, трябва да се говори за процеси. Тя е цяла планета. Там текат процеси на ислямизация и европеизация. Турция от една страна искаше да става европейска държава, а от друга искаше да стане лидер в ислямския свят. Ердоган в момента се страхува не само за кариерата си, но и за своя живот, заяви бившият външен министър. „", "date": "2019.04.03", "title": "Паси: Турция фактически ни се извини, Ердоган се страхува за живота си"}
{"url": "https://offnews.bg/sviat/v-brunej-shte-prebivat-s-kamani-homoseksualisti-sultanat-ne-se-trogna-700552.html", "text": "Малката и много богата азиатска държава Бруней въвежда от днес шериата в традиционната му форма. Хомосексуалистите ще бъдат пребивани с камъни до смърт, ако 4-ма свидетели потвърдят, че са извършили полов акт с партньор от същия пол, за кражба ще се режат ръце, бой с пръчки до умъртвяване се предвижда за ред престъпления според ислямското право. В публично обръщение днес султанът на Бруней Хасанал Болкиа призова за „по-силни” ислямски учения. 72-годишният султан оглавява държавната Инвестиционна агенция, която притежава някои от най-добрите хотели в света, включително такива в Лондон и Лос Анджелис. Преди дни актьорът Джордж Клуни призова за бойкот на луксозните хотели на султана на Бруней. Подкрепи го и Елтън Джон. Смъртно наказание има в страната и сега, но екзекуции не са изпълнявани от 1957 г.", "date": "2019.04.03", "title": "В Бруней ще пребиват с камъни хомосексуалисти, султанът не се трогна от бойкота на Джордж Клуни"}
{"url": "https://offnews.bg/temida/aktcia-v-pernik-sreshtu-inspektori-ot-dai-vzimali-podkupi-700555.html", "text": "Прокурори от Специализираната прокуратура и служители в БОП-Перник започнаха действия по разследване в Областна дирекция на Изпълнителна агенция „Автомобилна администрация“ в града, съобщиха от спецпрокуратурата. Досъдебното производство е образувано срещу лица, за които има данни, че участват в организирана престъпна група за подкупи.Извършват се претърсвания, изземвания и разпити на свидетели.", "date": "2019.04.03", "title": "Акция в Перник срещу инспектори от ДАИ, взимали подкупи"}
{"url": "https://offnews.bg/futbol/pravitelstvoto-dade-zelena-svetlina-za-sazdavaneto-na-komitet-za-evro-700572.html", "text": "Министерският съвет одобри проект на Меморандум за разбирателство между правителствата на България, Сърбия, Гърция и Румъния за създаване на Инициативен организационен комитет за подаване на съвместни кандидатури за домакинства на Европейското първенство по футбол на УЕФА през 2028 г. и на Световното първенство по футбол на ФИФА през 2030 г. Това съобщиха от правителствената пресслужба.Инициативният организационен комитет ще се състои от четирима представители на всяка от страните. Освен министрите, отговарящи за спорта или техните представители, като членове той ще включва по едно официално лице от всяка от страните и двама представители от националните футболни асоциации.Членовете на Инициативния организационен комитет се номинират от участващите страни при подписването на Меморандума за разбирателство.Инициативният организационен комитет се ангажира с предварителната подготовка, свързана с подаването на съвместните кандидатури за домакинство на Евро 2028 и Мондиал 2030.Припомняме, че в края на февруари се проведе среща в София между представители на Румъния, Сърбия и Гърция, на която стана ясно, че нашата държава е най-зле откъм стадиони за такива форуми. Целта пред страната ни е да разполага с 4 съоръжения с капацитет 40 000 места, които отговарят на условията за провеждането на мачове от такъв ранг.", "date": "2019.04.03", "title": "Правителството даде зелена светлина за създаването на комитет за Евро 2028 и Мондиал 2030"}
{"url": "https://offnews.bg/politika/plashtat-oshte-13-mln-leva-za-transport-na-uchitelite-700570.html", "text": "Правителството одобри допълнителни трансфери в размер на 13 116 112 лв. по бюджетите на общините за възстановяване на транспортните или на квартирните разходи за учителите, които пътуват до други населени места, за да преподават, за 2019 г.13 040 962 лв. са за транспорт, за квартирни са отделени 75 150 лв. за 2019 г.Предоставянето на допълнителните трансфери по бюджетите на общините за възстановяване на транспортните разходи или на разходите за наем на педагогическите специалисти няма да доведе до въздействие върху държавния бюджет, тъй като необходимите средства за тази цел са предвидени по бюджета на Министерството на образованието и науката за 2019 г.", "date": "2019.04.03", "title": "Плащат още 13 млн. лева за транспорт на учителите"}
{"url": "https://offnews.bg/futbol/kapitanat-na-ludogoretc-iska-iuventus-i-mesi-v-razgrad-700544.html", "text": "Кой е най-лудият европейски мач на Лудогорец в евротурнирите за теб?- Безспорно мача със Стяуа! Имам много незабравими и големи мачове в Европа на невероятни стадиони, но реванша с румънците като развитие на мача и цената на победата е номер едно.Кой е европейският гранд, на който симпатизира Съни Дяков и иска Лудогорец да го доведе в Разград?- Ювентус! Надявам се да ги доведем някой ден, но също така много бих искал да играя срещу Барселона и \"нечовека\" Меси.Какво изпита след мача с Хофенхайм - първи мач от ЕКТ на Лудогорец Арена, гол с който поведе отбора към обрат, невероятна атмосфера на трибуните и подкрепа.- Това беше първи мач на отбора в групова фаза на ЕКТ в Разград, обстановката беше невероятна, а моят гол беше просто страхотна добавка към радостта от първата победа над германски отбор за нас! Един от незабравимите мачове за мен. Отлично помня и невероятната хореография.Кой беше най-тежкия момент от както си в Лудогорец?- След мача с Лацио в Италия, когато изпуснах дузпа и получих червен картон. За дузпата въобще не ме е яд, но съжалявах, че оставих отбора в много труден момент с човек по-малко. Доста време ме държеше, но благодарение на подкрепата на всички в клуба и най-вече на семейството ми го преодолях. Имаше още един момент когато за единствен път в тези осем години исках да напусна Лудогорец, но той остава в миналото.Какво е да си капитан на най-добрия отбор в България? - И в доста моменти един от най-силните отбори в Източна Европа. Да си капитан е чест, привилегия и голяма отговорност, но благодарение на страхотната организация в клуба и характера на футболистите в отбора, никога не съм се чувствал сам като капитан. Ние сме отбор пълен с капитани. Аз винаги играя за отбора, при мен няма друг вариант!Какъв съвет би дал на младите орлета?- Бих ги посъветвал да работят много, но не само на думи. Характера, трудолюбието, саможертвата са част от нещата, които ще им помогнат да сбъднат мечтите си. За тях футбола трябва да е водещ, а всичко друго да е около него, а не обратното! Нашите юноши имат качества, познавам много от тях, но трябва наистина зверска работа в тренировките за да успеят!Подкрепата която ти оказват Марияна и децата е пример за всяко българско семейство, те ли са опората в тежките моменти във футбола и извън него. Виждаш ли във Виктор своя наследник във футбола?- Истината е, че те са най-голямата ми опора във всеки един момент. Съпругата ми е направила и прави доста компромиси заради футбола, а в много от нещата е просто невероятна! Ако трябва да се сменим не знам дали бих издържал и седмица на нейното темпо! А Виктор засега не е много впечатлен от футбола, но аз нямам и болни амбиции за това. Искам децата ни да бъдат здрави, възпитани и образовани.Свързани ли са амбициите ти с ръководен пост във Лудогорец след приключване на футболната ти кариера?- Моето желание е след като приключа да играя професионално, да остана във футбола. Мисля, че с опита, който имам и знанията, които имам и ще науча мога да бъда полезен. А Лудогорец без съмнение е най-добре функциониращият клуб в България, мечта за много футболни хора. За мен ще е удоволствие и голяма отговорност да бъда част от ръководството на клуба след време, но за това се изисква първо да бъдеш поканен и след това да се уточняват доста детайли. Лудогорец ми е дал много и ако мога да бъда полезен ще помагам!Как ти се отразява живота в Разград и има ли нещо, което да Ви липсва?- Разград е малък и спокоен град, има приятни места, свикнали сме с града. Вече 8 години живеем тук и освен много добри познати, смело мога да кажа, че имаме и доста приятели. Децата израснаха тук, но честно казано ни липсват близките и родния край.Как се чувстваш след като Стойчо Стоев се върна начело на отбора?- От предишния му престой мога да кажа, че съм с отлични впечатления като треньор и човек, но спирам дотук. Това е настоящия ни треньор и не е редно аз да го коментирам.Според теб кога може да очакваме вълна от млади орлета да направят пробив от школата в първия отбор?Едва ли може да се каже с точност. Аз вече казах, че това зависи от качествата и характера на футболиста. Лично аз смятам, че и към момента има момчета от втория отбор със страхотни качества.Но нека не забравяме, че първия отбор е много високо стъпало. Наложиш ли се в първия отбор от юношите пътят изглежда начертан така - национален отбор и трансфер в чужбина, пожелавам го искрено в най-скоро време.", "date": "2019.04.03", "title": "Капитанът на Лудогорец иска Ювентус и Меси в Разград"}
{"url": "https://offnews.bg/sviat/baba-rodi-sobstvenoto-si-vnuche-700554.html", "text": "61-годишна жена от Небраска роди собственото си внуче. Тя стана сурогатна майка, износвайки детето на хомосексуалния си син, пише Би Би Си.Сесил Елдж износила дъщерята на сина си Матю и съпруга му Елиът Дохърти. Бебето Ума Луис се родило миналата седмица.Госпожа Елдж казва, че предложила да стане сурогатна майка, след като двамата мъже - синът ѝ и Дохърти - обявили, че искат да създадат семейство.\"Разбира се, те избухнаха в смях\", казва Елдж пред Би Би Си.По това време жената била на 59 г. и предложението ѝ им изглеждало като шега.Все пак двамата мъже започнали да проучват възможностите да имат дете и лекар ги окуражил, че това може да се случи.Госпожа Елдж се подложила на серия от тестове и всички те показали, че жената може да стане сурогатна майка.Самата тя казва, че се чувства в отлично здравословно състояние и не е имало причина, която да я разколебае да износи бебето.Матю Елдж осигурил сперма, а сестрата на Дохърти - яйцеклетка.", "date": "2019.04.03", "title": "Баба роди собственото си внуче"}
{"url": "https://offnews.bg/obshtestvo/prep-nikita-stradal-mnogo-za-pravoslavieto-700483.html", "text": "Църквата почита днес св. преподобни Никита Изповедник.Той се родил в малоазийската област Витиния. Майка му починала скоро след раждането му, а баща станал монах. Никита бил отгледан и възпитан от своята баба.Като отраснал и добил образование, той се посветил да служи на Бога. Още млад отишъл в Мидийския манастир. Игуменът Никифор го приел с бащинска любов. Като видял неговото усърдие в духовния живот, той скоро го постригал за монах. Младият инок се отдал на постнически живот и проявил голямо смирение и послушание.След седем години бил ръкоположен за свещеник от Цариградския патриарх Тарасий. Понеже игуменът Никифор бил вече стар и немощен, управлението на манастира било възложено на Никита. След няколко години преподобният игумен Никифор починал и братята единодушно избрали за негов заместник Никита. Като приел игуменския сан, той с още по-голямо усърдие се грижел за уредбата на манастира и за душевното спасение на поверените му братя.Но не било съдено на Никита и на манастирското братство да живеят в мир. Иконоборческата ерес вече била осъдена от отците на Седмия Вселенски събор, но мирът в Църквата не бил възстановен.Император Лъв Армянин се обявил на страната на иконоборците и възобновил гонението срещу православните. Той изпратил на заточение в различни места на империята всички православни архиереи начело с Цариградския патриарх Никифор.След това императорът свикал игумените на най-големите манастири, между които бил и преподобни Никита, и им предложил да минат на страната на иконоборците. Те отхвърлили категорично неговото предложение и останали непоколебими изповедници на православието. Императорът заповядал да затворят всекиго в отделна тъмница. Преподобни Никита бил затворен в тясна и влажна килия, от която излизала нетърпима смрад.Много дни прекарал той при тези непоносими условия. След това, по заповед на императора, бил изпратен на заточение в източните предели на империята. Била тежка зима, и старецът, облечен в неподходящи за такова време дрехи, много страдал от големия студ и от силните ветрове.Пет дена след като Никита пристигнал на мястото на заточението, непостоянният император издал заповед да бъде върнат в столицата. Изтощен от дългия и труден път, Никита пристигнал в Цариград едва жив. Тук отново бил хвърлен в тъмница при непоносимо тежки условия. По един път на ден му давали по малко нечист и мухлясал хляб и мръсна смърдяща вода, колкото да не умре от глад и жажда.Така постъпил императорът и с другите игумени. Но като се убедил, че нищо не може да промени техните православни убеждения, императорът прибягнал до следната хитрост: предложил на игумените само да приемат светото Причастие заедно с иконоборческия патриарх Теодот, а след това всеки да отиде в своя манастир и да изповяда своята вяра. Преподобни Никита отначало отхвърлил това предложение, но по настояване на своите събратя се съгласил. След това всички били освободени и се прибрали всеки в своя манастир. Само преподобни Никита не се върнал в манастира си. Той се разкаял за своята постъпка като мислел, че и най-малкото отклонение от истината е равносилно на пълно отстъпление от православие. Отначало намислил да отиде в далечни страни и там чрез покаяние да изкупи греха си. Но след това решил, че където е извършен грехът, там трябва да бъде и изкупен чрез покаяние. Затова останал в Цариград и там открито и без страх поучавал народа да се придържа към истинското църковно учение. Като научил за тази му дейност, императорът го повикал при себе си и му заповядал да напусне столицата и да се прибере в манастира. Ако не изпълни тази повеля, ще бъде предаден на мъчения. Преподобният отказал и бил изпратен на заточение на остров Гликерия, където в продължение на шест години бил подложен на тежки физически страдания.  След смъртта на император Лъв Армянин били освободени от заточение всички отци, които се борели за православното изповедание и почитали светите икони. Освободен бил и преподобни Никита. И сега той не се върнал в Мидикийския манастир. Искал да прекара остатъка от земния си живот в безмълвие и затова се заселил в безлюдно място близо до Цариград.Изтощен от страдания, той скоро заболял и, като се причастил със светите Тайни, се представил пред Господа. На погребението му се събрали много хора – монаси и миряни, мъже и жени, млади и възрастни. Дошли и братята от Мидикийския манастир и като сложили тялото му в специално приготвена ракла, качили го в един кораб и го откарали в Мала Азия, за да бъде погребан в неговия манастир.", "date": "2019.04.03", "title": "Преп. Никита страдал много за православието"}
{"url": "https://offnews.bg/ikonomika/konsortcium-arkad-shte-stroi-prodalzhenieto-na-turski-potok-v-balgaria-700574.html", "text": "„Консорциум Аркад“ е избраният доставчик на тръбите и за строителството на продължението на газопровода Турски поток на българска територия. Това става ясно от съобщение на \"Булгартрансгаз“ ЕАД.Държавната компания е финализирала обществената поръчка за избор на изпълнител в открита процедура „Доставка на необходимите материали и оборудване, инвестиционно проектиране - фаза работен проект, изграждане и въвеждане в експлоатация на обект: „Разширение на газопреносната инфраструктура на „Булгартрансгаз” ЕАД паралелно на северния (магистрален) газопровод до българо-сръбската граница”, етап: „Линейна част“.Комисията, назначена от възложителя, класира на първо място Обединение „Консорциум Аркад“. Оферти за участие в процедурата подадоха три обединения - Д3ЗД Консорциум „Газово развитие и разширение в България“ (ГРРБ), Обединение от „ОТ Industries Fovallkozo Zrt., OT Industries – KVV Kivitelezo Zrt.“ и Обединение „Консорциум Аркад“.Двама от тях бяха допуснати до отваряне на ценови предложения - Д3ЗД Консорциум „Газово развитие и разширение в България“ (ГРРБ) и Обединение „Консорциум Аркад“.Избраният консорциум е предложил икономически най-изгодната оферта по предварително обявения критерий за възлагане „оптимално съотношение качество/цена“ .Предложението на Обединение „Консорциум Аркад“ включва най-ниските цени, както за изпълнение на всички дейности от предмета на поръчката при максимално допустим срок на изпълнение на дейностите 250 (двеста и петдесет) календарни дни, така и при изпълнение на всички дейности от предмета на поръчката при максимално допустим срок на изпълнение на дейностите 615 (шестстотин и петнадесет) календарни дни.Избраният консорциум е обединение от чуждестранни компании, като негови членове са: Аркад Ей Би Би С.п.А. - Италия и Аркад Енджиниъринг енд Констракшънс Къмпъни – Саудитска Арабия.", "date": "2019.04.03", "title": "Консорциум Аркад ще строи продължението на Турски поток в България"}
{"url": "https://offnews.bg/politika/simeonov-ako-az-biah-shef-na-konpi-shtiah-da-se-otteglia-da-ne-prec-700567.html", "text": "\"Аз ако бях, щях да се оттегля за да не преча на следствието. Ама не съм Георгиев и не мога да говоря от негово име\". Така коментира лидерът на НФСБ и депутат от управляващата коалиция Валери Симеонов казуса с имотната декларация на председателя на антикорупционната комисия Пламен Георгиев.Симеонов все пак отказа да коментира повече и призова да се изчака завършека на разследването.\"Стига с тоя КОНПИ. Колко време ще говорим за председателя на КОНПИ. Нека да се установи там какви нарушения има, има ли нарушения. Има някакъв спор била ли тази тераса негова, не била ли\", допълни той.Симеонов още коментира решението на президента да свика Консултативен съвет за националната сигурност (КСНС) за борба с корупцията по високите етажи на властта. \"Президентът прекалено дълбоко нагази в политическата кал\", заяви Симеонов. \"Можеше да запази рейтинга си, но явно има някакви други цели. Негово право, негова работа. Не бих желал да го коментирам\", допълни още той, като определи целите на Радев като политически.Лидерът на НФСБ още съобщи, че от партията са внесли законопроект за промени в Наказателния кодекс. Те предвиждат драстичното увеличаване на санкциите за причинителите на тежки пътно-транспортни произшествия (ПТП).\"Смятаме, че причинилият смърт трябва да носи своите последствия в много по-голяма степен\", заяви Симеонов, като допълни, че според него деянията им често биват омаловажени от съдебните институции.Той още изрази задоволство от факта, че бяха  за промени в Закона за социалното подпомагане на Патриотите и ГЕРБ, които предвиждат затягането на контрола за получаване на социални помощи. Според него призивът на ДПС да се набляга на подкрепящи вместо санкциониращи мерки не отговаря на реалността.\"Връщането на 43 хил. деца в образователната система за миналата година е в резултат не на насърчителни, а на санкциониращи мерки. Така че като цяло философията на двата законопроекта – Обединени патриоти и ГЕРБ е в тази посока\", допълни той. ", "date": "2019.04.03", "title": "Симеонов: Ако аз бях шеф на КОНПИ, щях да се оттегля, да не преча на разследването"}
{"url": "https://offnews.bg/obshtestvo/sofia-praznuva-140-godini-ot-obiaviavaneto-si-za-stolitca-700534.html", "text": "София празнува днес 140 години от обявяването си за столица на България на 3 април 1879 г. по предложение на проф. Марин Дринов на заседание на Учредителното събрание на Княжество България. Честванията, организирани от столична община, започват след аргиерейската света литургия от 9:00 ч. в храм „Света София“ в присъствието на Негово Светейшество Неофит, Митрополит Софийски и Патриарх Български. В 11 часа на пл. „Свети Александър Невски“ ще се състои тържествена церемония по освещаване и връчване на знамена на столични училища с участието на Националната гвардейска част и Гвардейския представителен духов оркестър. Празничен ретро трамвай ще се движи от 16 до 18 часа по маршрут: пл. „Възраждане” - бул. „Христо Ботев” - пл. „Македония” - ул. „Алабин” - бул. „Мария Луиза” - Централна гара - бул. „Христо Ботев” - пл. „Възраждане”. Часове на тръгване от пл. „Възраждане” - 16.00 ч., 16.40 ч., 17.20 ч. Актьори от театър „Сириус“ ще представят куклени етюди и игри с пътниците в трамвая. В Градската градина – Галерия на открито, от 17 часа е откриването на изложбата \"Да съградиш столица\". Изложбата представя интересни и важни моменти от историята на града - на 28 табла са представени архивни материали, които маркират важни исторически събития и различни аспекти от живота на София. Час по-късно в Ларгото е концертът на Софийски духов оркестър с диригент Васил Делиев. В програмата: Нечо Русев – Празнична София, Любомир Пипков – Ръченица из оп. Момчил, Петко Стайнов – Пайдушко из Тракийски танци, Марин Големинов – Танц из Пет скици, Асен Карастоянов – Копаница из Българи от старо време, Ангел Добрев – Ботевградско празнично хоро, Дунаевски - Марш из к.ф. Весельие ребята, Хачатурян – Танц със саби, Юли Дамянов – Рондо а ла Булгара, Христофор Раданов – Фолк-суинг, Иван Стайков – Флиген валс, Николай Добринов – Пиеса за духов оркестър върху мотиви от право хоро, Ат. Бояджиев - Хоп-троп, Милчо Левиев – Блус в 9, Дико Илиев – Дунавско хоро. Вечерта ще има празнични илюминации на площад „Княз Александър I”.Днес входът ще е свободен в Регионален исторически музей - София, Софийската градска художествена галерия, Парк-музей „Врана“ и Зоологическа градина. ", "date": "2019.04.03", "title": "София празнува 140 години от обявяването си за столица"}
{"url": "https://offnews.bg/obshtestvo/tapa-do-septemvri-po-zhitnitca-i-po-tcar-boris-iii-zaradi-stroezha-na-700515.html", "text": "Променя се движението по ул. „Житница” до бул. „България” заради строежа на метрото, съобщи ЦГМ. От днес до 3 септември се забранява влизането на автомобили по: Средната част на пътното платно на бул. „Гоце Делчев”, между ул. „Кюстендил” и бул. „Цар Борис ІІІ”, като се оставят за движение на ППС по една пътна лента в двете посоки в същия участък; Северното локално пътно платно на бул. „Цар Борис ІІІ” и две пътни ленти от северната половина на централното пътно платно на бул. ”Цар Борис ІІІ”, с дължина по около 70 м от двете страни спрямо оста на бул. „Гоце Делчев” и ул. „Житница“; на ул. „Житница” между бул.”Цар Борис ІІІ” и ул. „Гебедже”.Движението на ППС по бул. „Цар Борис ІІІ” ще се извършва: в посока кв. „Княжево” - в една пътна лента от южната половина на централното пътно платно на бул. „Цар Борис ІІІ”, в обхвата на строителната площадка на кръстовище бул. „Цар Борис ІІІ” - бул. „Гоце Делчев” - ул. „Житница“, като се осигури и лента за движение на пешеходците с широчина 1,50 м; а в посока „Център” - в една пътна лента от южната половина на централното пътно платно на бул. „Цар Борис ІІІ” в обхвата на строителната площадка на кръстовище бул. „Цар Борис ІІІ” - бул. „Гоце Делчев” - ул. „Житница“.Автобусни линии с номера 73, 83 и 102 няма да променят маршрута и разписанието си. ", "date": "2019.04.03", "title": "Тапа до септември по Житница и по Цар Борис III заради строежа на метрото"}
{"url": "https://offnews.bg/evropa/eto-kade-se-e-razbil-samoletat-chesna-s-balgarskoto-semejstvo-snimki-700578.html", "text": "Министерството на вътрешните работи на Северна Македония разпространи кадри от мястото на самолетната катастрофа край Скопие, при която загинаха български бизнесмен, съпругата му и двете им дъщери.На тях се виждат останките от малката машина „Чесна”, която се разби в планински район при полет от Охрид към София във вторник.Телата на загиналите бяха транспортирани в „Съдебна медицина” в северномакедонската столица за освидетелстване.", "date": "2019.04.03", "title": "Ето къде се е разбил самолетът Чесна с българското семейство (снимки)"}
{"url": "https://offnews.bg/drugi/balgarin-stana-trenior-na-rusia-po-borba-700539.html", "text": "Прочутият ни специалист Симеон Щерев е новият треньор на Русия в женската борба. Историческата новина съобщава \"Меридиан Мач\". Така за първи път българин ще води национален отбор на Русия в олимпийски спорт.Щерев вече се е разбрал с руската федерация и ще подготвя жените за Токио 2020. Само допреди няколко месеца легендарният бивш борец водеше дамите на Китай.Бившият треньор на Станка Златева беше спряган за наставник на Русия още през 2012 година, когато беше освободен от нашия национален отбор. Тогава той предпочете офертата на Азербайджан, след което отиде в Китай, където негов помощник беше Радослав Великов.", "date": "2019.04.03", "title": "Българин стана треньор на Русия по борба"}
{"url": "https://offnews.bg/politika/prezidentat-svikva-ksns-za-koruptciata-vav-vlastta-700557.html", "text": "Президентът Румен Радев свиква Консултативния съвет за национална сигурност, посветено на борбата с корупцията по високите етажи на властта. Заседанието ще е в понеделник, 8 април, от 13 часа, съобщиха от \"Дондуков\" 2. Темата е „Резултати от противодействието на корупцията по високите етажи на властта. Необходимост от мерки“. Преди дни лидерът на БСП Корнелия Нинова  президента Румен Радев да наложи вето на закона за вероизповеданията и да свика КСНС. Решението на КСНС, с което всички бяхме съгласни, беше да се намери вариант да се спре финансирането на вероизповеданията в България отчужди държави, а приетият закон отсрочи задълженията на мюфтийството и остави външното финансиране, тоест и волята на КСНС е подменена, обясни Нинова.", "date": "2019.04.03", "title": "Президентът свиква КСНС за корупцията във властта"}
{"url": "https://offnews.bg/obshtestvo/deniat-zapochva-sas-slantce-po-visokite-varhove-shte-prevali-sniag-700500.html", "text": "Слънчево ще е времето днес, повече облаци ще има следобяд в западната част от страната, където ще превали. Времето ще е ветровито. Максималните температури ще са между 13 и 18 градуса, според прогнозата на НИМХ. Край морето вятърът ще е силен и ще вдига вълни до 3-4 бала. На брега термометрите ще се качат до 11-14 градуса, а сред вълните до 11 градуса. Над планините ще бъде предимно слънчево. След обяд над масивите от Западна България обаче ще има временни увеличения на облачността и на места ще превали дъжд, над около 2000 метра - сняг. Максималната температура на височина 1200 метра ще бъде около 6 градуса, а на 2000 м около нулата. На Балканите нахлува по-хладен въздух и до четвъртък температурите ще бъдат по-ниски - около 14 градуса. ", "date": "2019.04.03", "title": "Денят започва със слънце, по високите върхове ще превали сняг"}
{"url": "https://offnews.bg/112/obarkvane-sas-samolichnostta-na-zaginalite-v-katastrofata-pri-skopie-700537.html", "text": "Голямо объркване настана около самоличността на загиналото семейство в самолетната катастрофа, която стана по-рано днес близо до Скопие, при която с малък частен самолет \"Чесна П210Н\" загина семейство с 2 деца.Македонски медии съобщиха, че загиналите са Георги Ангелов Бошнаков (роден през 1970 г.), съпругата му Калина Цонева Корнажева (1972 г.) и двете им дъщери Гергана Георгиева Бошнакова (2005 г.) и Биляна Георгиева Бошнакова (2000 г.).Скопската агенция МКД идентифицира загиналия като шеф на отдел \"Информационно обслужване\" на Агенцията по вписванията. Това веднага бе цитирано по българските медии. Минути след това Георги Бошнаков написа във Фейсбук, че е жив и здрав и вероятно става въпрос за объркване на имената. Също така той уточни, че вече не работи в Агенцията по вписванията. Той е бил уволнен от там, след което възстановен на работа от съда, но по собствено желание не се е завърнал на поста.Предположенията са, че загиналият му съименник има бизнес с рециклиране, но това също не е потвърдено. Към момента все още липсва ясна информация за това с какво се е занимавал загиналият със семейството си.", "date": "2019.04.03", "title": "Объркване със самоличността на загиналите в катастрофата при Скопие"}
{"url": "https://offnews.bg/politika/stanishev-niama-da-ima-vizi-za-grazhdanite-ot-dvete-strani-na-lamansh-700556.html", "text": "Комисията по граждански свободи, правосъдие и вътрешни работи в ЕП прие доклада на Сергей Станишев, с който се гарантира въвеждането на безвизов режим между ЕС и Великобритания след Брекзит, с 38 гласа „за“, 8 против“, 3 „въздържал се“. Регламентът е част от пакета от мерки, с които ЕС се готви за излизане на Великобритания без сделка още на 12 април.„Днес направихме важна стъпка към запазването на правото на свободно придвижване на гражданите от двете страни на Ламанша – осигуряването на безвизовото пътуване от и към Великобритания след Брекзит. Това е ключова част от подготовката на ЕС за последствията от напускането на страната, тъй като към момента на Острова живеят 3,7 млн. европейски граждани, в това число и около 200 000 българи, чийто права трябва да бъдат гарантирани. Можем само да си представим какъв хаос би предизвикало въвеждането на визи не само за европейските и британските граждани, но и за цели сектори от икономиките на ЕС и Великобритания, например в образованието, транспорта и туризма“, заяви българският евродепутат.В качеството си на заместник-председател на ресорната комисия, Станишев беше избран за докладчик на мястото на Клод Мораес (С&Д, Великобритания), след като в продължение на пет кръга тристранни преговори ЕК, ЕП и Съветът не успяха да постигнат компромис. Това създаваше реален риск законодателството да бъде блокирано, което щеше да наложи въвеждането на визи за британските и европейските граждани. Заключителните преговори бяха поверени на българския евродепутат дни преди последната възможност за приемането на регламента.Според доклада на Станишев, в случай че Британското правителство все пак наруши уговорката и въведе визов режим, дори само за някои държави-членки, то ЕС запазва правото си да предприеме реципрочни мерки.„Получих доклада в кризисна ситуация, пред реалната заплаха от провал на преговорите. Това се случи само дни преди последната пленарна сесия на Европарламента, която може да одобри подобно решение, така че то да влезе в сила до 12-ти април. Радвам се, че след интензивни срещи и разговори с представители от всички политически групи в ЕП, получих подкрепа за позицията, че не можем да рискуваме голямото – премахването на опасността от въвеждането на визи – заради двустранни въпроси. Такъв е случаят с Великобритания и Испания относно статута на Гибралтар. Вчера проведохме последен решаващ кръг на преговори с представители на ЕК и Съвета и в крайна сметка успяхме да постигнем съгласие“, добави той относно блокирането на преговорите между европейските институции от началото на годината.", "date": "2019.04.03", "title": "Станишев: Няма да има визи за гражданите от двете страни на Ламанша след Брекзит"}
{"url": "https://offnews.bg/obshtestvo/ekspert-sasedite-na-plamen-georgiev-mogat-da-mu-promeniat-terasata-t-700546.html", "text": "Покрив на сграда не може да бъде индивидуална собственост, той е обща част, не подлежи на сделки и делба. Общи части не могат да се придобиват и по давност, коментира професорът по административно право Иван Тодоров  на шефа на КПКОНПИ Пламен Георгиев по Нова тв. По думите му законът за собствеността разрешава еднозначно въпроса. „Има желязна съдебна практика, която казва, че когато някой има достъп до покрива само през един апартамент, това не го прави собственик. Съсобствениците на общите части могат да решат да го променят, да сменят термоизолацията и т.н., обясни специалистът. По думите му някой вероятно погрешка е включил терасата в нотариалния акт на Пламен Георгиев. Тази част от нотариалния акт, която касае терасата, е нищожна и не следва да се счита, че поражда правно действие”, коментира още Тодоров. ", "date": "2019.04.03", "title": "Експерт: Съседите на Пламен Георгиев могат да му променят терасата, тя е обща част на сградата"}
{"url": "https://offnews.bg/obshtestvo/ostankite-ot-samoleta-sas-zaginalite-balgari-sa-otkriti-ekipite-shte-700538.html", "text": "Днес следобед спасителните екипи ще стигнат до мястото на  с малък самолет край Скопие, при която загинаха четирима български граждани. Това заяви авиационният експерт Ангел Борисов по БНТ. Останките от самолета са открити на 35 км от Скопие в труднодостъпна местност, близо до Солунска глава - най-високият връх в планината Якубица. Машината е била с германски регистрационни табели, а пилотът е притежавал български лиценз за правоспособност, съобщи местна телевизия. Самолетът тип \"Чесна\" е летял от Охрид за София. Час след излитането, пилотът е поискал да кацне в Скопие заради лоши метеорологични условия. Малко по-късно е решил да продължи към България. Преди да изчезне от радарите пилотът е съобщил за силни турболенции. От гражданската въздухоплавателна служба на Северна Македония съобщават, че издирвателната акция е приключила. Мястото на инцидента е изключително трудно за летене, заради множеството високи върхове. Според експерта Ангел Борисов, освен лошото време и пилотска грешка, трябва да се изследва и вероятността за отказ на двигателя на самолета. Все още няма официална информация за самоличността на пътниците. Две момичета на възраст 14 и 18 години и двама възрастни, всички български граждани, са загубили живота си в самолетната катастрофа на около 30 км южно от Скопие, съобщи местният тв канал „Алсат-М“, цитиран от Фокус. Става въпрос за: Бошнаков Ангелов Георги (1970), Бошнакова Георгиева Гергана (2005), Бошнакова Георгиева Билјана (2000), Корнажева Цонева Калина (1972). ", "date": "2019.04.03", "title": "Останките от самолета със загиналите българи са открити, екипите ще стигнат на мястото следобяд"}
{"url": "https://offnews.bg/sviat/prezidentat-na-alzhir-podade-ostavka-sled-mnogohiliadni-protesti-700545.html", "text": "Президентът на Алжир Абделазис Бутефлика отстъпи пред масовите протести в страната и подаде оставка след две десетилетия на власт. 82-годишният лидер обяви оставката си във вторник вечерта, като изпрати кратко послание, в което съобщи,че “е уведомил председателя на Конституционния съвет за своето решение да прекрати мандата си“, информира Гардиън.Ликуващи алжирци, които протестират всеки петък от 22 февруари, този път излязоха на улиците в столицата, развяващи националното знаме, за да отпразнуват победата си, съобщи Фокус. По Конституция временно ангажиментите на президента в такива случаи трябва да поеме председателя на Горната камара на алжирския парламент. Това е 77-годишният Адбелкадер Бенсалах. В срок от 90 дни трябва да се проведат и избори. ", "date": "2019.04.03", "title": "Президентът на Алжир подаде оставка след многохилядни протести"}
{"url": "https://offnews.bg/nashite-avtori/uplasheniat-s-kraia-na-sveta-chovek-700558.html", "text": "Разправят: Русия се готвела за война!Кой разправя ли? Ами и аз не знам!Някой там – в сумрака на Мрежата. Казват... Разправят... Пишат... Така се казва... Така е Казано...Дас Ман. Това е термин на Хайдегер. Оставете, че Хайдегер е залитнал и е станал член на NSDAP (националсоциалистическата германска работническа партия, същата тази, на Хитлер). Хайдегер всьо таки (с този израз поздравявам всички олигофрени-русофили) е един от най-великите мислители на 20 век. А Дас Ман означава Ония. Хората по принцип.Когато кажем „така Се говори” под „се” разбираме именно Дас Ман. Ония там, хората въобще.Не определен „някой” а неопределените „хора”.О, Боже! Те са ужаса, те са ада! Да, съвсем правилно казваш, мили ми Жан Пол (Сартър): Адът – това са другите.Може би не просто другите, а именно тия Дас Ман. Безличната гадна хидра на безличните нек`ви си там Други хора. Които си нямат друга работа, освен да гъгнат, вият и скимтят със зловонните си пасти: да ни обсъждат, да ни обиждат, да ни заплашват, да злобеят за всяка наша крачка, да сплетничат, да клюкарстват и да разпространяват слухове. Грозни, зли, мръсни слухове, които тровят живота. А сега ще ви кажа: Мрежата е техния Пророк! Те са Аллах на новото време, а вероятно – и на всички времена. А Мрежата (и специално Фейсбук) е техния пророк!Русия се готвела за война! Кой го каза? Пак някой в Мрежата! Някой журналист. Някой, който ще изкара десет, двайсет или петдесет лева с тая новина.Нека обясня защо точно пиша тези редове!Заради един феномен, който така или иначе ще мине покрай ушите ни, покрай съзнанията ни – и ние ще бъдем поразени от него, ще претърпим последствията от него...но така или иначе няма да го отчетем. Ще нарека този феномен Правят Нашия Свят Въпреки Нас и Без да Ни Питат.И ето: Някой мен лично питал ли ме е дали свинската шибана Русия има право да прави каквото и да било, камо ли да се готви за война?Нека кажа така (за да не звуча прекалено индивидуалистично): Някой нас – обикновените хора - пита ли ни, когато пуска такива новини в Мрежата?Пита ли ни дали такива новини ни харесват и дали искаме да ги знаем? А?Съвсем, съвсем отделен и друг е въпросът дали тия новини са достоверни!Самата новина „Русия се готви за война, тъй като провежда учения в цялата линия - от отцепилата се от Грузия република Абхазия, та чак до Челябинск на границата с Казахстан” е силно тенденциозна! Та коя армия, дявол да я вземе, (дявол да вземе всички армии и цялата тая лайнарска човешка страст по войните!) не се готви винаги за война, а идиоти недни!? (това обръщение е конкретно отправено към журналистите, пишещи подобни неща за да си вдигнат рейтинга). А?Коя армия не се готви за война? Не си спомняте май „Si vis pacem, para belum” (искаш ли мир, готви са за война)?Но нали требе да се пише, нали требе да се говори на хората гадост, да се всява страх, да се насажда ужас, да се вкопава в душите песимизъм и отчаяние!Но защо? Защо...Така ще се запита някой наивен и благ човек. Защо, Бога ми, им е необходимо на тия съвременни Дас Ман, журналистите, тия – безличните говорещи просто ей така – да създават общия зловреден шум? Защо им е нужно да насаждат всичко това?Ами – ще каже някой: Защото те са длъжни с будната си съвест да отразяват Всяко Случващо Се!Но не се ли сещате, мили мои, че нищо никога не се случва точно така, както се случва?Тоест, не се ли замисляте, че всичко, което ни се струва, че се случва, е просто една от възможните интерпретации!?Или по-право казано: Всичко, което ни Казват, Че Се Случва – е продукт на една интерпретация.Грубо казано: Ако питате някой все още недотепан германски нацист за втората световна война, той ще ви каже, че това е била свещената война, в която светлите сили на нацизма са се изправили срещу мрачните сили на болшевишко-еврейския империализъм и срещу световния заговор на еврейския капитал!И сега е така: Русия се готви за война...Ама кой каза, ама как така, ама проверихте ли, ама какви доказателства имате?Нема, братче. Просто подхвърляне на кьорфишеци (с тоя просташки турцизъм поздравявам всички писатели-архаици), за да върви търговийката.Както казваше един приятел от рекламата: Всички тия новини са стръв - да кълват консуматорите и да изкълвават всички реклами покрай стръвта. Дай нещо страшно – хората обичат да се плашат и да им се говори за Края на Света – и после бутай рекламите наоколо – да ги поглъщат жадно!А има и друго: Уплашеният с Края на Света човек е много по-склонен да купува!Той си казва: А, тя Русия и без друго ще направи някоя война...това е голям ужас, па какво ше му мисля аз?! Веднъж се живее – дай да развържа кесията, па да купя едно ново ауто! Примерно некой баварец на старо или некое Леново за децата?Така си вика консуматорът и пей сърце! Страхът свил се на кълбо в гащите освобождава! Дай да му отвържем края, след като и без друго Русия ще започва война!Аз ви казвам: Хитра работа.И тези – Дас Ман – безличните Ония – които създават и формират (формуват, пресоват на шприц-преса) общественото мнение, които моделират обществените настроения – тия вакли идиоти – те дори и не осъзнават, че правят именно това!О, и това аз наричам с една дума: Ужас!Защото едни идиоти формират настроенията и чувствата, душенагласите и мисленето на други идиоти. И то – без да осъзнават.Дас Ман – тия, дето говорят и създават слухове, мнения, шум, представи, настроения, нагласи – те са никой. И не носят отговорност. И не знаят какво правят. Пускат в казана на колективното съзнание (и още повече – в казана на колективното несъзнавано) тенденциозни информации, пускат там черни катрани, пускат отрова и отчаяние. И даже не си дават сметка какво са направили.Ами - идеално.Но има нещо друго: Зад тях има такива, които много добре знаят защо и как се правят тия работи. Като споменах за консуматорите и тяхната повишена склонност към купуване, когато са уплашени – говорех именно за това. Има, има. Не е като да няма хора, които добре знаят какво се постига, като говориш по определен начин на хората. Има си хора, които идеално знаят как се манипулира обществото и неговите нагласи. Има си хора, помнете, които умеят това и имат (!) чудесна и огромна изгода от правилно оформеното общественото настроение.А мен някой питал ли ме е въобще дали искам да има Русия?Ето това е големия и извечен (и абсолютно сериозен!) въпрос на Човешкото Битие.Ето го в малко по-разгърнат вариант: Аз, човек и свободно, мислещо и осъзнато същество, съм роден на тоя свят. Роден съм без някой да ме е питал за това. Тоест – още от първия момент срещу мене е извършено престъпление: Някой прави нещо с живота ми, без да ме пита! Създава го. Хвърля ме в живота, което ще рече – право в болестите, мъките и задължителната, мъчителна и ужасна смърт! И какво става по нататък? Не стига, че съм хвърлен по тоя жесток и обиден начин в битието, но на всичкото отгоре съм снабден против волята си с огромен и непреодолим страх от смъртта. Който наричат Инстинкт за самосъхранение. И аз – така грозно хванат в клопка – съм набутан в живота, но не мога и да го напусна, поне не и без извънредно неприятни изживявания. И ето: Не стига всичко това, ами и изведнъж се оказва, че има някакви страни, някакви мръсни и зловредни държави, някакви военни машини, някакви политики и някакви армии, които без да се съобразяват с мене – се готвят да направят така, че да застрашат здравето и живота ми!Защото, вероятно се сещате, че ако Русия наистина започне война, просто за часове ще станем на кайма всички! На куп!Цялата ни мирна и кротка Европа, цялото ни това спокойно обиталище ще се превърне в зловещ ад!И аз – осъзнатото човешко същество – трябва да приема това?Да живея с това? Да свивам уши? Да живея със смирение? Да си казвам: Малък съм, Съдбата ще реши какво ще стане!Великите ще решават съдбините ни!Хм. Не съм нито малък, нито имам намерение – след като без желанието ми са ме захвърлили в грозен и нежелан свят – да търпя И такива издевателства!Ще кажа така: Забранявам съществуването на Русия! Както, естествено, и на САЩ! Както и на всеки, който може по някакъв начин да наруши моето добруване.А дотогава – докато забраната ми влезе в сила – просто предупреждавам (тези идиоти, които от немай къде пишат зловещи новинки): Не си играйте с животите и настроенията на хората!Защото хората не са Дас Ман! Хората са отделни личности и понякога това си проличава. Вдигат се и унищожават. Това, което им пречи да живеят в мир и благодат.А иначе просто за всички ще кажа: Make Love, Not War!", "date": "2019.04.03", "title": "Уплашеният с Края на Света човек"}
{"url": "https://offnews.bg/tenis/grigor-dimitrov-propuska-vashington-zaradi-los-kabos-700540.html", "text": "Най-добрият ни тенисист Григор Димитров изненадващо е включил в графика си за сезон 2019 участие на турнира от категория АТР 250 в Лос Кабос, Мексико.По същото време се провежда надпреварата от по-високата категория АТР 500 във Вашингтон, на която през годините българинът е участвал.Сега обаче Димитров е решил да се включи в надпреварата, която се провежда в един от най-популярните мексикански курорти. Турнирът на хард стартира на 29 юли и е част от подготовката за последния за годината турнир от Големия шлем US Open.Българинът в момента вече тренира в Монте Карло, където на 14 април започва първия голям турнир на клей - “Мастърс”-а в Монте Карло. Българинът ще се включи в надпреварата, ако няма допълнителни проблеми в дясното си рамо, което го мъчи от вече около две години.", "date": "2019.04.03", "title": "Григор Димитров пропуска Вашингтон заради Лос Кабос"}
{"url": "https://offnews.bg/futbol/povodi-za-radost-i-taga-v-barsa-sled-fiaskoto-s-viliareal-700561.html", "text": "Суперзвездата на Барселона Лионел Меси записа своя гол номер 7 от пряк свободен удар през този сезон в испанската Ла Лига. Аржентинецът влезе като резерва в снощния трилър срещу Виляреал, завършил 4:4.Каталунците започнаха силно и дръпнаха с 2:0 до 16-ата минута, но в последната изоставаха с 2:4 и не се виждаше как ще вземат точката.Тогава обаче блесна геният на Меси, който намали от пряк свободен удар, а в 93-ата минута Луис Суарес донесе точката на шампионите.Това е 81-ият гол на аржентинеца от статично положение (29 от фаул и 52 от дузпа). До момента Лео делеше първото място в класацията с Роналдо, тъй като португалецът имаше 80 попадения от такива ситуации - 19 от пряк свободен удар и 61 от бялата точка.Постижението обаче сякаш бе засенчено, заради притеснителна статистика в защитата на Барса, която притеснява феновете на шампионите.Цифрите показват, че каталунците инкасират 45 гола в 47 официални мача този сезон, като се има предвид фактът, че Ернесто Валверде е треньор, който здраво затяга отбраната.За сравнение през миналия сезон шампионите на Ла Лига бяха матирани 43 пъти в цели 59 мача, постигайки домашен дубъл. До края на сезона в Ла Лига остават 8 кръга, а допуснатите 31 попадения в шампионата вече са повече от тези през миналия сезон (29).", "date": "2019.04.03", "title": "Поводи за радост и тъга в Барса след фиаското с Виляреал"}
{"url": "https://offnews.bg/obshtestvo/makedonskite-ekipi-stignaha-do-padnalia-samolet-otkriti-sa-4-tela-700560.html", "text": "Няма оцелели прив Северна Македония, открити са четири тела. Аутопсия ще уточни самоличността на загиналите.Това заяви вътрешният министър Младен Маринов. Той допълни, че македонските екипи са успели да стигнат до мястото на катастрофата на самолета.  В постоянна връзка сме с колегите, извършва се оглед на място и се работи по установяване на причините за катастрофата, каза още Маринов. Той призова да се даде достатъчно време, за да се изясни всичко около трагедията със сънародниците ни. Към момента вътрешният министър на Македония ме увери, че имат ресурс да се справят с първите и неотложни действия. Ние сме заявили, че сме в готовност да им помогнем при нужда, подчерта Маринов. Днес българският консул е присъствал на приемането на телата на загиналите в „Съдебна медицина\" в Скопие. Очаква се идентифицирането да отнеме повече време. На мястото на инцидента не са открити документи, които вероятно са изгорели, съобщи МВнР. Посолството ще окаже необходимото съдействие в процеса по идентифицирането на телата на четиримата загинали, както и за посрещане на техните близки.По неофициални данни самолетът е паднал от височина 4200 метра и се е разбил на надморска височина 2200 метра. По информация от Ръководството на въздушното движение в Република Северна Македония самолетът е попаднал в силна турболенция и пилотът е изгубил контрол над полета.", "date": "2019.04.03", "title": "Македонските екипи стигнаха до падналия самолет, открити са 4 тела"}
{"url": "https://offnews.bg/politika/hora-kato-ivan-geshev-i-plamen-georgiev-se-darzhat-kato-beznakazani-700571.html", "text": "\"Хора като Иван Гешев и Пламен Георгиев се държат като безнаказани, сякаш никой не може да им поиска отговорност\". Това каза пред БНР пиар експертът Весислава Танчева. Тя смята за крайно неприемливо поведението на председателя на Комисията за противодействие на корупцията и за отнемане на незаконно придобитото имущество (КПКОНПИ) Пламен Георгиев.\"Това е отблъскващо поведение за зрителите и за колегите, които са там и задават въпроси. Човек се държи така, както му повелява усещането за безнаказаност. Както е конструирана в България властта, разделението на властите, над прокуратурата и специализираните органи като КПКОНПИ, на практика няма никакъв контрол. Над прокурорите реално е Господ. На практика те не се отчитат на никой, освен на себеподобни\", посочи Танчева.\"Няма да получим отговори, защото те не са длъжни да ни дават отговори\", допълни тя в предаването \"Преди всички\". Според нея логиката в такива ситуации изисква Георгиев да се оттегли от поста за известно време, за да не може да влияе на проверката. По думите ѝ това усещане не се отнася за хората в изпълнителната власт и парламента. \"Цветанов се оказа в по-уязвима позиция, отколкото Пламен Георгиев\", подчерта Танчева и добави:\"В парламента мълчанието настана, още когато се разбра, че най-силният човек в НС е уязвим и вече не е в парламента. Без Цветанов по цветановски нещата си продължават. Кой да говори по тази тема в парламента – там няма никаква опозиция\".За все още незаетата позиция на министър на правосъдието на мястото на Цецка Цачева, която също подаде оставка заради скандала \"Апартаментгейт\", Весислава Танчева каза: \"Цачева зададе стандарт, който позволява да караме и без министър. Очевидно – безгласна буква, който присъства във ВСС, когато трябва да се провеждат заседания, но просто присъства. Не е необходим. Едва ли ще сложат някой, който ще промени системата. Ще ни сложат следващата Цецка Цачева\". Според нея скандалът тръгва в грешна посока – да накажем \"Артекс\", а останалите по някакъв начин вече са скрити под килима.", "date": "2019.04.03", "title": "Хора като Иван Гешев и Пламен Георгиев се държат като безнаказани"}
{"url": "https://offnews.bg/temida/vas-othvarli-zhalbi-sreshtu-ovos-za-aetc-kozloduj-700566.html", "text": "Петчленен състав на ВАС отхвърли жалбите срещу решение на министъра на околната среда и водите от 2015 г., с което е одобрена ОВОС във връзка с осъществяване на инвестиционно предложение „Изграждане на нова ядрена мощност от най-ново поколение на Площадка 2 на АЕЦ „Козлодуй“.Петчленката на ВАС отмени решението на тричленен състав от 17 май м.г., с което беше отменена оценката. Днешното решение е окончателно. Петчленният състав приема, че са спазени задължителните процедури по Наредбата за ОВОС, в т.ч. и по Конвенцията за оценка на въздействието на околната среда в трансграничен контекст. Проведени са консултации с 38 институции и неправителствени институции, в т.ч. и трансгранични консултации, както на фаза изготвяне на заданието за доклада за ОВОС, така и преди вземане на решението по ОВОС. Проведени са обществени обсъждания на територията на страната и в Република Румъния. По отношение на поставения от жалбоподателите въпрос за дългосрочното решение на проблема с отработеното ядрено гориво и радиоактивни отпадъци, съдът приема, че по закон това е задължение на трето лице, неучастващо в административното производство. Управлението на отработеното ядрено гориво, на радиоактивните отпадъци и на свързаните с тази дейност мерки за опазване на околната среда и за защита на живота и здравето на хората, е в компетентността на Държавно предприятия „Радиоактивни отпадъци“ по силата на закона, а не на „АЕЦ – Козлодуй – Нови мощности“ ЕАД, който е възложител на инвестиционното предложение за изграждане на нова ядрена мощност.По отношение на поставения от жалбоподателите въпрос за избор на Площадка 2, касационната инстанция отбелязва, че изборът е направен в съответствие със становищата на колектива от специализирани експерти, изготвили доклада за ОВОС, на специализираните ведомства, между които и тези, отговорни за опазване на биологичното разнообразие и за опазване на водните ресурси, в т.ч. и „Водоснабдяване и канализация“ ООД, гр. Враца, което управлява водоснабдителните съоръжения в района.По въпроса за мониторинга на подземните води, съдът приема, че е предвидена изрична мярка като част от вече функциониращата система за мониторинг на АЕЦ „Козлодуй“. Петчленният състав установява също, че в доклада изрично е взето становище по въздействието върху защитения вид риба Alosa sp. и инвазивния вид азиатска кортибула, като са предвидени и конкретни мерки за защита. Този въпрос е бил поставен и на общественото обсъждане в Република Румъния, както и е посочен в становището на Дирекция „Национална служба за защита на природата“. Касационната инстанция отхвърля исканията на „АЕЦ Козлодуй – Нови мощности“ ЕАД ответниците Сдружение „Коалиция за устойчиво развитие“ и две физически лица да заплатят направените по делото разноски в размер на над 42 000 лева. ", "date": "2019.04.03", "title": "ВАС отхвърли жалби срещу ОВОС за АЕЦ „Козлодуй“"}
{"url": "https://offnews.bg/kultura/kristo-s-nov-proekt-v-parizh-prez-2020-snimki-700565.html", "text": "Христо Явашев - Кристо току-що обяви, че ще осъществи нов проект в Париж - той ще опакова Триумфалната арка в столицата на Франция.Творбата ще бъде показана пред публиката едва за 14 дни, между 6 и 19 април 2020 година. Арката ще бъде опакована в 25 000 квадратни метра сребърно-син плат, направен от полипропилен, и 7000 метра червено въже, които ще бъдат рециклирани след това.Откриването на проекта съвпада с изложбата в центъра \"Жорж Помпиду\" между 18 март и 15 юни 2020 г., която ще проследи живота в Париж на Кристо и съпругата му Жан-Клод между 1958-1964 г., както и опаковането на моста Пон Ньоф, който отнема 10 години между 1975-85 г.Опаковането на Триумфалната арка ще бъде финансирано изцяло от артиста чрез продажбата на неговите работни скици, картини и модели свързани с работата му. За нея няма да бъде похарчена и стотинка държавни или общински средства, категорично се подчертава в прессъобщението.През 1961 г., три години след като се срещат в Париж, Кристо и Жан-Клод започват да създават творби за публични места. Един от проектите им е опаковането на сгради. По онова време, Кристо, който е наел малка стаичка близо до Арката, прави кратко проучване за осъществяването на проект там - включително фотомонтаж от 1962 г. Сега, почти 60 години след първоначалната идея, творбата на артиста с български корени най-сетне ще види бял свят.", "date": "2019.04.03", "title": "Кристо с нов проект в Париж през 2020 (снимки)"}
{"url": "https://offnews.bg/tenis/chicho-toni-rafael-nadal-shte-igrae-oshte-dve-ili-tri-godini-700562.html", "text": "Един от най-успешните треньори по тенис и чичо на Рафаел Надал - Тони смята, че неговият племенник ще се състезава още два или три сезона.Дотук през 2019 година Рафа достигна до финала на Australian Open като отстъпи на Новак Джокович, а в Индиън Уелс не излезе за двубоя си с Роджър Федерер от полуфиналите заради травма.\"Рафаел иска да продължи да играе независимо от физическите проблеми. Това е най-важното и докато това е така - кой знае? Може би две или три години още. Казвам, че Рафаел не е тенисист, а контузен човек, който играе тенис.А това е много трудно. Тенис треньорът не е изненадан от доминацията на по-опитните състезатели в последните години.Младите тенисисти са добри, но са по-малко отдадени. Виждал съм много младоци да не се борят достатъчно, а Рафаел, Джокович и Федерер винаги дават всичко от себе си.Когато започвахме най-добрите бяха между 21 и 23 години. Сега най-добрите са на 29, 30, 32 и 37 години\", сподели Тони Надал пред \"El Pais\".", "date": "2019.04.03", "title": "Чичо Тони: Рафаел Надал ще играе още две или три години"}
{"url": "https://offnews.bg/ikonomika/na-parvo-chetene-zatiagat-pravilata-za-poluchavane-na-sotcialni-pomos-700553.html", "text": "На първо четене депутатите приеха промени в Закона за социалното подпомагане, които да затегнат контрола върху отпускането на семейни помощи.Предложения за сходни поправки в закона бяха внесени от БСП, Обединени патриоти и ГЕРБ, но само тези на партиите от управляващата коалиция бяха приети днес, като двата законопроекта ще бъдат обсъдени в комисия и вероятно комбинирани. Против всички предложения се обяви само ДПС. е да се спират семейните помощи за дете, което не посещава задължителна детска градина или училище. Законопроектът им предвижда поправки в Закона за социалното подпомагане и Закона за семейните помощи за деца. Според него, ако в рамките на един месец от една учебна година, са допуснати неизвинени отсъствия в размер на 5 учебни часа или 3 дни пропуснато обучение, социалните помощи се спират за една година. Спрените средства пък ще бъдат пренасочвани към съседна детска градина или училище и използвани за осигуряване на равен достъп до образование. Предложението им още предвижда помощите за първокласници да бъдат разделени на две равни части и да се получават в началото на първи и втори срок. Приетото предложение на Патриотите предвижда да се обвържа приемането на социални помощи с участието на получателите в програми за ограмотяване, придобиване на квалификация и полагане на общественополезен труд. Според него още ще се извършва ежегодна оценка от служител на Агенцията за социално подпомагане върху трайно безработни лица, които получават месечни помощи. Ако безработният получи две последователни отрицателни оценки, размерът на помощите ще бъде намален наполовина за срок от една година.  пък предвиждаха спирането на всички семейни помощи, ако дете под 16 г. не ходи на училище, както и преразглеждане на политиката за делегираните бюджети за училищата и спиране на практиката \"парите следват ученика\". По време на дебатите народният представител от \"Атака\" Павел Шопов се обяви в подкрепа и на трите законопроекта. Според него те са еднакво ценни и е редно да бъдат приети на първо четене, като е възможно да се направи компилация между тях на по-късен етап.Депутатът Светлана Ангелова от ГЕРБ обаче заяви, че не е възможно да подкрепят мерките на БСП, тъй като те предлагат да отпадат всички социални помощи при отсъствие от училище. Депутатът от ДПС и председател на социалната комисия в парламента Хасим Адемов се обяви твърдо против законопроектите и ги определи като нарушение на конституцията. Той определи предложението на БСП за абсурдно, тъй като в него се смесват всички видове помощи.\"Нещо повече, в мотивите е казано, че този закон се отнася срещу циганското население. Ако някой от братята цигани си направи труда да прочете този проект, нито един няма да посегне към червената бюлетина повече\", заяви той.Според Адемов голяма част от предложените от Патриотите и ГЕРБ мерки също така вече присъстват в закона, а останалите са неприемливи. Депутатът още призова за подкрепящи вместо санкциониращи мерки.Депутатът от ВМРО Искрен Веселинов определи деня като \"добър за българската демокрация\", тъй като всички политически сили освен ДПС се съгласяват по един изключително важен въпрос. Лидерът на НФСБ Валери Симеонов също изрази задоволство, че се обсъжда тази \"много важна тема в нашето общество - образованието на децата, които са изолирани по една или друга причина\".Той се обяви в подкрепа на законопроектите на собствената си ПГ и този на ГЕРБ, но определи проекта на БСП като популистки и обвини ДПС за поредния им опит да саботират \"приемането на полезни за държавата инициативи\". ", "date": "2019.04.03", "title": "На първо четене: Затягат правилата за получаване на социални помощи"}
{"url": "https://offnews.bg/obshtestvo/bez-voda-v-chasti-ot-vitosha-i-banishora-700541.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството.  Изграждане на сградно водопроводно отклонение на ул. „Софроний Врачански“ в жк. „Банишора“ се налага спиране на водоподаването от 09.00 до 18.00 часа на ул. „Софроний Врачански“ от ул. „Козлодуй“ до ул. „Клокотница“. Пресвързване на уличен водопровод на ул. „Филип Кутев“ в кв. „Витоша“ налага спиране на водоподаването от 09.00 до 21.00 часа на ул. „Филип Кутев“. ", "date": "2019.04.03", "title": "Без вода в части от Витоша и Банишора"}
{"url": "https://offnews.bg/obshtestvo/maia-manolova-na-protest-dovechera-sreshtu-stroezha-na-zlaten-vek-700563.html", "text": "Омбудсманът Мая Манолова поиска спешна среща с ръководството на Министерството на регионалното развитие и благоустройството във връзка със законността на строежа на 34-етажния небостъргач „Златен век“. Граждани от Инициативния комитет „Лозенец“ се обърнаха за съдействие към Омбудсмана да бъде посредник между тях и отговорните институции, за да получат яснота за валидността на разрешителното за строеж, статута на обектите „ателие“ от значение за предназначението на сградата и категорията на строежа, включително за отговорността на контролните органи по строителството, които изразяват противоречиви становища.  „Обществените очаквания са породени от противоречивите становища по основния въпрос относно валидността на разрешението за строеж, изразени през последните дни в публичното пространство от органите на централната и местна администрация за разрешаване и контрол на строителството“, пише Мая Манолова в писмото си до регионалния министър Петя Аврамова.Припомняме, че институцията на омбудсмана работи по казуса на небостъргач „Златен век“ още от 2017 г., когато граждани сигнализират Манолова с молба да инициира проверки за намалени отстояния от съседните сгради, законността на строителното разрешение, книжата и съответствието между изграждането на „Златен век“ и устройствените планове на София. Още тогава институцията на омбудсмана се обръща към ДНСК, столичния кмет и към районния кмет на кв. „Лозенец“, за да проверят случая. Отговор пристига от ДНСК, в който подробно информират, че документите по строежа са в съответствие с българското законодателство.Няколко месеца по-късно институцията на омбудсмана е сезирана отново от гражданския комитет, този път по повод методическите указания и опита за тълкуване на закона от страна на зам.-министър на регионалното министерство, включително с молба да бъдат сезирани Регионалната инспекцията по околна среда, Министерството на околната среда и водите и гл. архитект на София за съответствие с нормите на екологичното законодателство. Тогава отговор е получен от Регионалната инспекция по околна среда - София, която констатира, че след направените промени в проекта не са установени нарушения по процедурата за въздействието на околната среда. Тази вечер от 18.30 ч. омбудсманът Мая Манолова ще подкрепи гражданите от кв. „Лозенец“, които за пореден път излизат на протест срещу свръх застрояването, застрояването на зелени площи и незаконното строителство.", "date": "2019.04.03", "title": "Мая Манолова на протест довечера срещу строежа на Златен век"}
{"url": "https://offnews.bg/sviat/otneha-imuniteta-na-huan-guajdo-700542.html", "text": "Конституционното събрание, вярно на Николас Мадуро, отне имунитета на венецуелския опозиционен лидер Хуан Гуайдо.Решението да бъде продължено съдебното преследване срещу Гуайдо по обвинение, че е узурпирал функциите на президента Мадуро, бе взето единодушно. Хуан Гуайдо коментира, че е наясно с възможността да бъде арестуван, но заяви, че няма намерение да се откаже до делата си. Опозиционният лидер е признат за временен президент на Венецуела от около 50 държави, припомня БНТ. Конституционното събрание пък бе създадено преди 2 години от Николас Мадуро, като отне функциите на Националното събрание.", "date": "2019.04.03", "title": "Отнеха имунитета на Хуан Гуайдо"}
{"url": "https://offnews.bg/sviat/turtcia-obeshta-da-modernizira-armiata-na-makedonia-700584.html", "text": "Турският министър на отбраната Хулуси Акар обеща в Скопие, че страната му е готова да предостави всички видове подкрепа, в това число модернизация на македонската армия, предаде Анадолската агенция.Днес той пристигна на официално посещение в Северна Македония, където се срещна с вицепремиерката и министър на отбраната Радмила Шекеринска. Акар бе посрещнат в Скопие с военни почести. Той обеща Анкара да окаже значителен принос в образователния сектор на страната-домакин, особено по отношение на подготовката й за влизане в НАТО и подчерта, че двустранното сътрудничество в Афганистан е от особена важност.„Искам да подчертая мира в региона, мира на Балканите, те са от изключителна важност за Евроатлантическата интеграция на Северна Македония. Вярвам, че в това отношение македонската армия ще бъде много успешна“, посочи генерал Акар.Той отбеляза, че Турция се бори сериозно с много терористични организации вътре в страната и в чужбина. „От едната страна е Ислямска държава, от другата – кюрдската ПКК и Отрядите за народна защита в Сирия, които са същите. Друга група е организацията на Фетхуллах Гюлен ФЕТÖ. Водим много тежка борба с всички тях. В Турция тази борба ще продължи до неутрализирането на последния терорист. Ние изключително уважаваме териториалната цялост на всички наши съседи, не сме хвърлили око на ничия земя“, заяви турският министър на отбраната.Той посочи, че Анкара е наясно с присъствието на ФЕТО в Македония, за което имало много доклади на турските и македонските власти, както и значителни постижения в това отношение. Според него ще бъде от полза за двете държави да се отърват от терористичните проблеми с още по-конкретни стъпки в предстоящия период, другото означавало много сериозни щети за двустранните отношения. Акар посочи, че в близките дни ще има значителни резултати по отношение на все още присъстващите групи на ФЕТО в Македония.Шекеринска каза, че двустранното сътрудничество в областта на отбраната продължава, военното споразумение за модернизирането на македонската армия е вече подписано и е влязло в сила на 5 февруари. Във военните академии в Турция са преминали през обучение над 1 200 македонски войници, каза тя и изрази благодарност към Анкара за подкрепата й при подписването на протокола за членството на страната в НАТО. През последните два месеца 9 от страните в НАТО одобриха протоколите, надяваме се, че скоро ще бъде одобрен и в турския парламент, посочи Радмила Шекеринска.", "date": "2019.04.03", "title": "Турция обеща да модернизира армията на Македония"}
