{"url": "https://offnews.bg/112/stado-divi-praseta-prichini-katastrofa-na-magistrala-trakia-676738.html", "text": "Диви прасета предизвикаха катастрофа на магистрала \"Тракия\", опитвайки се да пресекат пътното платно, предаде \"Нова\".Инцидентът е станал на 303 км в посока Бургас вчера, но бива огласен чак днес.Около 22 ч. животните се озовали на магистралата, а върху тях връхлетели четири коли. За щастие, щетите са само материални, а пострадали хора няма - по чудо.На мястото се оказва и депутатът Ангел Исаев.„Карах около 100 км и изведнъж на пътя гледам трупове. Наредени един до друг. Избегнах втория, третия, ударих един, отбих и си казах: „Боже какво направих!”. Помислих си, че са хора”, разказва той, цитиран от телевизията.Според него прасетата били около 11, но за съжаление всички са убити.Според АПИ животните са излезли на пътното платно през един от близките пътни възли, където е невъзможно поставянето на мрежи.", "date": "2018.03.14", "title": "Стадо диви прасета причини катастрофа на магистрала Тракия"}
{"url": "https://offnews.bg/politika/okonchatelno-strategia-zadalzhava-vseki-balgarin-da-brani-natcionalna-676727.html", "text": "Депутатите приеха актуализираната стратегия за национална сигурност, която е с времеви хоризонт до 2025 година.Първоначалният вариант на правителствената стратегия имаше много спорни текстове, които бяха изчистени между първо и второ четене. В окончателния вариант на документа остана промяната, която гласи, че \"сигурността не е само право, но и отговорност на всеки член на обществото\". Според чл. 105 от Конституцията обаче \"Министерският съвет осигурява обществения ред и националната сигурност и осъществява общото ръководство на държавната администрация и на Въоръжените сили\".Именно този текст от Конституцията стана повод президентът и главният прокурор да дадат на Конституционния съд (КС) последните промени в Закона за частната охранителна дейност, които предвиждат кметовете да могат да наемат частни фирми, за да охраняват цели населени места. И двaмата са на мнение, че тези текстове са противоконституционни. Предстои обаче Конституционният съд да се произнесе дали наистина това е така.Въпреки че при стратегията има подобно противоречие, нещата с нея стоят по различен начин, защото тя не е закон и има само пожелателен характер.Заради противоречие с Конституцията депутатите вече промениха друг текст от стратегията между двете четения. В него беше записано, че българските въоръжени сили осигуряват военната сигурност на страната, участват в колективната отбрана на НАТО и в реализирането на общата политика за сигурност и отбрана на ЕС и \"заедно с въоръжените сили на останалите съюзници те са гарант за суверенитета, независимостта и териториалната цялост на страната.\"Депутати съзряха противоречие с чл. 9 от Конституцията, където е посочено, че суверенитета, сигурността и териториалната цялост са грижа единствено на българските въоръжени сили. Приетата днес окончателно стратегия предвижда до 2025 година бюджетът за отбрана да достигне 2% от БВП. Акцент в нея е кибер сигурността и борбата с корупцията. В документа са включени нови политики - транспортната сигурност, управлението при кризи, младежта и спорта и защита на националните архиви като част от културно-историческото наследство.От БСП настояваха в стратегията да се запише и изграждането на АЕЦ \"Белене\", но мнозинството отхвърли тази идея. Вместо това в документа е записано:\"Развитието на ядрената енергетика има стратегическо значение за националната ни сигурност. Особено място заемат удължаването на живота на 5-и и 6-и блок на АЕЦ \"Козлодуй\" и изграждането на нови мощности като перспективен ресурс за производство на беземисионна електрическа енергия\".", "date": "2018.03.14", "title": "Окончателно: Стратегия задължава всеки българин да брани националната сигурност"}
{"url": "https://offnews.bg/politika/mestan-gneven-na-koshlukov-zaradi-erdogan-narekal-go-lud-chovek-676722.html", "text": "Лидерът на ДОСТ Лютви Местан прати гневно писмо до шефа на БНТ Константин Каменаров и до СЕМ срещу програмния директор и водещ на \"Още от деня\" Емил Кошлуков. Според Местан в предаването си вчера Кошлуков си е позволил \"тежки провокативни и лъжливи твърдения спрямо ДОСТ и президент на съседна държава\".В текста на Местан се казва: Лъжите и обидите, които г-н Емил Кошлуков изрече в ефир: „Точно преди година горе-долу бяха изборите, спомняте си историята на Ердоган и на премиера им с нашите изселници където бяха едва ли не инструктирани да гласуват за ДОСТ, директно се намесиха в изборите, стояха по урните, преди година беше. “; „… той пробва в България, направи си партия с ДОСТ…“; „…направи партия директно от Анкара работи…“; „…20 000 са ДОСТ, 10 000 за ДПС. Това е цялата работа, какъв половин милион, какви глупости прави тоя ... луд човек.“, са недопустими за журналист от националната телевизия, която е обществена и се издържа с парите на данъкоплатците, част от които са и над 100 000 избиратели на ДОСТ.Припомняме, че на всички избори преди последните парламентарни вотът на българските граждани в Р Турция бе консолидиран и монополизиран само за една партия – ДПС. Рекордът принадлежи на Г. Първанов, който по призив на ДПС получи над 90 000 гласа – близо 100% от гласовете в Турция.На последните парламентарни избори българските граждани в Турция за първи път имаха шанс да гласуват не просто свободно, но и плуралистично според политическата си ориентация. Показателен е фактът, че съотношението 60:40 в полза на ДОСТ се получи като изборен резултат и във всички държави от Европейския съюз.В Германия, Англия, Белгия, Холандия, Швеция, Дания и пр. ДОСТ печели срещу ДПС в приблизително същото съотношение както в Турция и това не беше резултат от намесата на канцлера Меркел или на премиерите на останалите държави в полза на ДОСТ. Би било смешно и нелепо.Да се представя свободната волеизява на българските граждани като насилствен процес, дирижиран от турската държава, е обида за избирателите и недопустима провокация за двустранните добросъседски отношения между България и Турция.С тенденциозната си и провокативна риторика, в която се съдържат и абсолютно недопустими директни обидни квалификации за държавния глава на приятелска Турция („ ... тоя … луд човек“ Вж. https://www.bnt.bg/bg/a/koruptsionni-skhemi-i-merki-sreshchu-tyakh-govori-plamen-georgiev, 38`24``), водещият остави тягостното усещане, че пристрастно обслужва определени политически интереси. Това е недопустимо за журналист от национална телевизия, който при това е на ръководна длъжност – Програмен директор на медията на българските данъкоплатци – БНТ.Налице е грубо погазване на принципите на обществените електронни медии, уредени в ЗРТ, и затова очакваме освен Правото ни на отговор да се излъчи в същото предаване на БНТ, компетентните органи в лицето на ръководството на БНТ и най-вече на СЕМ да се ангажират със случая по компетентност.", "date": "2018.03.14", "title": "Местан гневен на Кошлуков заради Ердоган, нарекъл го луд човек"}
{"url": "https://offnews.bg/obshtestvo/parvite-200-detca-za-tazi-godina-poluchiha-pomosht-za-lechenie-ot-balg-676723.html", "text": "Лечението на първите 200 деца на „Българската Коледа“ 2017/2018 г. беше подпомогнато със средства, набрани от петнадесетото издание на благотворителната кампания, която се провежда под патронажа на президента. На проведените заседания през февруари и март на Експертния съвет и на Комисията към благотворителната инициатива „Българската Коледа“ бяха разгледани постъпилите общо 250 заявления за подпомагане на деца, които страдат от различни заболявания и се нуждаят от подпомагане за осъществяване на медикаментозно лечение и рехабилитация.Въз основа на предложение на Експертния съвет и решение на Комисията, 36 деца ще проведат 10-месечна медикаментозна терапия (до края на 2018 година) с лекарствата Genotropin, Omnitrope, Sandimmun neural, CellCept. Децата са с диагнози: Синдром на Силвър Ръсел, Нанизъм, Метафизарна дисплазия, Синдром на вродените аномалии свързани с нисък ръст, Остеохондроплазия, Синдром на Ди Джорж, Хипофосфатазия, Ахондроплазия, Хипофункция и други разстройства на хипофизата, Синдром на Корнелия де Ланге, Синдром на потоки Шефер, Нефротичен синдром, Остеогенезис имперфекта. Медикаментозната терапия с дарените лекарства за посочените диагнози не се заплаща от бюджета, Националната здравноосигурителна каса и Център „Фонд за лечение на деца”.164 деца с диагнози Детска церебрална парализа, Епилепсия и хидроцефалия, Спина бифида, Спинална мускулна атрофия, Мускулна дистрофия тип Дюшен, Родова травма, Разстройство в развитието на двигателните функции и вродени аномалии, включително вродена глухота, са подпомогнати за осъществяване на специализирана рехабилитация в допълнение към тази, заплащана от Националната здравноосигурителна каса.Не са удовлетворени 50 от заявленията за подпомагане поради неясни искания и липса на актуални медицински документи, удостоверяващи здравословното състояние на съответното дете.Организаторите на благотворителната инициатива напомнят, че набраната сума се изразходва само за лечение на деца, осигуряване на медицински изделия и помощни средства, които не се финансират от републиканския бюджет, НЗОК или Фонда за лечение на деца, както и за допълнителни рехабилитационни процедури и безвъзмездно предоставяне на медицинска апаратура, предназначена за деца.Решенията за отпускане на средства за лечение на деца и за закупуване на медицинска апаратура се вземат от Комисия с представители на президентската администрация, Нова телевизия и Българската национална телевизия на основание на предложение от Експертния съвет към „Българската Коледа“.Парите за лечение не се предоставят в брой, а се превеждат по дарителска банкова сметка на нуждаещото се дете за неговото лечение. Правилата на „Българската Коледа” са публично достъпни на интернет страницата на инициативата www.bgkoleda.bg.Заявления за подпомагане на нуждаещи се от лечение и рехабилитация деца се приемат през цялата година на . Дарителската банкова сметка на Кампанията, както и номерата за изпращане на кратки съобщения и гласови обаждания са активни целогодишно.", "date": "2018.03.14", "title": "Първите 200 деца за тази година получиха помощ за лечение от Българската Коледа"}
{"url": "https://offnews.bg/bojni/transdzhendar-za-parvi-pat-pobedi-mazh-na-mma-676725.html", "text": "Смесените бойни изкуства никога вече няма да бъдат същите. В Бразилия се случи историческо събитие - жена-трансджендър победи мъж на състезание от веригата Mr. Cage 34.Щастливата победителка е 21-годишната Ан Вериато, която победи Райлсон Пайксао. В ММА има още един трансджендър - Фалън Фокс, но тя се бие с жените, нещо което Вериато счита за несправедливо.\"Даже когато си смених пола и през ум не ми е минавало да се бия жени. Прекалено съм добра за тях.Смятам за по-справедливо да се бия с мъжете. Така е по-равностойно\", казва спортистката, която започва да тренира на седемгодишна възраст, когато е все още момче. Той тренира непрекъснато оттогава, като прави пауза от няколко месеца след смяната на пола. При връщането си в залата се получило доста забавно, тъй като никой не го/я познал.", "date": "2018.03.14", "title": "Трансджендър за първи път победи мъж на ММА"}
{"url": "https://offnews.bg/sviat/national-geographic-prizna-otraziavahme-rasistki-tcvetnokozhite-676719.html", "text": "Списанието National Geographic призна, че десетилетия наред е отразявало чернокожите и етническите малцинства в САЩ по расистки начин, пише \"Гардиън\".От изданието допълват, че често са популяризирали образа на \"благородния дивак\" на етническото население на САЩ.Вътрешно разследване на списанието от миналата година показва, че до 70-те години на миналия век е \"пренебрегвало малцинствените етнически американци, които не са били работници или домашна прислуга и че е изобразявала цветнокожите хора като \"екзотични, честно голи, щастливи ловци и благородни диваци - всеки тип клише\".Главният редактор на списанието Сюзън Голдбърг, в чийто априлски брой една от темите е посветена на расите, заяви: \"Съвпадението на излизането на броя с 50-годишнината от смъртта на Мартин Лутър Кинг е достоен момент да се обърнем и за прегледаме къде сме стигнали като раса\".Разследването представя редица примери за исторически расизъм.Една статия от 1916 г. за Австралия включва снимка на двама местни австралийци с надписа: \"Южните австралийски чернокожи: Тези диваци са на най-ниското ниво по отношение на интелигентността сред всички човешки същества\".Друга публикация от 1962 г. пък показва няколко снимки на местно население от тихоокеанските острови, очаровани от технологията, която виждат.Вътрешния преглед на архивите на National Geographic е проведен от части от Джон Едуин Мейсън, историк в Университета във Вирджиния, който споделя: \"Американците са имали идеи за света от филми за Тарзан и груби расистки карикатури. Сегрегацията беше такава. National Geographic е учило толкова, колкото е подсилвало тези образи, които вече са били изградени, и го правило чрез едно списание с огромна власт\".\"National Geographic възниква по времето на колониализма, когато светът е разделен на колонизатори и колонизирани. Това е и линията, по която списанието отразяваше света\", допълва Мейсън. ", "date": "2018.03.14", "title": "National Geographic призна: Отразявахме расистки цветнокожите"}
{"url": "https://offnews.bg/ikonomika/inerkom-na-ginka-uvedomi-ofitcialno-kzk-che-kupuva-chez-676729.html", "text": "„Инерком България\" подаде уведомление по реда на чл.79, ал.1 от ЗЗК за осъществяване на концентрация по чл.22, ал.1, т.2 от Закона за защита на конкуренцията, чрез придобиване на контрол от страна на „Инерком България\" ЕАД върху предприятия от групата на „ЧЕЗ а.с.\" в Република България, съобщиха от компанията.Планираната концентрация ще бъде осъществена въз основа на договор за покупка на акции, сключен на 23 февруари 2018 г. между „ЧЕЗ а.с.\" и „ЧЕЗ Бългериън Инвестмънтс Би Ви\" от една страна като продавачи, и „Инерком България\" ЕАД като купувач.Тази стъпка беше тема на проведените в средата на миналата седмица разговори в Прага между „Инерком България\" и „ЧЕЗ а.с.\", както и че тя е изискване по вече подписания договор между двете страни, посочват още от дружеството на Гинка Върбакова.", "date": "2018.03.14", "title": "Инерком на Гинка уведоми официално КЗК, че купува ЧЕЗ"}
{"url": "https://offnews.bg/temida/shefkata-na-apelativnata-spetcprokuratura-podade-ostavka-676718.html", "text": "Апелативната специализирана прокуратура от днес е с и.д. шеф. Титулярката Даниела Попова е подала оставка по лични причини, която бе приета единодушно като извънредна точка в дневния ред на прокурорската колегия на ВСС.  Попова остава в спецпрокуратурата като редови обвинител. Даниела Попова бе избрана за административен ръководител на апелативната спецпрокуратура на 3 октомври 2013 г., до края на мандата й оставаха още 7 месеца. Временен шеф АСП става досегашният заместник на Попова Николай Найденов. ", "date": "2018.03.14", "title": "Шефката на Апелативната спецпрокуратура подаде оставка"}
{"url": "https://offnews.bg/sviat/savetat-za-sigurnost-na-oon-se-sabira-speshno-zaradi-otravianeto-na-bi-676728.html", "text": "Съветът за сигурност на ООН се събиране на спешно открито заседание във връзка с отравянето на бившия шпионин Сергей Скрипал. Новината съобщи холандското председателство на Съвета.Заседанието започва в 19 часа по Гринуич (21 часа българско време).Сергей Скрипал и дъщеря му бяха отровени с нервнопаралитично вещество на 4 март в британския град Солсбъри. Британският премиер Тереза Мей обяви днес, че Лондон гони 23-ма руски дипломати от Великобритания и се отменят всички контакти с Русия на високо ниво. Беше отменена и поканата към руския външен министър Сергей Лавров да посети Обединеното кралство.Русия отрече да има нещо общо с отравянето на Скрипал. ", "date": "2018.03.14", "title": "Съветът за сигурност на ООН се събира спешно заради отравянето на бившия шпионин"}
{"url": "https://offnews.bg/medii/spirane-na-reklamata-s-shokolada-samo-go-mirishem-poiska-savetat-676720.html", "text": "Етичната комисия към Националния съвет за саморегулация (НСС) поиска спирането на рекламата на билет \"Шоколад\" на Национална лотария със \"златните момичета\" от Националния отбор по художествена гимнастика на България. В отговор на подадени жалби тя излезе с решение, в чиято обосновка заключава, че са нарушени са Етичните правила и е създадена опасност за начина на живот и нагласите на децата..Жалбите срещу рекламата са били три - на НМД и още двама души, посочени с инициалите си в решението на НСС от 9 март. То е взето от Румяна Карлова (председател) и Александър Гагов, Анна Горанова, Виолета Манолова, Ева Петрова, Жени Павлова, Красимир Папазов, Маша Гавраилова и Стоян Михайлов (членове).Етичната комисия на Съвета, учреден от Българската асоциация на рекламодателите (БАР), Българска асоциация на комуникационните агенции (БАКА) и Асоциацията на българските радио- и телевизионни оператори (АБРО), счита, че рекламата нарушава три члена от Етичния кодекс, които са във връзка с членове на Етичните правила за и търговска комуникация на хазартни игри. Тя препоръчва привеждането ѝ в съответствие с Етичния кодекс или да бъде спряна от разпространение в ефир.НСС смята, че рекламата, която е на продукт, неподходящ за децата и подрастващите, е до голяма степен насочена именно към тях и трябва да бъде спряна от разпространение в ефир или приведена в съответствие с Етичния кодекс.В анализа на Комисията се казва още:В него се посочва още, че момичетата изглеждат непълнолетни и това прави клипа атрактивен за подрастващите. Това показва, че рекламодателят не е положил специалната грижа, която му вменява Етичният кодекс, допълват от Комисията.Тя припомня, че \"пристрастяването към хазарта води до тежки психически, емоционални и социални последици. Неуспехът и загубата на пари често засилват желанието да се продължи участието в играта с надеждата, че „следващия път“ ще се постигне желаната печалба, която ще реши всички проблеми на участника. Пристрастените прекарват все повече време за хазарт, занемаряват останалите си интереси, изпадат в социална изолация и отчуждаване. Хазартната зависимост кара много хора да извършват престъпления, да крадат или да вземат назаем пари, които не успяват да върнат. Поради това патологичното пристрастяване към хазарта е квалифицирано с код ICD-10 в Международната квалификация за болести и свързани здравословни проблеми (International Classification of Diseases and Related Health Problems)\".Дори и останалите институции да решат, че буквата на закона е спазена, рекламата не спазва духа на закона, смятат от Комисията.В решението ѝ се казва: „Създателите на разглеждания рекламен клип са използвали множество похвати, които формално съответстват на буквалното съдържание на въведените правила и норми, но в своята съвкупност противоречат на идеята и целта (на духа) на съответните актове“.НСС се ангажира с това да не толерира и да прилага още по-строг подход към опитите за формално заобикаляне на етичните норми при рекламата на хазартни игри.В съобщение до медиите от Национална мрежа за децата посочват, че приветстват решението на Етичната комисия, както и навременната реакция на Националния съвет по саморегулация.\"Както споделихме и в отворения сигнал, ние, като обединение на 150 граждански организации от цялата страна, работещи със и за децата и семействата, вярваме, че наличието на законови и етични норми е смислено, само ако те се прилагат на практика и не позволяват ситуации, в които печалбата на частни лица стои над рисковете за развитието на децата и младите хора у нас\", се казва още в позицията им.РеакцииМеждувременно Национална мрежа за децата получи писма от Държавната агенция за закрила на детето (ДАЗД) и Държавната комисия по хазарта (ДКХ) - две от сезираните институции, в които се уверява, че са разпоредени проверки във връзка с рекламния клип.ДАЗД се е самосезирала преди получаването на сигнала от НМД, се  казва в отговор от председателя на Агенцията д-р Елеонора Лилова до Национална мрежа за децата от 1 март.От ДАЗД са изискали информация от председателя на Българската федерация по художествена гимнастика Илиана Раева и от организатора на лотарийната игра за това дали в клипа участват деца на възраст под 18 г. и уверяват, че след получаването ѝ ще информират НМД.Председателят на Комисията по хазарта Мария Филипова пък пише в отговор до НМД от 8 март, че е разпоредила проверка, в хода на която Комисията е изискала от \"Нова Броудкастинг Груп\" АД цялата документация, съдържаща договори, анекси и споразумения за всички видове реклами на хазартни игри, включително и за рекламата \"Шоколад\", с организатор \"НЮ ГЕЙМС\". Ако бъдат констатирани нарушения, ще има и санкции, уверяват от Комисията.", "date": "2018.03.14", "title": "Спиране на рекламата с '...шоколада само го миришем' поиска Съветът за саморегулация"}
{"url": "https://offnews.bg/sviat/edin-ot-sazdatelite-na-novichok-samo-rusia-mozhe-da-stoi-zad-otravi-676730.html", "text": "Един от създателите на нервнопаралитичното вещество, с което беше отровен бившият руски шпионин Сергей Скрипал - руският химик Вил Мирзаянов, обяви, че само Русия може да стои зад атаката.83-годишният Мирзаянов е помогнал за създаването на \"Новичок\". Той живее от повече от 20 години в Принстън, щата Ню Джърси. Според него няма как атаката да е станала без участието на руското правителство, тъй като Русия държи под строг контрол своите запаси от веществото \"Новичок\". Бившият шпионин Сергей Скрипал и дъщеря му Юлия са в критично състояние в болница, след като бяха отровени с нервнопаралитичното вещество в британския град Солсбъри. Британският премиер Тереза Мей обвини Русия за атаката. Тя обяви, че в тази връзка Лондон гони 23-ма руски дипломати и се отменят всички контакти с Русия на високо ниво. Москва отрече обвиненията. \"Фактът, че Кремъл, подобно на всички престъпници, непрекъснато отрича, не означава нищо\", каза Мирзаянов, цитиран от Ройтерс. Мирзаянов заяви, че години наред е изпробвал и подобрявал \"Новичок\" - название, което било дадено на група химически оръжия, създадени тайно в края на Студената война. Това оръжие е над десет пъти по-мощно от по- известния Ви Екс (VX), друг нервнопаралитичен агент.В рамките на програмата са произведени тонове от веществото. То е произведено само в Русия и никой в света не е знаел за него, подчерта Мирзаянов.В началото на 90-те години, когато страните по света започнали да подписват Конвенцията за забрана на  химическите оръжия, Мирзаянов се разгневил, че Русия крие съществуването на \"Новичок\".Той бил уволнен и пратен в затвора, след като изложил подробна информация за новото поколение химически оръжия в статия за вестник. Обвиненията срещу него били свалено по-късно под натиска на западни представители.Вил Мирзаянов заминал за САЩ, където публикувал книга за тайната програма. В нея участвали между 30 000 и 40 000 души, включително 1000, които работели конкретно по \"Новичок\", но мнозина не знаели за истинската същност на програмата.По думите му веществото може да се получи чрез смесване на безвредни съставки, което е улеснило Русия в производството на материалите за \"Новичок\" под прикритието на производство на химикали за земеделието. Веществото поразява нервната система, блокира дишането и предизвиква невъобразима болка, заяви Мирзаянов, който обясни, че е виждал много животни, включително мишки, плъхове и кучета, да бъдат подлагани на отровата.\"Това е изтезание. Напълно нелечимо е\", заяви той. Според Мирзаянов причината за атаката срещу Скрипал вероятно е желанието на Кремъл да сплаши други дисиденти да мълчат. \"Бях шокиран. И в най-лошите си сънища не съм си представял, че това химическо оръжие, разработено с мое участие, ще бъде използвано като терористично оръжие\", каза още химикът. ", "date": "2018.03.14", "title": "Един от създателите на 'Новичок': Само Русия може да стои зад отравянето на шпионина"}
{"url": "https://offnews.bg/zimni/lindzi-von-s-82-ra-pobeda-v-poslednoto-spuskane-za-sezona-676717.html", "text": "Американската суперзвезда в алпийските ски Линдзи Вон спечели победа №82 в Световната купа. Тя беше най-бърза в последното спускане за сезона в Оре (Швеция).Вон измина късото трасе от само 1.5 км за 55.65 секунди. Така американката се доближи на 4 победи от рекордьора в алпийските ски Ингемар Стенмарк (Швеция), който завърши кариерата си с 86 победи.На второ място се класира олимпийската шампионка от ПьонгЧанг, София Годжа, която изостана само на 6 стотни. Това се оказа напълно достатъчно италианката да спечели малката световна купа в дисциплината спускане.Трета финишира американката Алис МакКенис на 22 стотни от второто място. В състезанието стартираха само 25 скиорки. Швейцарката Лара Гут и американката Стейси Кук не финишираха.Догодина именно в Оре ще се проведе световното първенство в алпийските ски.", "date": "2018.03.14", "title": "Линдзи Вон с 82-ра победа в последното спускане за сезона"}
{"url": "https://offnews.bg/politika/valeri-simeonov-ruskata-agresia-v-krim-vrashta-mnogo-stranitci-v-chov-676726.html", "text": "Не трябва да забравяме тази агресия от страна на Русия в Крим, която връща много страници в човешката история. Това заяви вицепремиерът Валери Симеонов на конференция на тема \"Четири години от окупацията на Крим: Има ли изход от задънената улица\", която се проведе в Дома на Европа.Симеонов добави още, че мерките, взети от световната общност, срещу действията на Русия са безрезултатни. Той подчерта, че демократичните държави трябва да се единни в своята позиция, а да не се водят от двустранни икономически отношения.Във форума взеха участие още председателят на Меджлиса на кримските татари Рефат Чубаров, посланикът на Украйна в България н.пр. Микола Федорович Балтажи, директорът на Института за регионални и международни изследвания Огнян Минчев, програмният директор на Центъра за либерални стратегии Даниел Смилов, както и председателят на 36-тото Народно събрание Александър Йорданов.Посланик Балтажи посочи, че преди 4 години светът научи за \"зелените човечета\", научи за безпрецедентна военна инвазия на съседна държава, разбра и за държава членка на Съвета за сигурност, която наруши устава на ООН и фундаментални принципи на международното право.Микола Балтажи отправи призив към българското Европредседателство да изрази становище срещу руската агресия, тъй като няма страна в ЕС, която да подкрепя \"аншлуса\" на Крим.Според председателя на Меджлиса на кримските татари Рефат Чубаров Крим е претъпрял голяма промяна след руската окупация от 2014 г. Той посочи, че Путин превръща полуострова в модерен военен плацдарм и възобновява военната концепция на СССР. Чубаров изрази благодарност за задействаните санкции срещу агресора, но уточни, че те няма да бъдат достатъчни да върнат Русия в рамките на международното право. Според него Путин трябва да бъде изолиран от света до такава степен, че обкръжението му да въстане срещу него.Огнян Минчев от Института за регионални и международно изследвания разви тезата, че Русия се опитва да се върне на международната сцена, оказвайки натиск върху уязвимите държави в обединена Европа. Той посочи, че след окупацията на Крим драстично нараства милитаризацията на черноморския регион, където има остро геополитическо противопоставяне.Минчев добави още, че с анексирането на украинския полуостров са се увеличили всички прояви на хибридната война, която Кремъл води срещу Запада. Според него тези събития все пак са консолидирали украинската нация.Програмният директор на Центъра за либерални стратегии Даниел Смилов добави, че международното право е достатъчно, за да генерира консенсус срещу руската агресия в Украйна. Александър Йорданов беше категоричен в своя коментар, че договорки с руския президент Владимир Путин не трябва да има, а неговата власт трябва да бъде прекратена.", "date": "2018.03.14", "title": "Валери Симеонов: Руската агресия в Крим връща много страници в човешката история"}
{"url": "https://offnews.bg/sviat/sled-ubijstvoto-na-zhurnalista-ian-kutciak-premierat-na-slovakia-pred-676736.html", "text": "Словашкият премиер Роберт Фицо обяви, че е готов да подаде оставката си, за която настоява опозицията след убийството на журналиста Ян Куцияк, разследващ корупция, предадоха Франс прес и Ройтерс.Днес предложих оставката си на президента на републиката Андрей Киска, заяви Фицо и добави, че ако президентът приеме, е готов да се оттегли утре и да посочи нов премиер, ако президентът се съгласи да даде на неговата партия \"Смер\" правото да избере следващия лидер на правителството.", "date": "2018.03.14", "title": "След убийството на журналиста Ян Куцияк: Премиерът на Словакия предложи оставката си"}
{"url": "https://offnews.bg/analizi-i-komentari/zashto-naj-prestizhno-za-edin-mladezh-e-da-raboti-za-balgaria-676733.html", "text": "На фона на все по-високия процент български младежи, които заминават да учат в чужбина, въпросът какво би ги върналo в страната става все по-актуален. Според статистиката, над 17 % от зрелостниците у нас избират да учат зад граница. Отливът е налице и при младите специалисти – проблемът е най-осезаем сред лекарите, където достига над 400 души годишно. Недостигът на кадри с техническо образование затруднява бизнеса, а изтичането на млади учени поставя пред изпитание българската наука и способността ѝ да генерира познание. Редица доклади, разработки и анализи показват едно: вълна от завръщащи се българи от чужбина може да се очаква тогава, когато атмосферата в България се подобри.В какъв смисъл?Икономическият растеж, работните места и заплащането са само част от критериите. Важна роля играят чувството за справедливост, ограничаването на корупцията, доброто здравеопазване и изобщо социалната система. Ако приемем, че за всеки студент в чужбина образованието е една инвестиция (заради нуждата от сериозни вложения в хода му), въпросът за реализацията след това неминуемо следва. Независимо от страната, университетите по света осигуряват кариерни насоки в различен формат, стремеейки се да дадат ориентация на завършващите студенти. Съветите често съвпадат– проактивност, запознанства, умения за добра комуникация с останалите. Но какви всъщност са принципите, върху които се изгражда една кариера и как да сме сигурни, че тя ще носи удовлетворение след това?В последните десетилетия, изграждането на кариера все по-малко се свързва с покоряване на дадена „стълба“ колкото със създаване на творба и личностно удовлетворение. Както всеки творец се нуждае от основни умения, за да работи, така и младият човек трябва да разполага с определени способности. Независимо от направлението, всяка солидна кариера изисква определено ниво експертиза, а именно познаване на индустрията, продуктивност, капацитет за справяне с ежедневни предизвикателства. Но това ли е всичко?Артистите творят, за да изразяват себе си. Те не създават продукт, а смисъл. По същия начин, работата за младия човек не трябва да бъде механично създаване на продукт, а вътрешно изразяване. Младото поколение трябва да знае как действията му се отразяват на хората и средата. Тогава идва инстинското удовлетворение. В свят, в който работещият средно изпраща и получава по 120 електронни писма на ден и е затрупан от оперативни задания, времето и пространството за самооценка са ограничени. Човек работи от ден за ден и преследва цели, ключови за успеха и смисъла на някой друг, но не и за собствения. Превръща се в малък детайл от огромна машина, в която губи усещането за съдържание.На тази основа, кариерата в интерес на България е с най-висок потенциал да покрие стремежите на завършващия за доказване, тъй като все още много аспекти от икономическия, политическия и културния живот в страната са недоразвити или в разпад, за разлика от най-богатите европейски държави. С една дума, потенциалът за оставяне на отпечатък върху обществото е много по-голям. Реализация на база политическа и обществена ангажираност, с цел решаване на основни проблеми пред страната, независимо в кой сектор, е синоним както на личностен, така и на нравствен успех. Във време, в което глобализацията доминира във всеки аспект от човешките отношения, да работиш за държавата (в лицето на народа) придава единствен по рода си нюанс, непостижим чрез позиция в която и да било международна компания или организация. Привличането на обществено ангажирани млади хора с престижно образование, експертност и мотивация трябва да вдъхновява посланията на политическите партии и да бъде основен стълб в политиката им. По този начин, България ще възстанови сериозно количество интелектуален потенциал и ще осигури лидерство в години на социална апатия.", "date": "2018.03.14", "title": "Защо най-престижно за един младеж е да работи за България?"}
{"url": "https://offnews.bg/obshtestvo/knsb-shte-osiguri-ezhemesechna-stipendia-na-deteto-na-zaginalia-rabotn-676731.html", "text": "Конфедерация на независимите синдикати в България (КНСБ) обяви, че ще помогне на семейството на загиналия работник в  „Арсенал“.Синдикатите ще направят еднократно дарение от 1 000 лв. на семейството, а неговото дете ще взима ежемесечна стипендия до завършване на средното си образование, осигурена от благотворителния фонд на КНСБ „Проф. д-р Желязко Христов“, създаден да помага на деца на загинали работници. От КНСБ уточняват, че семейството на другия пострадал работник при пожара също ще бъде подпомогнато.Синдикалната организация излиза с призив към работодателите в цялата страна, както и към и органите по контрол на безопасността на труда, да завишат своята бдителност, да инвестират в безопасни условия на труд, защото няма нищо по-ценно от човешкия живот.", "date": "2018.03.14", "title": "КНСБ ще осигури ежемесечна стипендия на детето на загиналия работник в 'Арсенал'"}
{"url": "https://offnews.bg/politika/rusia-shte-remontira-iztrebitelite-ni-do-2022-g-676734.html", "text": "България е избрала руската корпорация \"МиГ\" за ремонт и поддръжка на 15 съветски изтребителя МиГ-29, става ясно от  на обществената поръчка от 6 март.Договорът е на стойност 81,3 млн. лева без ДДС. Предложението на \"МиГ\" е одобрено от специална комисия към Министерството на отбраната. Министерството планираше да сключи 4-годишен договор с корпорацията за ремонт на изтребителите. Това обаче не се случи заради обжалване на украинската компания \"Укринмарш\". След това Комисията за защита на конкуренцията отхвърли жалбата на украинската компания. След подписването на споразумението за изпълнител ще започне сключване и на договорите за конкретните дейности, цените за които вече също са договорени. От документите става ясно, че ведомството е успяло да договори отстъпки от някои от първоначалните оферти на \"МиГ\". За един летателен час цената е намалена от 7250 евро на 6250 евро.Военното министерство се върна към руската компания за ремонта на МиГ-овете след неуспешния опит тя да бъде заобиколена по времето на бившия военен министър Николай Ненчев. Тогава министерството поръча на Полша ремонта на шест двигателя, но се оказа, че тя няма достатъчен капацитет да поеме изцяло поддръжката на самолетите. В тази връзка срещу Ненчев беше повдигнато обвинение. Според прокуратурата в периода от май - септември 2015 г. Ненчев е скрил в каса в кабинета си действащ договор за ремонт на руските изтребители с фирмата производител - \"РСК МИГ\" и започнал преговори с Полша. В резултат била поставена в риск летателната годност на българските военновъздушни сили и безопасността на пилотите ни.", "date": "2018.03.14", "title": "Русия ще ремонтира изтребителите ни до 2022 г."}
{"url": "https://offnews.bg/tehnologii/ubisoft-gostuvat-na-petoto-izdanie-na-game-dev-summit-monthly-676705.html", "text": "Петото издание на , което се осъществява в партньорство с B12 Games, ще ни срещне с Творческия директор на Sofia - Спас Крушков, който ще разкаже повече за вселената на Assassin’s Creed Origins. В рамките на събитието, което ще се проведе на 22 март в столичният клуб Culture Beat от 19:30 ч., ще гостува Иван Маслев създателя на българската инди игра , а интерктивната част на събитието ще бъде подсигурена от .Спас Крушков започва кариерата си в game dev индустрията през 2009, когато става част от екипа на Ubisoft Sofia. От тогава досега е натрупал опит като изпълнителен продуцент и творчески директор по няколко от най-добрите заглавия от световноизвестната поредица Assassin’s Creed.Спас Крушков ще разкаже как светът в една типично движена от историята игра като Assassin’s Creed може да влезе в главната роля и да зададе насоката на геймплея. Какво задържа интереса на играчите в съвременните игри и какво определя тяхното уникално преживяване. Всичко това творческият директор на Ubisoft София ще подкрепи с примери от Assassin’s Creed Origins, в разработката на която българското студио има значителен принос.Във втората част на Game Dev Summit Monthly - Open Mic, даваща възможност на независими студиа да представят своите игри пред широка аудитория, ще се запознаем с Иван Маслев създателя на играта Porkabilly - класически 3D платформър, в който се изисква бързина, логическо мислене и стратегия.Game Dev Summit Monthly #5 е със свободен вход, но изисква регистрация на .", "date": "2018.03.14", "title": "Ubisoft гостуват на петото издание на Game Dev Summit Monthly"}
{"url": "https://offnews.bg/obshtestvo/prezidentat-sezira-konstitutcionnia-sad-za-izbora-na-chlenove-na-sem-676706.html", "text": "Президентът Румен Радев сезира Конституционния съд с искане за установяване на противоконституционност на чл. 24, ал. 2 от Закона за радиото и телевизията, съобщиха от \"Дондуков\" 2. Съгласно тази разпоредба решението на Народното събрание и указът на президента за определяне на членове на Съвета за електронни медии влизат в сила едновременно, въпреки че периодът, през който Народното събрание и президентът са длъжни да обновяват своята квота, е различен.Президентът счита, че чл. 24, ал. 2 не съответства на общата идея, вложена в правилата за състава на Съвета за електронни медии, и води до неадекватно регулиране на обществените отношения.Според държавния глава тази разпоредба нарушава принципа за разделение на властите и мандатността като основно начало при конституирането и функционирането на органи на публичната власт.", "date": "2018.03.14", "title": "Президентът сезира Конституционния съд за избора на членове на СЕМ"}
{"url": "https://offnews.bg/tenis/detcata-na-federer-karpiat-biudzheta-prodavat-limonada-676707.html", "text": "Световният номер 1 Роджър Федерер може и да е най-успешният тенисист на всички времена, но това не гарантира лесни джобни в семейството.Поради тази децата на швейцареца са принудени понякога да си осигуряват джобните сами. А нуждата винаги ражда определени решения.\"Вчера изкараха 70 долара, продавайки лимонада на улицата\", сподели Федерер относно начинанията на 8-годишните си близначки Мила и Шарлейн и 4-годишните си близнаци Лео и Лени.\"За съжаление го пропуснах, тъй като бях тук цял ден. Но те са си прекарали чудесно. Всички съседи са били много щедри с тях, било е доста забавно\", добави Маестрото.Иначе швейцарецът продължава да крачи сигурно към титлата от Мастърс 1000 турнира в Индиън Уелс. В спор за място на 1/4-финалите Маестрото ще срещне Жереми Шарди. Двамата ще се изправят един срещу друг тази нощ.", "date": "2018.03.14", "title": "Децата на Федерер кърпят бюджета, продават лимонада"}
{"url": "https://offnews.bg/obshtestvo/majka-provesi-bebe-ot-8-ia-etazh-prokuraturata-se-samosezira-676708.html", "text": "Майка провеси бебе от осмия етаж на столичен блок, районната прокуратура в София се самосезира за скандалния случай, показан по Нова тв. Зрител на телевизията е изпратил клип, на който се вижда как малко дете виси от балкон. Според автора на видеото това става в квартал „Разсадника”. Районната прокуратура вече се е самосезирала по случая.На кадрите се вижда как млада жена държи детето извън парапета на терасата. Клипът е заснет от съседна сграда.Съседи са подали сигнал в Агенцията за закрила на детето.", "date": "2018.03.14", "title": "Майка провеси бебе от 8-ия етаж, прокуратурата се самосезира"}
{"url": "https://offnews.bg/politika/mvr-gotovo-da-popravia-greshki-v-tekstovete-za-chastnata-ohrana-676697.html", "text": "Министърът на вътрешните работи Валентин Радев обяви, че ако има пропуски в Закона за частната охранителна дейност, той е готов да ги поправи. Това каза той пред журналисти по повод това, че президентът и главният прокурор дадоха последните промени в закона на Конституционния съд (КС). Текстовете, които бяха приети окончателно, предвиждат кметовете да могат да наемат частни фирми, за да охраняват цели населени места. Държавният глава определи тази възможност като \"отказ на държавата да си изпълнява функциите си\", а прокуратурата изрази притесненията си, че така населените места ще се превърнат в държава в държавата.\"И в момента по този закон МВР контролира всички дейности на тези охранителни фирми и техните членове. Искаме да има правила. Предполагам всеки в тази държава го иска\", коментира Радев. По думите му и досега е имало частни охранители на цели населени места, но сега вече е узаконено и са сложени \"едни правила\". \"Сега само доуточнихме някакви детайли след широко обсъждане дълго време с участие включително и неправителствени организации. Но прокуратурата и президента намират някакви слабости. Нека мине Конституционния съд, ще се съобразим с тях\", каза той. Той коментира, че си обяснява решението на прокуратурата и президента с това да сезират КС с това, че се опитват да \"намерят баланса\" докъде е частната охрана и къде трябва да е полицията.\"Така работи държавата. Ако някъде има някакви пропуски - ние ще се съобразим\", повтори Радев.Вътрешният министър каза още, че е готов по всяко време да обяснява какво точно е заложил в приетите промени, но не пожела да даде такива детайли пред журналистите. \"Сега надали ще ви цитирам всичко, което сме заложили. Много неща има вътре. Важното е, че с този закон увеличаваме или подобряваме правилата\", коментира той.\"Зададох си въпроса абдикираме ли, както ни обвини опозицията. Според мен - не\", каза още министърът. ", "date": "2018.03.14", "title": "МВР готово да поправя грешки в текстовете за частната охрана"}
{"url": "https://offnews.bg/sviat/desetki-hiliadi-uchenitci-v-sasht-izliazoha-ot-chas-za-da-protestirat-676737.html", "text": "\"Защитавайте бъдещето ни, а не огнестрелните оръжия\": с този призив към президента на САЩ Доналд Тръмп десетки хиляди американски ученици прекъснаха учебните занятия с настояване за конкретни мерки срещу огнестрелните оръжия, предаде Франс прес.От Ню Йорк до Лос Анджелис, от Чикаго до Хюстън, тийнейджърите старателно подготвиха лозунги и табели за събитието \"Национално излизане от училище\". За много от тях това бе първата им демонстрация.Стотици ученици се събраха пред Белия дом във Вашингтон с викове \"Молитвите не са достатъчни!\" по адрес на президента Тръмп.Националната мобилизация имаше за цел и да почете паметта на жертвите на нападение с полуавтоматично оръжие в гимназия във Флорида точно един месец след тази драма.Прекратяването на занятията започна в 10.00 ч. местно време и трябваше да продължи 17 минути, по една за всеки убит на 14 февруари в гимназията в Паркланд. В много училища обаче прекъсването на занятията продължи по-дълго.Учениците скандираха лозунги против Националната асоциация на притежателите на огнестрелно оръжие. \"Мислите и молитвите не спират куршумите\" на огнестрелните оръжия, пишеше на една табела.След това демонстрантите отидоха до Капитолийския хълм, където е седалището на Конгреса. В символична инициатива 7000 чифта обувки бяха положени вчера пред внушителната сграда в памет на 7-те хиляди деца, които са били застреляни от нападението в училището в Санди Хук в щата Кънектикът през декември 2012 г.Всяка година в САЩ над 30 000 души умират от огнестрелно оръжие.Подобни демонстрации са предвидени и в учебни заведения в САЩ, където е имало нападение с огнестрелно оръжие, като гимназията Колъмбайн в щата Колорадо, където имаше такава стрелба през 1999 г.Организаторите на днешната проява са тези на \"Шествието на жените\", спонтанно движение, в което на 21 януари 2017 г. се включиха милиони души, протестиращи срещу влизането на Доналд Тръмп в Белия дом.", "date": "2018.03.14", "title": "Десетки хиляди ученици в САЩ излязоха от час, за да протестират срещу оръжията"}
{"url": "https://offnews.bg/kultura/zhurito-na-mezhdunarodnia-konkurs-na-sff-otnovo-sabra-priznatite-imena-676721.html", "text": "22-рото издание на София филм фест започна, а журито на Международни конкурс традиционно включва едни от признатите имена на световното кино - Илдико Енеди (режисьор), Ралица Петрова (режисьор), Клаудия Ландсбергер (програмен консултант), Милан Малич (актьор) и Георгий Овашвили (режисьор).„Изключително щастлива съм, че тази година на фестивала има толкова много български филми. Радвам се, че младите колеги ентусиасти имат достатъчно страст, за да се справят и да се преборят с трудностите“, коментира Петрова, режисьор на наградения с 27 приза пълнометражен филм „Безбог“, който бе и големият победител на миналогодишния София филм фест.Журито беше единодушно относно критериите, според които ще определя победителите – искрена и автентична история, която да завладява с кинематографичния си език и съдържание, което да накара зрителя да се замисли върху това, което е видял.„Впечатлена съм от разнообразието от филми тази година. Има за всеки по нещо, което е чудесно! Публиката на фестивала също е много разнообразна, а тази програма е изпълнена с различни стилове, сюжети, режисьори и има много филми, които няма да може да се видят друг път. Организацията е на високо ниво!“, коментира Ландсбергер.Тя, заедно с колежката си Илдико Енеди дадоха ценни съвети относно създаването на качествени сценарий и продукция, а Малич и Овашвили коментираха спецификите на филмите, с които участват във фестивала.", "date": "2018.03.14", "title": "Журито на Международния конкурс на СФФ отново събра признатите имена от световното и бг кино"}
{"url": "https://offnews.bg/zdrave/lekarite-v-majchin-dom-izvadiha-17-kilogramov-tumor-ot-korema-na-patci-676710.html", "text": "Почти 17-килограмов злокачествен тумор, който изпълвал цялата коремна кухина на пациентка, отстраниха лекарите от СБАЛАГ “Майчин дом” днес.Жената е на 47 години, от Самоков. Тя вече е в стабилно състояние и с положителна прогноза.От екипа в състав доц. д-р Божидар Славчев, д-р Светлозар Славов и д-р Наталия Петракиева споделят, че операцията е много сложна поради големия размер на тумора. Но в “Майчин дом” приемат по няколко такива пациентки на година от цялата страна, защото разполагат с най-добрите професионалисти и апаратура за тежки операции.Вероятно дълго време пациентката е била с оплаквания от постепенно подуване на корема и неопределени болки. Практиката при приемане в болницата и установяването на тумор на яйчника с такъв размер е да се премине към операция и след оперативния достъп вече може да се постави окончателната диагноза и да се направи стадиране на тумора.Злокачествените тумори имат тенденция за бърз растеж и инфилтрация на съседни тъкани и органи, както и за метастазиране в далечни тъкани и органи. Такъв вид тумор е потенциално смъртоносен.“Туморът на пациентката днес също беше злокачествен, макар и с начална трансформация, която обаче открихме чак след разрязване на кистата. Това води до положителна прогноза за пациентката, щом по повърхността образуванието нямаше пробив на злокачествените трансформации”, разказва д-р Славов след операцията.След отстраняване на тумора лекарите са направили пълна хистеректомия, за да ограничат шанса за други образувания.“Подобни образувания могат да се развият толкова много, ако не обърнеш внимание. Голяма част от жените с овариални тумори мислят, че напълняват и затова им е тежко и не се консултират с лекар навреме”, споделя д-р Славов за симптоматиката при такива проблеми.“Туморните формации в корема могат да се видят при профилактичен гинекологичен преглед. Понякога не може да се определи точно откъде е тръгнал, ако е много голям, но определено се вижда наличието му и се преминава към отстраняване, което може да спаси живота на пациентките”, допълва той.", "date": "2018.03.14", "title": "Лекарите в Майчин дом извадиха 17-килограмов тумор от корема на пациентка"}
{"url": "https://offnews.bg/medii/bit-bavi-zaplati-poradi-tehnicheski-prichini-no-niama-finansovi-zat-676711.html", "text": "Ръководството на телевизия BiT бави заплати поради технически причини, но няма проблем с финансирането на проекта. Това обясниха шефовете на медията в позиция, публикувана в .Главната инспекция по труда се е самосезира по публикации в медиите за това, че в новопродадената телевизия BiT има забавени заплати. До момента в агенцията няма постъпили сигнали от работници и служители на телевизията.Ето какво казват от ръководството на BiT:Телевизията бе в началото на февруари, а на 9 февруари, с встъпването на новата управа, всички предавания без новините бяха спрени.Очаква се новата програмна схема на BiT да тръгне към средата или края на март. Засега плановете са в нея да има голям дневен блок, от 9 до 17 ч. В него може да влязат и елементи от някои от досегашните публицистични предавания - \"еМисия България\" и \"Код 11-13\".Според вече обявените намерения на новия собственик Миро Янев, BiT ще се развива като интерактивна телевизия, насочена към по-младата аудитория.", "date": "2018.03.14", "title": "BiT бави заплати поради 'технически причини', но няма финансови затруднения"}
{"url": "https://offnews.bg/ikonomika/chadar-i-shezlong-na-slanchev-briag-tova-liato-shte-struvat-18-lv-676699.html", "text": "Правителството определи концесионерите на четири плажа по Южното Черноморие след проведени конкурси. Договорите се сключват за срок от 15 години, съобщиха от правителствената пресслужба.За концесионер на морски плаж „Росенец-север“, община Бургас, е определен „Хермес Солар“ ООД, на плаж „Св. Влас - болницата“, община Несебър - „Тера Тур Сервиз“ ЕООД, на плаж „Слънчев бряг - север“, община Несебър - „Голден сендс бийч“ ООД, и на плаж ,,Несебър - юг“, община Несебър - „Ауто Фактор“ ЕООД.За плаж „Росенец-север“ концесионерът се задължава да предлага в зоната за платени плажни принадлежности цена за един чадър от 10 лв. и за един шезлонг също от 10 лв. Цените за съоръженията на плаж „Св. Влас - болницата“ са съответно по 7 лв. Чадър и шезлонг за по 9 лв. ще се предлагат на плаж „Слънчев бряг - север“, а на плаж ,,Несебър - юг“ цената ще им е по 8 лв. Размерът на концесионното плащане за всяка календарна година от срока на концесията е определен съгласно приетата от Министерския съвет Методика за определяне на минималния размер на концесионното плащане за морските плажове и предложения от концесионера размер на отчисленията от базата за изчисляване размера на концесионното плащане. За плаж „Росенец-север“ сумата е 12 092,40 лв. с ДДС, за плаж „Св. Влас-болницата“ - 64 807,45 лв. с ДДС, за „Слънчев бряг -север“ - 1 664 784,18 лв. с ДДС и за \"Несебър-юг“ - 320 756,11 лв. с ДДС.Средствата за организация на целогодишно санитарно хигиенно поддържане на плаж „Росенец-север“ са в размер на 20 000 лв. без ДДС. За инвестиции за целия срок на концесията за подобряване на пешеходния достъп до морски плаж „Св. Влас - болницата“ са планирани 272 000 лв. без ДДС. Сумата за подобряване на облика на морски плаж „Слънчев бряг-север“ е 12 567 875 лв. с ДДС. Инвестициите в мерки за опазване на околната среда и защитените територии на плаж \"Несебър-юг“ са 4 891 749 лв. с ДДС.", "date": "2018.03.14", "title": "Чадър и шезлонг на Слънчев бряг това лято ще струват 18 лв."}
{"url": "https://offnews.bg/temida/za-parvi-pat-u-nas-vleze-v-sila-prisada-za-terorizam-676735.html", "text": "За първи път у нас влезе в сила осъдителна присъда за тероризъм. Иван Захариев, по-известен като Джон \"Терориста\" ще лежи в затвора 2 години и половина за подготовка за включване във въоръжена терористична групировка в Сирия и участие в реални бойни действия срещу армията на Башар ал Асад.Присъдата е от Апелативен съд, а до момента това е първата влязла в сила присъда за тероризъм у нас, уточни ръководителят на Спецпрокуратурата Иван Гешев, цитиран от БГНЕС.Захариев бе задържан през септември 2016 г. при специализирана операция на ДАНС, ГДБОП и СДВР. Доказателствата сочат, че през 2013 г. Захариев отишъл в Сирия с желанието да се включи в терористична групировка. Не е бил приет заради липса на бойна подготовка. Иван Захариев достигнал до Сирия със самолети от Сидни, през Сеул, Истанбул и гр. Хатай, Турция.Поддържайки фейсбук контакт с лице с инициали „ST“ (който прехвърлял хора от Турция в Сирия), в покрайнините на Хатай, Захариев попаднал в скривалище с други лица, тръгнали към Сирия и описани от самия него като „бойни другари“. Заедно с тях той бил преведен в Сирия и настанен в база на Свободната сирийска армия. Там веднага започнало обучението му да борави с автомат „Калашников“. Престоят му в Сирия обаче се оказал кратък, заради липса на бойна подготовка. За да я придобие, той се върнал в Австралия, но там обучението по стрелба се оказало скъпо. По-късно заминал за Мароко, откъдето през пролетта на 2016 г. пристигнал в България - проучил, че тук е доста по-евтино обучението в стрелба. В периода от юли до август 2016 г. Захариев е посещавал стрелкови клуб в столицата, където се е учел да борави с огнестрелно оръжие, включително и с автомат „Калашников\", припомня агенцията.", "date": "2018.03.14", "title": "За първи път у нас влезе в сила присъда за тероризъм"}
{"url": "https://offnews.bg/ikonomika/udalzhiha-s-dve-godini-sroka-na-dogovora-za-tarsene-na-neft-i-gaz-v-ch-676701.html", "text": "Срокът за търсене и проучване на нефт и природен газ в „Блок 1-21 Хан Аспарух“ ще бъде удължен с две години, реши правителството, приемайки искането на титулярите на разрешението – Тотал, ОМВ и Репсол.Блокът е разположен в изключителната икономическа зона на България в дълбоко Черно море и се проучва въз основа на договор, който изтече в края на януари т. г. През двегодишното удължаване на срока ще бъдат извършени допълнителни геолого-геофизични работи и сеизмични изследвания на обща стойност 3 млн. евро.През октомври 2016 г. вицепремиерът Томислав Дончев обяви, че в Черно море са открити залежи на нефт именно в блок „Хан Аспарух“ при проучвателните сондажи с кораба Noble Globetrotter II.Информацията бе от доклад на френската компания „Тотал“, в който обаче не се посочват прогнозни количества.Днес Министерският съвет одобри и издаването на разрешение за търсене и проучване на метални полезни изкопаеми в площта „Чуката“, разположена на територията на община Ивайловград.Проучванията ще се извършват от „Източни ресурси“ ООД.За 3-годишния срок на разрешението дружеството ще вложи минимум 454 хил. лева в проучвателните дейности, които ще се осъществяват при ограниченията на законодателството и заплащане на нормативно определените такси и обезпечения.", "date": "2018.03.14", "title": "Удължиха с две години срока на договора за търсене на нефт и газ в Черно море"}
{"url": "https://offnews.bg/obshtestvo/kradetc-trovi-domashni-kucheta-i-obira-domove-v-polite-na-vitosha-676700.html", "text": "Мъж трови домашни кучета и обира къщи, докато стопаните им спят, в столичните райони в подножието на Витоша. За това алармираха във фейсбук групата Спаси Бистрица. Мъжът е регистриран за кражби, на видима възраст 57-58 години е и се представя за пенсиониран военен. Според описанието той с дълга побеляла коса и леко гърбав нос. Денем спял в колата си по малки улички в Бистрица, Железница, Симеоново и Драгалевци. Пазете домашните си любимци, призовават в групата и уточняват, че отровата, която използва крадецът, е синя на цвят. От коментари под предупреждението става ясно, че около училището е имало натровени кучета, има и ограбени къщи. Моля мъжете да се организират и заловят извършителя, пише потребителка. Да не последва Плъха, е друг коментар, който препраща към убития от пловдивския лекар крадец Жоро Джевизов - Плъха. ", "date": "2018.03.14", "title": "Крадец трови домашни кучета и обира домове в полите на Витоша"}
{"url": "https://offnews.bg/gimnastika/neshka-robeva-samo-izvrateni-mozatci-mogat-da-hvarliat-takiva-obvinen-676712.html", "text": "Продължават словесните престрелки между легендата Нешка Робева и президента на Българската федерация по художествена гимнастика Илиана Раева.Първата обвини централата, че не селектира децата по обективни критерии и така съсипва редица спортни съдби. Раева пък се ядоса и отговори с официално съобщение до медиите, в което приложи регламентите за селекция на националните отбори индивидуално жени и девойки и обяви, че състезателките не се посочват от треньорите, както каза Нешка Робева в ефира на \"Събуди се\".", "date": "2018.03.14", "title": "Нешка Робева: Само извратени мозъци могат да хвърлят такива обвинения"}
{"url": "https://offnews.bg/politika/davat-zemia-na-nkzhi-za-vlaka-sofia-kulata-676698.html", "text": "Правителството предоставя на Националната компания „Железопътна инфраструктура“ безвъзмездно за управление имоти – публична държавна собственост, в землищата на селата Марикостиново и Генерал Тодоров, община Петрич.Досега те са били стопанисвани от Агенция „Пътна инфраструктура“ предвид изграждането на автомагистрала „Струма“ и съпътстващата инфраструктура, включително изместване на жп линията „София – Кулата“. След въвеждането в експлоатацията на новото трасе на жп линията, съоръженията и земята, върху която са изградени, следва да бъдат предадени за управление на НКЖИ с оглед функциите й по Закона за железопътния транспорт.С друго решение на кабинета се учредява безсрочен сервитут върху поземлен имот в полза на „Група технология на металите - Ангел Балевски холдинг“ АД. Имотът с площ 159 кв. м се намира в горска територия в землището на с. Мърчаево, Столична община. Сервитутът се учредява въз основа на влязъл в сила подробен устройствен план, одобрен с решение на Столичния общински съвет и е за изграждане и обслужване на подземен електрически кабел в местността „Въртен камък“. За придобиване на ограниченото вещно право дружеството ще заплати нормативно определените цена и режийни разноски. Правителството отчуждава и части от поземлени имоти – частна собственост, намиращи се в землището на с. Дъждино, за изграждането на участък от обходния път на Кърджали. Обходният път е едно от основните трасета на републиканската пътна мрежа и е част от трансевропейски коридор №9. С изграждането му транзитният трафик ще бъде изведен извън града, което ще повиши безопасността на движение и стандарта на транспортното обслужване, ще се ограничи шумът в населеното място и ще намалее замърсяването на въздуха с вредни емисии. Финансирането на процедурата по отчуждаване на имота се осигурява от Агенция „Пътна инфраструктура“.", "date": "2018.03.14", "title": "Дават земя на НКЖИ за влака София - Кулата"}
{"url": "https://offnews.bg/kultura/golemiat-vasil-mihajlov-shte-poluchi-nagradata-na-sofia-za-svoia-prino-676714.html", "text": "Големият актьор Васил Михайлов ще получи Наградата на София за своя принос към изкуството на киното. Наградата ще бъде връчена в навечерието на неговия 80-годишен юбилей, на официалната церемония в Зала 1 на НДК на 16 март, когато ще бъдат раздадени отличията в конкурсните програми на 22-рия София филм фест.Роденият в Стара Загора Васил Михайлов е прочут и обичан заради своите десетки роли в българските театър и кино.Той произхожда от бежанско семейство от Мараш, Западна Тракия. През 1964 година завършва НАТФИЗ, тогава ВИТИЗ „Кръстьо Сарафов“ - в класа на проф. Мандаджиев. Малцина знаят, че преди да започне своя път в актьорското призвание, Васил Михайлов е бил шлосер-матричар в завод „Светлина“, Стара Загора (между 1964 и 1967 година).След това работи в Хасковския драматичен театър, където е директор (между 1965 и 1966 година) и в Театър „Българска армия“, където работи от 1967 година до ден днешен. През 1990 година е избран за депутат във Великото народно събрание, член е на СБФД от 1973. Най-голяма популярност му носи изпълнението на ролята на Петко Войвода в любимия на няколко поколения български зрители телевизионен сериал „Капитан Петко войвода“.„Мога да бъда упрекнат за много неща, с изключение на три – че не съм осигурявал семейството си, че не съм си гледал децата и че не съм поддържал някакво ниво“, споделя пред списание „Биограф“ „шлосерът, който стана Ричард Трети“…Михайлов има повече от 100 роли в българското кино и театър, както и сериозно участие през годините в екранизации и телевизионни театрални продукции.Освен в образа на капитан Петко Войвода, незабравими са превъплащенията му в киното като Ибрям Али в „Краят на песента“ на Милен Николов, Сюлейман Ага във „Време разделно“ на Людмил Стайков, Нерезанов в „Маргарит и Маргарита“ на Николай Волев, Хан Крум в „Денят на владетелите“ на Владислав Икономов, Чичо в „Приятелите ме наричат Чичо“ на Ивайло Христов, хан Кубрат в „Хан Аспарух“ на Людмил Стайков, Генерал Никифоров в „Сам сред вълци“ на Зако Хеския, бащата на момичето в „Жажда“ на Светла Цоцоркова и много други знакови роли.", "date": "2018.03.14", "title": "Големият Васил Михайлов ще получи Наградата на София за своя принос към киното"}
{"url": "https://offnews.bg/temida/prokuraturata-obvini-danachen-za-reket-na-targovetc-676709.html", "text": "Софийска градска прокуратура (СГП) е образувала досъдебно производство срещу служител на Националната агенция по приходите (НАП) за рекет на търговец.Повод за разследването е подаден в полицията на 6 януари сигнал от предаването на Нова тв \"Господари на ефира\" за корупционни практики в НАП София.След проведено разследване, в хода на което са извършени множества процесуално-следствени действия, на 13 февруари 2018г. към наказателна отговорност е привлечен Стефан Лозанов - служител на ТД НАП София по обвинение за престъпление по чл. 302 т.1 и т.2 вр. чл. 301 ал.2 вр. 20 ал.2 вр. чл. 26 ал.1 от НК (получаване на подкуп чрез изнудване посредством служебно положение), се посочва в съобщение на прокуратурата.Към наказателна отговорност е привлечен и съучастника на Стефан Лозанов - адвокат Велислава Кирилова. Спрямо нея са предявени две обвинения - за съучастие в престъплението по чл. 302 т.1 и т.2 НК , и за престъпление по чл. 304б ал.1 от НК /търговия с влияние/.Двамата са с наложени мерки за неотклонение „подписка“.", "date": "2018.03.14", "title": "Прокуратурата обвини данъчен за рекет на търговец"}
{"url": "https://offnews.bg/obshtestvo/pristiganeto-na-robota-sofia-u-nas-se-otlaga-676713.html", "text": "Пристигането на робота София в България се отлага. Тя трябваше да пристигне у нас за конференцията \"Успешният подбор: бизнес възможности и предизвикателства\" и събитието \"Роботите за Хората\". Причината за отлагането на посещението на робота София в България са непреодолими възникнали търговски условия от собствениците Hanson robotics, основното от които е категоричната забрана медии да присъстват на събитието. Обстоятелство, с което организаторите на събитието \"Роботите за Хората, Casus Futura, категорично отказват да се съобразят, съобщиха оттам.Събитието Роботите за Хората все пак ще се проведе с нова дата и нов партньор, още по-интересен и вдъхновяващ, на същата тематика, обявиха организаторите.", "date": "2018.03.14", "title": "Пристигането на робота София у нас се отлага"}
{"url": "https://offnews.bg/analizi-i-komentari/varbakova-da-kazhe-koj-e-realniat-sobstvenik-676716.html", "text": "Последният човек съм, който ще отрече правото на госпожа Гинка Върбакова и Инерком да станат собственици на българските активи на ЧЕЗ. Радвам се всеки път, когато български предприемач направи голяма крачка и смени лигата, в която се състезава.Нито ме притеснява, че КЕВР няма да има лостове за да регулира и контролира дейността, макар че не трябва да се залита в краен оптимизъм. Да напомня само, че по-голяма част от правомощията на КЕВР са пост фактум - т.е. белята може да се направи и чак след това да се предприемат спешни и коригиращи действия.Ако питате мен това си е постоянна мина под правителството и България.Това е смисълът на регулаторните правомощия на КЕВР, не да бъдат управляващи и да заместват мениджмънта.Но сделката е невъзможна, без обществено разбиране и приемане, поне в частта прозрачност и видимост на рисковете за обществото.На първо място, не мога да си затворя очите за очевидния факт, че от това което се представя като структура и модел на сделката, госпожа Върбакова не е нито мажоритарен, нито дори контролиращ собственик. Както посочих, размера на средствата под неин контрол са нищожни на фона на средствата, нужни за придобиване на активите. Не става въпрос за активите, които тя може да заложи за да изтегли кредит, а за новите методолии за оценка на кредитните рискове, които са в сила от началото на 2018 година. Няма банка нито в България, нито дори сега в Европа, която да приеме този риск за да финансира сделка, която съвкупно отива над 700 милиона евро от базата, от която стартира госпожа Върбакова и Инерком.Това Ви го гарантирам.Следователно зад кадър има хора, които гарантират с лични или корпоративни гаранции тази сделка пред банките, за да ги освободи от кредитния риск. Но остава репутационния риск и съмненията за задкулисие, които ВИНАГИ имат за резлутат субоптимално управление на подобни придобивания. Едни пари вместо за инвестиции и разивтие на компанията, отиват за смазване на нечии джобове.А сега нещо за КЕВР - какво може и какво не може.Номинално на регулатора му е все тая, за колко и кой придобива, ако новата компания Инерком успее да изпълни лицензията си и потребителите си получават своето. Но не може да не се интересува от ключови и свръх рискови фактори по сделката, които могат да поставят под заплаха възможността на Инерком да изпълнява функциите си на собственик и притежател на лиценз. Примерно - при обемите на декларирана печалба и ниво на дивиденти на компаниите на ЧЕЗ за последните години, от които ще трябва да се погасяват кредитите по придобиване, няма как Инерком и кредиторите ѝ да бъдат спокойни.Съгласете се, че е странно как компания без никакъв опит ще може да генерира по-големи печалби и дивиденти от прегорялата в битки ЧЕЗ в България.Идиоти кредитори също няма - тогава - или настъпва събитието Х и реалните кредитори стават реални собственици или... компанията Инерком фалира и банките назначават синдик. Колкото и ефективно и бързо да реагира КЕВР, тя не разполага с паралелен мениджърски ресурс и готовност, които да осигурят и най-вече да гарантират непрекъсваемо и безпроблемно функциониране на пренос и търговия са електрическа енергия за над 2 милиона потребители.Докато КЕВР установи проблема и предпише мерки минава време. Така, че не разчитайте на КЕВР - поне не така ангро както се спряга в медиите.Освен това забравете, че някой ще допусне държавата в сделката на Инерком, нито че има смисъл от това, защото няма съмнение, че притчата за държавата и нейното участие служат по-скоро медийно, за да дадат индулгенция на сделката пред обществото. Предложението на БСП пък за национализация е толкова абсурдно и далеч е прагматичната полезност, че дори няма смисъл да се тълкува - нито могат, нито ще го направят, нито знаят за какво иде реч. Те там са по-едрия макро мащаб, но нямат никакъв опит в детайлните проекции на подобни сделки по придобивания, защото по техния сценарий или ще стигнем до загуби на стотици милиони или до дело за държавна помощ в ЕК.Толкова са объркани предложенията в тази плоскост, че не си струва да се говори.Затова препоръката ми към госпожа Върбакова, за да не загуби тези 5 милиона евро гаранция, е да си каже за какво става реч и кой е реалния собственик. Ако не е за казване, да го смени, ако не може да го смени да се върне към основния си бизнес.Нямам илюзии, че ще го направи. Затова не очаквам и сделката да се състои.Б. ред. -", "date": "2018.03.14", "title": "Върбакова да каже кой е реалният собственик"}
{"url": "https://offnews.bg/obshtestvo/mon-dava-po-1500-lv-za-podgotovkata-na-uchenik-laureat-na-olimpiada-676702.html", "text": "1500 лв. ще е брутната сума, която държавата ще отпуска на училище за възнаграждение на педагози за подготовката на един ученик, станал лауреат на национална олимпиада. Същата ще е сумата за подготовката на ученик, спечелил медал на международна олимпиада или балканиада, който не е лауреат. Три пъти по-малка ще е тя за заплащане труда на учителите, подготвили ученици, достигнали до национален кръг - 500 лв. на ученик.Общата сума за училище ще се изчислява по формула, записана в проект за Национална програма \"Ученически олимпиади и състезания\" на Министерството на образованието и науката, чието гласуване от Министерския съвет предстои.Бюджетът ѝ е 3 млн. лева за учебната 2018/2019 г., които се поделят между два модула:А) „Национални и международни ученически олимпиади и състезания” – 1 500 000 лв. в т.ч. и средства за мониторинг;Б) „Осигуряване на обучение на талантливи ученици за участие в ученическите олимпиади“ – 1 500 000 лв. в т.ч. и средства за мониторинг.Програмата обхваща ученици от четвърти до дванадесети клас. По модул Б сумата ще се разпредели между училищата, чиито ученици през учебната 2017/2018 г. са участвали в националния кръг на олимпиадите по:- български език и литература;- английски език;- немски език;- френски език;- испански език;- италиански език;- руски език;- математика;- информатика;- информационни технологии;- математическа лингвистика;- философия;- история и цивилизация;- география и икономика;- гражданско образование;- физика;- астрономия;- химия и опазване на околната среда;- биология и здравно образование;- техническо чертане;- интердисциплинарна олимпиада за начален етап на образование.Критерий за включване в списъка с финансираните училища е поне един ученик да е участвал в национален кръг на олимпиада или състезание през учебната 2017/2018 г. и/или училището да е излъчило лауреати или медалисти.Възнагражденията на учителите, които подготвят в допълнителни часове учениците, които участват в национални и международни олимпиади и балканиади, ще се определят по включена в проекта формула. В нея е предвидено както възнаграждение за учители на участници в цитираните състезания, така и за педагози, чиито възпитаници са станали лауреати или медалисти.Максимално допустимата брутна сума за учителите се изчислява по формулата (А+В+С) лв., където:А = (брой ученици, участвали в националния кръг, които не са лауреати на олимпиадата или медалисти от международните олимпиади и балканиади) х 500 лв.В = (брой лауреати на национални олимпиади) х 1500 лв.С = (брой медалисти на международни олимпиади и балканиади, които не са лауреати) х 1500 лв.По модул Б се предвижда още финансиране на дейности, свързани с осигуряването на условия за участие на учениците и администриране на необходимите дейности.За да получат финансиране, училищата трябва да подадат проектни предложения. Те ще бъдат оценени от регионална комисия, определена със заповед на началника на съответното регионално управление на образованието. Класирането ще направи национална комисия в МОН, назначена от министъра на образованието.Одобрените училища ще получат допълнително и 30% от сумата за възнаграждения на учителите, предвидена в проектните им предложения по всеки учебен предмет. Парите трябва да покрият административни разходи и разходите за осигуряване на условия за участие на ученици и учители в национални олимпиади и/или състезания.Допустимо е прехвърлянето на неусвоени средства за административни разходи от един учебен предмет към друг в рамките на този модул на програмата, се казва в проекта за националната програма на МОН.Средствата за финансиране се отпускат според броя на учениците, които са участвали в националните кръгове на олимпиадите през учебната 2017 – 2018 година и в международните олимпиади и балканиади, проведени през 2017 г.СроковеДо 10 юни регионалните управления на образованието ще изпратят покани до училищата, които могат да бъдат бенефициенти. По решение на директора, съгласувано с педагогическия съвет, се определят учителите, които ще изпълняват дейностите по модул Б. За подготовката на ученици за участие в олимпиадата по математическа лингвистика могат да се ангажират и външни лектори. За подготовка на ученици за олимпиадата по астрономия училищата могат да възлагат обучението на учениците и на специалисти от астрономически обсерватории и планетариуми.Определените учители подготвят учебни програми за минимум 50 часа за подготовка на учениците за олимпиада по даден учебен предмет. Обучението се провежда в групи от не по-малко от 4 ученици. Допустимо е част от учениците (но не повече от половината в групата) да са от други училища.Заплащането на труда на учителя не може да надхвърля 25 лв. за 1 учебен час с включените осигурителни вноски за сметка на работодателя.Училищните проектни предложения трябва да са готови до 3 юли. До 10 юли 2018 г. регионалната комисия представя в МОН протоколите с оценки на проектните предложения по учебен предмет. До 20 юли 2018 г. националната комисия изготвя предложение за класиране и изпраща в регионалните управления на образованието проектосписъците с класираните, некласираните и недопуснатите до класиране проектни предложения за отстраняване на технически пропуски. След отстраняването им, до 31 юли националната комисия предлага на министъра на образованието за одобряване списъка с класираните проекти. Средствата се предоставят на училището чрез финансиращия орган.Очаква се 6 000 ученици да бъдат включени в обучение за участие в олимпиадите.", "date": "2018.03.14", "title": "МОН дава по 1500 лв. за подготовката на ученик - лауреат на олимпиада"}
{"url": "https://offnews.bg/sviat/london-goni-23-ma-ruski-diplomati-zamraziava-otnosheniata-s-moskva-676715.html", "text": "Великобритания гони 23-ма руски дипломати, които са офицери на руското разузнаване. Това е една от мерките, които Лондон предприема във връзка с отравянето на бившия руски шпионин Сергей Скрипал и дъщеря му Юлия, обяви премиерът Тереза Мей, като уточни, че това е най-мащабната експулсия на дипломати от 30 години. Освен това Мей обяви, че се отменят всички контакти с Русия на високо ниво. Отменя се поканата за посещението на руския външен министър Сергей Лавров. Няма да има и официална британска делегация на световното първенство по футбол в Русия.В изказване пред парламента британският премиер посочи, че Русия има опит в извършването на \"държавни убийства\". По думите ѝ отравянето на Скрипал има само две приемливи обяснения - акт на държавна агресия или загуба на контрол върху веществото, с което е извършена атаката.Тереза Мей постави на Москва ултиматум до полунощ във вторник да даде обяснение защо руски нервнопаралитичен газ е използван за отравянето.Руското посолство в Лондон отрече Русия да има нещо общо със случилото се и обяви, че Москва няма да даде отговор на ултиматума, докато не получи образци от химическото вещество, използвано за отравянето на Скрипал. Пред депутатите Мей подчерта, че Русия не е предоставила никакво обяснение защо \"има необявена програма за химически оръжия в разрез с международното право\".\"Няма алтернативно заключение освен това, че руската държава е виновна за покушението срещу г-н Скрипал и дъщеря му\", заяви Мей и допълни, че тази \"незаконна употреба на сила\" от страна на Русия срещу Великобритания трябва да бъде посрещната с \"решителен отговор\" отвъд действията, предприети след случая с двойния агент Александър Литвиненко.В тази връзка премиерът обяви и още мерки, които страната ѝ ще предприеме, в това число засилване на проверките на руските граждани, които влизат във Великобритания, въвеждане на нови антишпионски закони, въвеждане на поправки тип \"Магнитски\" в закона за санкциите срещу Русия. Мей посочи, че контактите с Русия няма бъдат прекратени напълно и няма да се правят опити да спрат контактите между населенията на двете страни. \"Трагично е, че президентът Путин избра да действа по този начин... Няма да толерираме заплахи за сигурността на британските граждани, нито такива крещящи нарушения на международните задължения на Русия\", каза тя.", "date": "2018.03.14", "title": "Лондон гони 23-ма руски дипломати, замразява отношенията с Москва"}
{"url": "https://offnews.bg/politika/po-700-lv-mesechno-za-aleksandrina-milcheva-i-pavel-popandov-676695.html", "text": "Петима изтъкнати дейци на културата са предложени за удостояване с държавна награда. Правителството предлага на Народното събрание да бъдат отпуснати държавни парични награди на доайена на българската археологическа наука Мария Чичикова, пианиста проф. Иван Дреников, оперната певица Александрина Милчева, актьора Павел Поппандов и композитора проф. Петър Льондев за изключителни постижения и за цялостния им принос в областта на културата. Наградите се предоставят пожизнено и са в размер на 700 лева месечно. ", "date": "2018.03.14", "title": "По 700 лв. месечно за Александрина Милчева и Павел Попандов"}
{"url": "https://offnews.bg/ikonomika/borisov-dade-super-izgodno-plazha-rosenetc-sever-na-dogan-saraj-676704.html", "text": "Избраният днес от правителството на Бойко Борисов концесионер на плажа Росенец - Север през следващите 15 години - фирма „Хермес Солар“, получава плажната ивица при невероятно изгодни условия.Дружеството, което се свързва с името на почетния председател на ДПС Ахмед Доган, построи внушителната резиденция край морския бряг, добила известност като Доган сарай.Всъщност Хермес Солар .Тогава тръжната процедура за наем на ивицата Росенец – Север бе обявена от служебното министерство на туризма на 22 март. Спечели я бургаската фирма \"Томи-Ар\", а заповедта за това бе обявена на 2 май. Изненадващо обаче само два дни по-късно \"Томи-Ар\" уведоми Министерството на туризма, че се отказва от сключването на договора.Така красивият плаж отива при втория класиран участник в процедурата - фирмата \"Хермес Солар\" ООД срещу годишна наемна цена от 48 000 лв. с ДДС. Според днешното решение на кабинета Борисов-3 собственикът на Доган сарай ще \"оптимизира\" четворно разходите си. Годишната концесионна такса за плаж Росенец-север е 12 092,40 лв. с ДДС.\"Хермес солар\" е създадена през 2011 г. с основен акционер Хайрие Хаджийска, която беше секретар на Ахмед Емин, който се самоуби в Боянските сараи на Доган. Строежът на резиденцията на мястото на бившата ветроходна база с яхтено пристанище в Парк Росенец (Отманли) започна официално на 22.07.2014 г. Според Търговския регистър на 24.07.2014 г. Хаджийска излиза от дружеството, а с най-голям дял влиза Снежана Карова, която е дъщеря на Kарамфил Каров, председател на общинския съвет в Девин (2011 - 2015 г.) и ръководител на местната структура на ДПС.", "date": "2018.03.14", "title": "Борисов даде супер изгодно плажа Росенец-Север на Доган сарай"}
{"url": "https://offnews.bg/futbol/dimitar-penev-ne-vizhdam-levski-da-pokazva-koj-znae-kakvo-676686.html", "text": "Легендата на българския футбол - Димитър Пенев, коментира очакванията си за предстоящия сблъсък между ЦСКА и Левски, който е идната неделя на стадион \"Васил Левски\" от 13,00 часа.\"Има някакво отстъпление в играта на ЦСКА, но и съперниците основно се опитват да рушат, а това затруднява значително отбора.Нашите футболисти грешаха твърде много, особено срещу Пирин, съперникът имаше много възможности да атакува, даже можеше да вкара повече от един гол.Ако ЦСКА покаже малко по-добра игра в дербито, ще победи. Не виждам Левски да показва кой знае какво. Даже не съм сигурен, че ще завърши в тройката, ако продължава така. Много хора ще ме псуват за това ми мнение, но... Психологическото предимство е на страната на ЦСКА.Отборът влиза по-мотивиран, въпреки последните 4 срещи в шампионата. Левски взеха някои нелоши футболисти, но още са далеч от нивото на ЦСКА\", каза Пенев пред \"Тема Спорт\".", "date": "2018.03.14", "title": "Димитър Пенев: Не виждам Левски да показва кой знае какво"}
{"url": "https://offnews.bg/sviat/angela-merkel-za-chetvarti-pat-stana-kantcler-na-germania-676690.html", "text": "Бундестагът, долната камара на германския парламент, преизбра днес канцлера Ангела Меркел за четвърти мандат на поста, предадоха световните агенции.63-годишната Меркел получи 364 гласа \"за\" при 315 \"против\" и 9 \"въздържал се\".\"Приемам вота\", каза тя след гласуването.Управляващата коалиция, която включва Християндемократическия съюз (ХДС) на Меркел, традиционния му баварски партньор, Християнсоциалния съюз (ХСС), и Германската социалдемократическа партия (ГСДП) разполага с общо 399 места в 709-членния Бундестаг, отбелязва Асошиейтед прес, цитирана от БТА.Трите партии управляваха в голяма коалиция и през последните четири години, но този път формирането на правителство се оказа трудна задача. Бундестагът преизбра Меркел за канцлер 171 дни след парламентарните избори на 24 септември.Тогава и трите партии загубиха позиции. Социалдемократите първоначално обявиха, че ще останат в опозиция, но след като Меркел не успя да формира управляваща коалиция с либералите и Зелените, преразгледаха решението си, за да бъдат избегнати нови избори, в момент, когато ЕС се нуждае от една силна и проевропейска Германия.Левоцентристката формация се съгласи да остане в управлението след вътрешен референдум, предшестван от дебати и силна съпротива в своите редици.", "date": "2018.03.14", "title": "Ангела Меркел за четвърти път стана канцлер на Германия"}
{"url": "https://offnews.bg/politika/borisov-za-chez-kazaha-che-ne-gi-haresvam-kak-togava-da-imam-obshto-676687.html", "text": "От ръководството на ЧЕЗ вчера това, което разбрах, че единственият незаподозрян съм аз, защото не ги харесвам. Няма как тогава да имам общо с тази сделка.Така премиерът Бойко Борисов коментира сделката с ЧЕЗ в началото на заседанието на правителството в сряда. Той каза, че подкрепя създаването на , която да изясни всички обстоятелства около електроразпределителното дружество. Нека да се извади всичко за ЧЕЗ. Подкрепихме Анкетната комисия за ЧЕЗ в парламента, така че г-жа Петкова и дружествата - да се извади всичко през годините, защото от изказването вчера разбрах, че аз не ги обичам. Довчера опозицията ме обвиняваше, че ги обичам и че през годините аз съм им пречил“, коментира Борисов, цитиран от \"Фокус\".„Не сме пречили на никого, а сме искали електроразпределителните дружества да си спазват договорите и ангажиментите, вследствие на което сме им пращали проверки на всички, и на трите енергоразпределителни дружества. Има наказания включително, ДКЕВР е взимал отношения тогава, прокуратурата“, каза още той.„Нека това да се занесе в парламента, да се покаже, така че тук не става въпрос за харесване и нехаресване, а за изпълняване на ангажименти. Аутсорсването на дейностите им през годините и за какви пари ставаше въпрос, не влагаха достатъчно в електропреностната и разпределителна системата, което им е ангажимент“, поясни Бойко Борисов.По думите му \"Дончев, Горанов и Петкова\" ще направят \"много ясен план и стратегия\".\"Хубаво е, че и тази комисия я има, да се отработи, за да може тази манипулация на обществото най-после да се премахне“, поясни премиерът.По-рано днес енергийният министър Теменужка Петкова , че \"силно изненадана\" от коментара на Вацлав Пачеш, шеф на Надзорния съвет на ЧЕЗ, , че българският премиер и \"хората около него\" не искат чешката компания да работи в България. По думите на Петкова бизнес средата в страната е \"изключително добра\" и българската държава по никакъв начин не създава условия, с които да поставя инвеститорите в страната в неблагоприятна ситуация. \"Ако колегата в ЧЕЗ има предвид това, че той е проверяван от контролни органи, от регулатора, не бива да се поставя по този начин въпросът\", заяви министърката в интервю за Нова тв.", "date": "2018.03.14", "title": "Борисов за ЧЕЗ: Казаха, че не ги харесвам, как тогава да имам общо с тази сделка"}
{"url": "https://offnews.bg/futbol/bos-na-roma-obeshta-da-nauchi-himna-ako-valtcite-stignat-1-2-final-676696.html", "text": "Спортният директор на Рома Мончи обеща да научи клубния химн, ако \"вълците\" се класират за 1/2-финалите в Шампионската лига.Припомняме, че снощи римляните победиха Шахтьор с 1:0 и с общ резултат 2:2 и гол на чужд терен си осигуриха участие на в топ 8 на най-комерсиалния турнир.\"Нашите фенове заслужаваха тази нощ. Изстрадахме победата и сега е време да празнуваме. Рома е специален клуб, защото има много страст тук. Всичко, което правим, е за нашите фенове.Не знам думите на клубния химн още, но определено ми харесва песента. Ако се класираме за полуфиналите, обещавам да науча текста\", каза Мончи.Рома Рома Ромасърце на този градедна и единствена любовна толкова много и различни хоракоито накара да пеят(за теб).Рома Рома Ромаостави ни да пеемот този глас се поражда единството(на хората)които ти накара завинаги да се вклюбят в тебРома красива Ромааз те оцветихв жълто като слънцетов червено като сърцето миРома, моя Романе се оставай да те пречупятзащото велика бе създаденаи велика трябва да останешРома Рома Ромасърце на този градза много много хоракоито ти плени завинаги.", "date": "2018.03.14", "title": "Бос на Рома обеща да научи химна, ако \"вълците\" стигнат 1/2-финал (видео)"}
{"url": "https://offnews.bg/temida/sadat-zabrani-sdruzhenie-darilo-100-hil-evro-na-dost-676692.html", "text": "Пловдивският окръжен съд е прекратил регистрацията на Сдружение с нестопанска цел , което дарило 100 000 евро на партия ДОСТ по време на предизборната кампания.Решението е взето на 13 март и с него е уважено искането на главния прокурор Сотир Цацаров. През октомври той внесе искова молба за прекратяване на Сдружение с нестопанска цел „Асоциация Бату платформ“, чрез която незаконно е осигурено финансиране на предизборната кампания на политическата партия ДОСТ, заради извършване на дейност, която противоречи на Конституцията, на законите и на добрите нрави, припомнят от съда.Според главния прокурор дейността на Сдружение „Асоциация Бату платформ“ гр. Кърджали е несъответна на императивната забрана в чл. 168 ал.1 от Изборния кодекс, тъй като чрез нея е осигурено финансиране на предизборната кампания на политическа партия ДОСТ с анонимно дарени средства в размер на 100 000 евро с неустановен произход, което е нарушение на чл. 162 ал.1 от Изборния кодекс. Тази дейност отговаря и на признаците от обективна страна на престъпния състав на чл. 167 от Наказателния кодекс.Получаването на парични средства от анонимен източник от чужда държава и разходването им с цел агитация и склоняване на български граждани да упражнят избирателното си право в полза на определена политическа партия е нарушение на чл. 12 ал.2 от Конституцията на Република България.Решението е неприсъствено, не подлежи на обжалване и е влязло в законна сила на 13.03.2018 г.", "date": "2018.03.14", "title": "Съдът забрани сдружение, дарило 100 хил. евро на ДОСТ"}
{"url": "https://offnews.bg/razsledvane/skandalen-arhitekt-e-glavniat-proektant-na-ustrojstvenia-plan-na-aiazm-676656.html", "text": "Бивш митнически инспектор с диплома за висше образование от УАСГ, придобита по странен начин след два неуспешни опита да завърши други университети, е главният проектант на Подробния устройствен план-план за регулация и застрояване на парка \"Аязмото\" (официално „Митрополит Методий Кусев“) в Стара Загора. Това показва документът, с копие от който OFFNews разполага.В него се посочва, че главният проектант е арх. Александър Симеонов Кирев. Изпълнител на проекта е ДЗЗД  \"ТРЕЙСПРОЕКТ\", чийто управител е съпругата на Кирев - Даниела Стефанова Запрянова. Възложител е община Стара Загора.Кой е Александър КиревРоденият в средата на 1965 г. Кирев беше герой на  заради начина, по който придобива висшето си образование.Той завършва техникум в Самоков, работи като митничар на летище София. Решава да се образова. Записан е за студент в УНСС през 1995/1996 учебна година в специалността \"Международни икономически отношения\" - задочно, платено обучение, показва справка, изпратена през 2012 г. от ректора проф. Стати Статев до OFFNews. Влиза с изпит по руски с резултат \"Зачита се\". Средният успех от първата година на следването му е 3.538, а от втората - 3.40, става ясно също от справката.Кирев прекъсва обучението си в УНСС на 24 ноември 1998 г., когато е третокурсник, \"поради слаб успех\".Кирев не взема изпитите си в следващите почти 5 години и е изключен от УНСС на 23 април 2003 г. Не прави опит да възстанови чрез изпит загубените студентски права и не се записва отново в икономическия университет.По думите на бившия митничар, той се записва и в Техническия университет, където впоследствие също губи студентски права. В интервю за OFFNews Кирев казва, че се явява на изпит по математика през 2004 г. и ги възстановява. Това отваря вратата за прехвърлянето му в Университета по архитектура, строителство и геодезия (УАСГ). Не започва от първи курс, а направо от трети в специалността \"Геодезия\". По този повод Кирев обяснява, че деканът решил така: \"Деканът, който има право да определя курса на обучение, предложи да ме запише в трети курс, защото съм учил всички фундаментални дисциплини – математика,...\".Впоследствие решава да се прехвърли в друга специалност - \"Урбанизъм\", а мотивите си обяснява така пред OFFNews:\"Имах други интереси, в областта на устройственото планиране – с това се занимавах. Аз се занимавам от 1995 г. с този бизнес и това, че не съм имал образование не означава, че не мога да имам фирма и не мога да бъда мениджър\".В един момент преподавателите доц. Георги Калушев и доц. Веселин Дончев откриват, че в главната книга на УАСГ от тяхно име някой е писал оценки на Кирев, които те не са поставяли. Написаното е с един и същи почерк и химикал. Калушев и Дончев зачеркват оценките - тройка, три петици и шестица и пишат пет двойки. Подават и сигнал до ректора за подправяне на документа. Няма последствия.Те твърдят още, че върху тях е оказван натиск да пишат положителни оценки без изпит срещу обещанието, че Кирев ще им уреди възлагането на големи проекти. Не всички склоняват и са заобиколени. Комисия, назначена от декана, изпитва Кирев. Той е допуснат до дипломна защита. Получава \"отличен\".Пред OFFNews Кирев твърди, че преподавателите, които са ги задраскали и са му написали двойки, \"си позволяват най–безобразно да подправят официален документ\".Той казва още: \"През 2010 година има проверка на Министерството на образованието по тоя въпрос. Има проверка и на прокуратурата. И двете проверки, прокуратурата излиза с постановление, че няма извършено престъпление, тъй като не може да има извършено престъпление – знаете, че университетите имат автономия, а Министерството на образованието излиза със становище, че моето завършване е напълно редовно и законно\".Кирев продължава да се образова. Има диплома за магистърска степен по специалността \"Регионално развитие и политика\" от Софийския университет.", "date": "2018.03.14", "title": "Скандален архитект е главният проектант на устройствения план на Аязмото"}
{"url": "https://offnews.bg/sviat/s-taen-vot-bundestagat-izbira-merkel-za-novia-star-kantcler-na-germani-676674.html", "text": "С таен вот Бундестагът избира днес новия канцлер и кабинет на Германия. Очаква се Ангела Меркел и министрите ѝ да бъдат избрани с гласовете както на нейния консервативен блок ХДС/ХСС, така и на социалдемократическата партия, бъдещият коалиционен партньор в правителството, съобщава БНР.За да бъде избрана, Меркел трябва да събере 355 гласа от общо 709 депутата в Бундестага. Бъдещата управляваща коалиция разполага с 399 депутатски места.170 дни след парламентарните избори Германия най-накрая ще има ново правителство. Това стана възможно след подписването в понеделник на коалиционния договор между консерваторите на Меркел и социалдемократите на Шулц.Опитите за съставяне на нов кабинет, четвърти по ред под ръководството на Ангела Меркел, преминаха през неуспешни преговори на канцлера с либералите и зелените и сериозни изпитания за социалдемократите, които едва след допитване до партийните членове, решиха да подновят голямата коалиция в Берлин.Вицеканцлер в четвъртия кабинет на Меркел ще бъде финансовият министър Олаф Шолц - новият председател на социалдемократите, който обеща да продължи политиката на строга финансова дисциплина на своя предшественик Шойбле.Новият вътрешен министър от Християнсоциалния съюз Хорст Зеехофер вече даде заявка, че ще следва рестриктивна политика спрямо мигрантите, а Германия ще репатрира всички, които нямат основание за искане на закрила в страната.", "date": "2018.03.14", "title": "С таен вот Бундестагът избира Меркел за новия стар канцлер на Германия"}
{"url": "https://offnews.bg/tehnologii/mobilno-prilozhenie-shte-razpoznava-nelegalen-barkod-676688.html", "text": "По време на среща между местния бизнес и регионалните власти в Казанлък ръководителят на Българската търговско-промишлена палата Цветан Симеонов представи новото безплатно мобилно приложение \"БГ Баркод\", съобщи Прес тв.Приложението ще позволява на потребителите да проверят всеки един български продукт дали е обозначен с легален баркод. Клиентът ще може също така да се запознае със съдържанието на храните.Мобилното приложение ще има опция за сигнализиране на отговорните институции, ако потребителят установи, че стоката е нерегламентирана.", "date": "2018.03.14", "title": "Мобилно приложение ще разпознава нелегален баркод"}
{"url": "https://offnews.bg/obshtestvo/novite-kameri-na-kat-snimat-po-trima-narushiteli-navednazh-676678.html", "text": "Новите преносими камери срещу високата скорост, всяка от които струва 30 хиляди евро, вече са на пътя. Едно от най-големите техни предимства е, че работят прекрасно в няколко ленти и може да заснемат едновременно двама или трима нарушители, показва репортаж на bTV.„Досега снимките с повече от един автомобил ги смятахме за невалидни, тъй като не можехме да докажем кой от тях е с превишена скорост”, обясни Росен Рапчев, началник сектор „Контрол на пътното движение” към Главна дирекция „Национална полиция”.По думите му за миналата година от стационарни и мобилни камери са заснети общо 490 000 нарушения. От тях близо 97 000 са били невалидни поради това, че не можем да установим кой автомобил е нарушителят, посочи Рапчев. Това обаче се променя с новите устройства.Камерите разпознават регистрационните номера – както български, така и чужди. Много по-лесна е последващата обработка на нарушенията, допълни Рапчев.Камерата може да бъде монтирана както отстрани на пътя, така и на мостове. Устройството може да работи минимум 5 часа.След приключване на работата чрез инсталирана в устройството сим карта данните се изпращат в централната база данни в МВР. „Няма възможност за манипулация, полицаят не сваля ръчно нарушенията, те се изпращат автоматично”, подчерта Рапчев.„И при дъжд, и при сняг работят прекрасно, дори при по-слаба видимост също разпознават добре регистрационните номера”, увери той.Новите камери няма да могат да се засичат от антирадарите, уверяват още от полицията.", "date": "2018.03.14", "title": "Новите камери на КАТ снимат по трима нарушители наведнъж"}
{"url": "https://offnews.bg/tenis/grigor-dimitrov-ima-hubavi-spomeni-ot-maiami-676675.html", "text": "Най-добрият ни тенисист Григор Димитров сподели, че има много хубави спомени от турнира от сериите Мастърс в Маями, в който българинът ще участва следващата седмица.\"Всъщност се справих доста добре, това бе една от първите ми големи победи. Харесвам турнира, имам и много спомени, когато играех при младежите – спечелих Orange Bowl. Така че имам добри моменти\", каза той. В крайна сметка Димитров няма кой знае какви успехи в Маями. През 2012 г. е едно от най-добрите му представяния, когато побеждава Бердих в третия кръг, но губи от Янко Типсаревич на осминафиналите.26-годишният талант от Хасково не е в най-добрата си форма, след като допусна две загуби на старта в последните два турнира, на които участва.", "date": "2018.03.14", "title": "Григор Димитров има хубави спомени от Маями"}
{"url": "https://offnews.bg/sviat/sasht-mogat-da-sazdadat-svoi-kosmicheski-vojski-zaiavi-tramp-676679.html", "text": "Съединените щати трябва да създадат свои собствени , заяви президентът Доналд Тръмп, цитиран от Асошиейтед прес и ТАСС.Той направи тази импровизирана забележка, говорейки пред войници във военновъздушната база на морската пехота \"Мирамар\" в югозападния щат Калифорния.\"В моята нова национална космическа стратегия космосът е признат за зона за военни действия, както земята, въздухът и морето. Ние дори може да се сдобием с космически сили\", каза Тръмп.Президентът на САЩ призна, че първоначално не се е отнасял сериозно към тази идея, но впоследствие осъзнал, че това е \"отлична идея\", която може би трябва да бъде реализирана.Според експерти обаче е необходимо Съединените щати да отдадат приоритет на укрепването на разузнаването и киберсигурността. Създаването на космически войски освен това би изисквало сериозни преобразувания във въоръжените сили и огромни разходи.В момента за космическата военна програма на САЩ отговарят предимно военновъздушните сили. През последните години те провеждат тестови полети на безпилотен космически самолет.Професорът от Масачузетския технологичен институт по астронавтика Дейна Нюман, бивш заместник-ръководител на НАСА, обаче заяви, че предпочита космосът да остане колкото се може по-мирно пространство. \"Космосът е за изследвания и за напредък на човечеството. Трябва да се поучим от нашите грешки на Земята и да запазим Космоса мирен\", призова тя.", "date": "2018.03.14", "title": "САЩ могат да създадат свои космически войски, заяви Тръмп"}
{"url": "https://offnews.bg/bojni/antani-dzhoshua-se-podigra-s-edin-ot-kandidatite-za-titlata-676681.html", "text": "Световният шампион в тежката категория на професионалния бокс Антъни Джошуа се подигра на ударите, които използва неговият потенциален противник на ринга Дионтей Уайлдър.\"Стилът на Паркър е много по-ефективен и хладнокръвен от този на Уайлдър. Ударите на Дионтей напомнят на мелница.Когато Паркър атакува, левият може и да не достигне до целта, но десният попада точно там. В повечето случаи съперниците му изпадат в нокаут\", каза Джошуа.Очаква се двамата да се бият към края на годината. Преди това Антъни ще има много сериозно изпитание с непобедения световен шампион Джоузеф Паркър.", "date": "2018.03.14", "title": "Антъни Джошуа се подигра с един от кандидатите за титлата"}
{"url": "https://offnews.bg/medii/git-proveriava-zabaveni-zaplati-v-bi-aj-televizia-676680.html", "text": "Главната инспекция по труда се е самосезирала по публикации в медиите за това, че в новопродадената телевизия BiT има забавени заплати. До момента в агенцията няма постъпили сигнали от работници и служители на телевизията.При проверката, освен за неизплатени възнаграждения, ще се проверява и дали към момента на прехвърлянето на дружеството собствениците са имали задължения към работещите в телевизията, съобщават от ГИТ. Това зависи от факта дали възнагражденията за януари са били дължими тогава. Ако се установи, че дружеството е прехвърлено в нарушение на закона – на базата на подадена от бившите собственици декларация с невярно съдържание за липса на задължения, ИА ГИТ ще се възползва от правомощията си да информира прокуратурата.Телевизията бе  в началото на февруари, а на 9 февруари, с встъпването на новата управа, всички предавания без новините бяха спрени.Очаква се новата програмна схема на BiT да тръгне към средата или края на март. Засега плановете са в нея да има голям дневен блок, от 9 до 17 ч. В него може да влязат и елементи от някои от досегашните публицистични предавания - \"еМисия България\" и \"Код 11-13\".Според вече обявените намерения на новия собственик Миро Янев, BiT ще се развива като интерактивна телевизия, насочена към по-младата аудитория.", "date": "2018.03.14", "title": "ГИТ проверява забавени заплати в Би Ай Телевизия"}
{"url": "https://offnews.bg/politika/spetcialna-komisia-v-parlamenta-shte-proveriava-sdelkata-za-chez-676677.html", "text": "Депутатите създадоха временна комисия за установяване на всички факти и обстоятелства около продажбата ЧЕЗ. Тя обаче ще се занимава и с приватизацията на дружеството. Предложението за създаването на комисията беше на БСП, а от ГЕРБ го подкрепиха \"за да излезе цялата истина и да спрат спекулациите\". Първоначалното предложение на социалистите беше временната комисия да се занимава само с продажбата на ЧЕЗ, но депутатите приеха предложението на управляващите тя да провери и приватизацията. Комисията ще работи в срок от 1 месецКомисията за ЧЕЗ се състои от по трима депутати от всяка парламентарна група. За председател на временната комисия беше избран социалистът Жельо Бойчев. От БСП в комисията влизат и Крум Зарков и Таско Ерменков.Представителите на ГЕРБ пък ще са Делян Добрев, Валентин Николов и Димитър Лазаров, а на \"Обединените патриоти\" - Петър Петров, Николай Александров и Александър Сабанов.Членовете на комисията от ДПС са Рамадан Аталай, Сергей Кичиков и Елхан Кълков. От „Воля“ пък - Полина Цанкова, Албена Найденова и Пламен Христов. ", "date": "2018.03.14", "title": "Специална комисия в парламента ще проверява сделката за ЧЕЗ"}
{"url": "https://offnews.bg/obshtestvo/za-17-mln-lv-tolkova-praviat-remont-na-remonta-na-largoto-676684.html", "text": "Столичното Ларго, което е един от символите на София, заключен около \"триъгълника на властта\", се разпада. За това алармираха от \"Спаси София\". Абсолютен позор е, че беше допуснато точно там да има некачествено и мърляво строителство, както и липса на поддръжка. Счупени и паднали плочки, извадени павета, счупени стъкла, разпадащи се клоцове и неработещо от месеци осветление са логичният резултат от проект, сбъркан из основи. За съжаление проблемите не са само на горното ниво, но и под куполите - същите, които вместо да са символ на пространството, са неосветена досадна преграда за малкото осмелили се да минат през площада. При положение, че обектът е с 10 годишна гаранция, питаме и Министерство на културата, което е възложител по договора, колко пъти и дали въобще някой е изисквал нейното активиране? Питаме и дали са наложени 20-те % неустойка за некачествено строителство или и това си е останала просто досадна подробност в договора?, пишат в профила си във Фейсбук от неправителствената организация.Пред bTV във вторник министърът на културата Боил Банов коментира, че \"всичко е възможно\". Изграждането на комплекса се случи с европейски средства и вече е ремонтирано веднъж за близо 17 млн. лв. По думите му е нормално при ремонт, някоя \"отводнителна система да дефектира\".\"Ние от месеци се занимаваме с този проблем, не е въпросът просто да подменим една или друга плочка. Те са поставени върху отводнителна система, която явно някъде дефектира. Така че чакахме топлото време. Непрекъснато съм в кореспонденция с фирмата изпълнител, всичко това е в гаранция\", обясни Банов. По думите му тече гаранционен срок, така че новият ремонт няма да натовари допълнително данъкоплатците. В понеделник столичният кмет Йорданка Фандъкова съобщи във \"Фейсбук\", че няма да приеме обекта, докато от МК не направят ремонт. През февруари столичните общинари взеха решение да стопанисва Ларгото.", "date": "2018.03.14", "title": "За 17 млн. лв. толкова: Правят ремонт на ремонта на Ларгото"}
{"url": "https://offnews.bg/112/pozhar-v-arsenal-edin-rabotnik-zagina-drug-e-ranen-obnovena-676685.html", "text": "Един човек е загинал и един е обгорял при възпламеняване в завод 3 на „Арсенал” в Казанлък, съобщи БГНЕС.Към мястото на инцидента са насочени пожарни, линейки и полиция.Вътрешният министър Валентин Радев обясни пред журналисти, че е възможно да има трети пострадал, но информацията не е сигурна. Първоначалната информация беше, че става дума за взрив, но според Радев е имало само пожар.По думите му инцидентът е станал в помещение, където не би трябвало да има хора. Там се е запалила бъркалка, която се  управлява дистанционно.\"Те са били вътре двамата, не е трябвало да са там. Съгласно технологията и мерките за безопасност е трябвало да бъдат отвън. Защо са били вътре сега тепърва ще става ясно, но са нарушили технологичната дисциплина. Няма взрив. Сместа се е запалила, тя е особена - димна, на барутна основа. Обгорила ги е, обясни вътрешният министър.Вътрешният министър е говорил лично с директора на завода, за да се информира за случая.Преди две години взрив в завода също взе жертви.Очаквайте подробности!", "date": "2018.03.14", "title": "Пожар в Арсенал: Един работник загина, друг е ранен (обновена)"}
{"url": "https://offnews.bg/kultura/spechelete-dva-bileta-za-naj-goliamoto-stendap-komedi-shou-v-zala-1-na-676693.html", "text": "Днес стартира новата игра на OFFNews и , в която подаряваме на нашите читатели два билета за най-голямото стендъп комеди шоу в зала 1 на НДК на 1 април. Тогава най-добрите български комедианти ще изпълнят залата за шоу, което ще продължи над два часа. Преди да стъпят на култовата сцена в Двореца на културата, комедиантите не  и  ще обиколят страната. Това ще е първото по рода си . За да участвате в играта, трябва да отговорите правилно на въпроса:През кои градове ще премине турнето на комедиантите преди зала 1 на НДК? Отговорите поставете като коментар под тази публикация. Победителите ще обявим на 28-ми март. Наградите са цели три: 1. Два билета за шоуто в НДК2. Два билета за The Comedy Club Sofia 3. Два билета за The Comedian Важно: Като коментирате с вашия профил, важно е имейлът, който ползвате, да е реален, за да се свържем с вас и да ви обясним как да си вземете наградата. ", "date": "2018.03.14", "title": "Спечелете два билета за най-голямото стендъп комеди шоу в зала 1 на НДК"}
{"url": "https://offnews.bg/politika/balgaria-dava-200-000-evro-za-bezhantcite-ot-siria-676694.html", "text": "Министерският съвет прие решение за отпускане на 200 000 евро като вноска в Регионалния доверителен фонд на Европейския съюз в отговор на сирийската криза, известен още като Фонд „Мадад“.Чрез него се подпомагат бежанците от гражданската война в Сирия, най-вече тези, които са се устроили временно в съседните държави – Турция, Ливан, Йордания, Ирак.Към края на 2017 г. във фонда са внесени 1,409 млрд. евро, като 106 млн. евро е доброволният принос от държавите членки на ЕС. Европейската комисия отчита, че фондът е финансирал програми на обща стойност 1,213 млрд. евро. От тях 40% са насочени към бежанците в Турция, 28% - към Ливан, 17% - към Йордания, 9% - към Ирак. Разходите, свързани с изпълнението на решението, се осигуряват в рамките на одобрените със Закона за държавния бюджет средства за официална помощ за развитие и хуманитарна помощ по бюджета на Министерството на външните работи.", "date": "2018.03.14", "title": "България дава 200 000 евро за бежанците от Сирия"}
{"url": "https://offnews.bg/politika/petkova-iznenadana-ot-reaktciata-na-chez-biznes-sredata-v-balgaria-e-676673.html", "text": "Енергийният министър Теменужка Петкова коментира, че \"силно изненадана\" от  на Вацлав Пачеш, шеф на Надзорния съвет на ЧЕЗ, който заяви, че българският премиер и \"хората около него\" не искат чешката компания да работи в България. Пред Нова тв Петкова каза, че бизнес средата в страната е \"изключително добра\" и българската държава по никакъв начин не създава условия, с които да поставя инвеститорите в страната в неблагоприятна ситуация. \"Ако колегата в ЧЕЗ има предвид това, че той е проверяван от контролни органи, от регулатора, не бива да се поставя по този начин въпросът\", заяви министърката.Тя е категорична, че \"Натиск от правителството няма, никога е нямало и няма да има\". \"Тук никой не трябва да се обижда, че българските контролни органи си вършат работата\", заяви Петкова.По думите ѝ сделката с ЧЕЗ от чисто икономическа се превърнала в политическа тема. Относно покупката на електроразпределителното дружество и влизането на държавата в сделката, тя каза, че \"всичко е въпрос на анализ, който да даде представа за отделните варианти\". Тя обаче допълни, че държавата няма намерение да помогне на \"Инерком\" финансово за осъществяване на сделката.В момента правните отдели на три министерства правят анализ на ситуацията и това как държавата може да влезе в сделката. Засега обаче не било ясно каква е най-високата цена, която е склонна да плати държавата, ако чешката страна позволи България да участва в продажбата.\"Най-важното е да се запази националният интерес и да се гарантира по най-добрия начин сигурността на страната. Тогава ще се обсъдят и отделните варианти за една такава сделка\", каза Петкова.Тя коментира изказването на президента, който обяви, че ще свика Консултативния съвет за национална сигурност (КСНС) във връзка със сделката. Той заяви, че правителството трябва да даде обяснение каква е схемата на финансиране на сделката за ЧЕЗ и по какъв начин сделката е получила.„Не съм съгласна с изказването му (), че правителството трябва да даде отговор за финансирането на сделката. То няма как да даде такъв отговор, тъй като не е участвало в процедурата. Чешката държава продава едни свои активи, които се намират в България. Не е работа на държавата да дава отговори как е структурирано финансирането”, на мнение е Петкова.\"Инерком\" няма нищо против държавата да участва. Всичко е въпрос на анализ, който да ни даде отделните варианти, които съществуват. Най-важното е да гарантираме енергийната сигурност на страната. Държавата няма как да помогне на г-жа Върбакова. Тя не може да поема такива ангажименти да финансира подобна сделка\", добави министър Петкова.", "date": "2018.03.14", "title": "Петкова изненадана от реакцията на ЧЕЗ, бизнес средата в България е изключително добра"}
{"url": "https://offnews.bg/politika/pravitelstvoto-obsazhda-upravlenieto-na-iazovirite-676671.html", "text": "Министерството на икономиката трябва да предложи поправки в закона, според които язовирите, за които общините не могат да се грижат, да бъдат прехвърлени за грижа към държавата.След извънредно заседание на министерския съвет в събота премиерът Бойко Борисов обяви, че нужни превантивни мерки, свързани с по-ясно управление и категоризация на 7-те хиляди язовира в страната.Повод за събирането на министрите беше критичната ситуация в община Хайредин, последвана от бедственото положение в Брегово, което още е в сила.Идеята на промените е държавата да поеме управлението на язовирите в районите, където общините не могат да се справят.Министърът на икономиката Емил Караниколов смята, че държавна структура или отделна комисия трябва да се занимава с язовирите и това ще бъде разписано в спешните законови поправки в Закона за водите, които днес се очаква да бъдат представени за обществено обсъждане.", "date": "2018.03.14", "title": "Правителството обсъжда управлението на язовирите"}
{"url": "https://offnews.bg/politika/politcejski-shef-uniformenite-ne-dostigat-zashto-da-ne-vpregnem-200-676672.html", "text": "Ресурсите, които са в ръцете на държавата и които са в ръцете в частните охранителни фирми са различни. Около 200 хил. души са ангажирани в този бизнес и това може да се включи в охраната на имуществото на хората.Този коментар направи директорът на Главна дирекция \"Национална полиция\" Христо Терзийски по повод . Текстове от него бяха дадени на Конституционния съд от  и от главния прокурор Сотир Цацаров заради въвеждането на нов лиценз за охрана на урбанизирани територии, което на  в ръцете на частни охранителни фирми. Пред Нова тв главен комисар Христо Терзийски обясни, че полицията е с ограничен ресурс, въпреки че миналата година били назначени 1200 души именно за охраната имущество в населени места, където битовата престъпност е най-голяма. Увеличен е и щатът в Жандармерията, но служителите пак не достигат, обясни Терзийски.\"Основният ни ангажимент е председателството на Съвета на Европа, където са включени много сили. В неделя ще трябва да командироваме служители от страната. На фона на 200 хил. души ресурс в частните охранителни фирми - нека да го ползваме, нека да го впрегнем\", коментира още Терзийски.Той обясни, че не вижда голям проблем със закона, но така или иначе полицията е длъжна да го прилага. ", "date": "2018.03.14", "title": "Полицейски шеф: Униформените не достигат, защо да не впрегнем 200 хил. частни охранители"}
{"url": "https://offnews.bg/112/mutri-biha-shofior-v-boiana-676670.html", "text": "Полицията в София задържа четирима души заради нападение и побой над шофьор след катастрофа. Всички арестувани са с криминални регистрации и известни на МВР, съобщава БНР.Инцидентът се разиграл, след като шофьорът се блъснал с колата си в джипа, в който се возили четиримата биячи. Сценката се разиграла в столичния квартал \"Бояна\".След това мъжете са накарали пострадалия да опише в двустранния протокол на инцидента, че той е виновен за случилото се. Малко по-късно пребитият човек е подал сигнал в полицията, а патрули на СДВР са арестували четиримата нападатели.Пред \"Хоризонт\" източници от МВР потвърдиха, че единият от задържаните е известният Атанас Георгиев по прякор \"Гаргата\", който преди време беше арестуван заради подозрения за участие в групово изнасилване. По-късно той беше освободен.Полицията в София издирва свидетели на инцидента тази вечер.", "date": "2018.03.14", "title": "Мутри биха шофьор в Бояна"}
{"url": "https://offnews.bg/sviat/pochina-stivan-hoking-676669.html", "text": "Британският астрофизик Стивън Хокинг почина днес на 76-годишна възраст, съобщиха децата му в комюнике, цитирано от Франс прес и БТА.\"Ние сме дълбоко опечалени от смъртта на нашия любим баща. Той беше велик учен и изключителен човек, чиято работа ще живее още много години\", пишат децата му Люси, Робърт и Тим в текста, публикуван от британската агенция Прес асосиейшън. Стивън Хокинг е роден на 8 януари 1942 година в Оксфорд. Като студент Стивън изявява желание да учи математика, но тъй като тя не се е изучавала в неговия колеж, той записва да учи физика, след това отива в Кейбридж да учи космология. Стивън Хокинг работи по основните закони, движещи Вселената. Заедно с Роджър Пенроуз той показва, че времето и пространството, събрани в едно от Общата теория на относителността (ОТО) на Айнщайн, имат начало в Големия взрив и край в черните дупки. Този резултат показва необходимостта от обединение на ОТО и квантовата теория. Едно от следствията на едно такова обединение е откритието на Хокинг, че черните дупки не би трябвало да са съвсем черни, а да излъчват определен вид лъчение докато изчерпят енергията си и изчезнат. Това явление е кръстено по-късно на негово име – лъчение на Хокинг. Друго негово откритие е, че Вселената няма граници, но има краен размер във време-пространството.Професор Хокинг е диагностициран с амиотрофична латерална склероза (АЛС) малко след като навършва 21-годишна възраст. Болеста бързо го приковава на инвалидна количка и от 1985 година той използва специален апарат, който се усъвършенства все повече, за да може да общува с околните. Лекарите му предричат кратък живот, но сега той е най-дълго живелият човек с такава болест.До 2009 година Стивън Хокинг е Лукасов професор по математика на Кеймбриджкия университет, длъжност заемана в началото от Исак Нютон.Има няколко издадени научно-популярни книги, най-известната от които е „Кратка история на времето“. Участва в няколко филма и дори в сериали. В „Стар Трек: Следващото поколение“ и „Теория на големия взрив“ играе самия себе си.Още: \"\", \"\", \"\", \"\", \"\", \"\", \"\"", "date": "2018.03.14", "title": "Почина Стивън Хокинг"}
{"url": "https://offnews.bg/obshtestvo/na-4-mesta-v-stolitcata-niama-da-imat-voda-676600.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Заради подмяна на спирателни кранове до метростанция „Вардар“, жк. „Света Троица“, се налага спиране на водоподаването от 09:00 до 21:00 часа на жк. „Илинден“ - бул. „Вардар“, бул. „Александър Стамболийски“ , бул. „Константин Величков“ и бул. „Тодор Александров“, кв. „Гевгелийски“ - бул. „Вардар“ , бул. „Царица Йоанна“ и ул. „Богданци“.Във връзка с подмяна на спирателни кранове на ул. „Лелинска чука“, жк. „Красно село“, се налага спиране на водоподаването от 10:00 до 20:00 часа на бул. „Братя Бъкстон“, ул. „Ладога“, ул. „Лелинска чука“, ул. „Иван Йончев“. Подмяна на сградно водопроводно отклонение на ул. „Ангел Маджаров“, кв. „Челопечене“, се налага спиране на водоподаването от 10:00 до 14:00 часа на кв. „Челопечене“. Изграждане на сградно водопроводно отклонение на ул. „Никола Караджов“, кв. „Подуене“, налага спиране на водоподаването от 10:00 до 14:30 часа в района на:ул. „Никола Караджов“. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.", "date": "2018.03.14", "title": "На 4 места в столицата няма да имат вода"}
