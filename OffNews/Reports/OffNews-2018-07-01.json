{"url": "https://offnews.bg/sviat/retcidivist-izbiaga-ot-frenski-zatvor-s-helikopter-683611.html", "text": "Обирджия рецидивист избяга от затвор във Франция с хеликоптер, предаде Франс прес. Инцидентът е станал днес сутринта в затвора в град Ро в департамента Сен-е-Марн, югоизточно от Париж, съобщава БНТ.Бягството на рецидивиста Редуан Фаид е станало само за няколко минути, като по време на него той е получил подкрепа от \"тежковъоръжени мъже\", уточнява източник близък до разследването.При бягството не е бил ранен никой, нито пък някой е бил взиман за заложник.Редуан Фаид вече избяга от затвора през 2013 г. Тогава той бе в затвор в Лил-Секеден в Северна Франция. Фаид се укриваше от властите в продължение на 45 дни, преди да бъде заловен. Редуан Фаид излежава 25-годишна присъда за редица престъпления, сред които и въоръжен грабеж през 2010 г. на кола за инкасо. Тогава при престрелка с полицията загина общински полицай.", "date": "2018.07.01", "title": "Рецидивист избяга от френски затвор с хеликоптер"}
{"url": "https://offnews.bg/futbol/harvatia-preodolia-datskia-blok-s-duzpi-i-e-na-mechtan-1-4-final-s-rus-683618.html", "text": "Хърватия победи Дания след изпълнение на дузпи и се класира за четвъртфиналите на Мондиал 2018. Решителната дузпа на стадиона в Нижни Новгород отбеляза Иван Ракитич, а вратарят на хърватите Даниел Субашич хвана три удара на датчаните от бялата точка.Редовното време завърши 1:1, Модрич изпусна да реши мача от бялата точка в продълженията и така се стигна до дузпите. При тях \"ватрените\" бяха по-точни и победиха с 3:2. Драмата започна със звездата на датчаните Ериксен, който би силно, но Субашич спаси по фантастичен начин. Първи за хърватите изпълни влезлият на мястото на Манджукич Милан Бадел, но ударът му бе лек и Шмайхел хвана топката. При вторите дузпи Кяер би неспасяемо в горния десен ъгъл - 1:0 за Дания. Кръмарич би технично и изравни. След това Крондели финтира вратаря и вкара. Тогава дойде ред на Лука Модрич, който трябваше да покаже здрава психика след пропуска си продълженията и с малко късмет вкара за 2:2. Ласе Шоне би лошо и Субашич хвана втора дузпа на датчаните. След него и Йосип Пиварич с левия крак даде знак на Шмайхел и вратарят отново спаси. При петите дузпи Йоргенсен би в центъра на вратата и Субашич спаси с крак трета дузпа на съперника. След това Иван Ракитич би хладнокръвно в обратния ъгъл и изпрати Хърватия на мечтан четвъртфинал срещу Русия.В редовното време срещата завърши 1:1. Датчаните откриха с най-бързия гол на турнира още в първата минута. Удар на Йоргенсен от близка дистанциия мина под краката на няколко защитници и излъга вратаря Субашич. Хърватите реагираха бързо. Три минути по-късно Марио Манджукич се възползва от лошо изчистена топка в пеналта и с десния крак преодоля Шмайхел. Това е и най-бързата размяна на голове в историята на световните първенства.Ранните голове пообъркаха игровия план на хърватите, които до края на редовното време не успяха да наложат добре познатия си стил на трайно владеене на топката, гарнирано с бързи атаки.Датчаните очаквано заложиха на здрав блок в защита и опасни контраатаки. Малкото голови положения дойдоха след далечни удари, които или излизаха в аут или не бяха много трудни за класните вратари на двата тима.Най-интересното в първото продължение бяха трийсетметровите тъчове, които хвърляше датчанинът Кнудсен, когато топката напускаше терена в близост до наказателното поле. Хърватските защитници обаче внимаваха и не оставиха шанс за положения при тези своеобразни съперникови центрирания. Пет минути преди края на второто продължение Хърватия получи право да изпълнява дузпа за фаул срещу Анте Ребич, който вече бе излъгал вратаря и бе спънат на десет метра преди голлинията. Лука Модрич, който изведе Ребич в тази голова ситуация застана зад топката но би слабо и Шмайхел спаси.След това дойдоха дузпите, при които Субашич, Кръмарич, Модрич и Ракитич се справиха с датския блок и дори отличният Шмайхел не успя да спре ватрените към следващия кръг на Мондиал 2018.Вратарят на хърватите Даниел Субашич бе понесен от своя съотборник Домагой Вида след края на драмата с дузпите, в които стражът на Монако имаше решителна роля. Той за пореден път показа тениската с която е играл под екипа си. На нея е снимката на неговия приятел Хървое Чустич, с когото играят заедно в юношите и мъжете на Задар. Преди десет години в мач от местното първенство срещу Цибалия при едно единоборство на страничната линия Чустич удря главата си в бетонния подстамент на трибуната и ден по-късно умира от тежка мозъчна травма. Субашич носи тениската с неговия лик в най-важните мачове от кариерата си, показвайки на всички, че не е забравил за своя приятел, който губи живота си на терена в този нелеп инцидент едва на 24 години. След геройските му спасявания тази вечер цял свят ще види ще се запознае с историята на това приятелство, по-силно от смъртта.Големият успех на националния отбор предизвика отдавна невиждана еуфория и огромна радост в цяла Хърватия, която дълго ще помни нощта, в която \"ватрените\" се класираха за четвъртфинал на световно. ", "date": "2018.07.01", "title": "Хърватия преодоля датския блок с дузпи и е на мечтан 1/4-финал с Русия"}
{"url": "https://offnews.bg/obshtestvo/tokat-poskapva-s-nad-2-parnoto-sredno-sas-7-33-na-sto-683596.html", "text": "Токът поскъпва средно с 2,03% от днес, каза председателят на Комисията за енергийно и водно регулиране Иван Иванов след закрито заседание на КЕВР. За ЧЕЗ цената на електрическата енергия ще се повиши с 1,75 %, за EVN с 1,82 % и за „Енерго-про“ с 2,78 на сто, уточни той.Средното повишение на цената на топлинната енергия е 7,33 %. За „Топлофикация – София“ това повишение е 7,46 %, за „ЕВН БългарияТоплофикация“ – Пловдив то е 0, 94 %, и за „Веолия Енерджи Варна“ ЕАД – повишението е 4, 89 %“, съобщи още Иванов. Най-голямо е увеличението на цената в Плевен - с 15,19% и в Бургас - 17,12 на сто.Решението на КЕВР е на база цената на природния газ, която скочи с 10,81%, поради повишение на цената на суровия петрол и неговите деривати на световните пазари.„Увеличение за крайните потребители на природен газ, независимо дали се касае за бизнес, или битови потребители ще бъде в рамките на 6,5 %. Това е така, защото другите компоненти в тази цена – цените за капацитет и пренос и съответни такси, практически не се променят“, коментира Иванов. Междувременно протестиращите граждани пред сградата на КЕВР блокираха движението на бул. „Княз Александър Дондуков“. Недоволството е подкрепено и от председателя на Градския съвет на БСП – София Калоян Паргов и общински съветници от левицата.", "date": "2018.07.01", "title": "Токът поскъпва с над 2%, парното средно със 7,33 на сто"}
{"url": "https://offnews.bg/futbol/ribolovat-pomaga-na-kavani-da-vkarva-683616.html", "text": "Едисон Кавани е роден в Салто – град, който се намира на 500 км от столицата Монтевидео на брега на река Уругвай, която разделя родината му от Аржентина. Някога неговият баща бил футболист на един от местните отбори, а след това започнал да работи във фирма, която поддържала пътищата, но в свободното си време неизменно се озовавал на реката – Луис Кавани обожавал риболова и винаги взимал със себе си не само въдиците с такъмите, но и сина си.Синът пораснал, заминал за Италия, а оттам се преместил във Франция, но риболовът завинаги останал любимото му хоби. Щом се върне в Салто, той отива с баща си на реката. „Риболовът ме успокоява, позволява ми да се изключа от заобикалящия свят. Освен това тя ми помага да като нападател – тренирам погледа си. Когато ловиш риба, най-важно е да следиш за ситуацията и да избереш момента за атака, за засечка. Приблизително така, както е и на терена”.Когато Кавани взривяваше Серия А, играейки за Палермо, сицилианските фенове го бяха нарекли Матадора – заради впечатляващите му голове и ефектната външност, подобно на истинските матадори, които съчетават атлетизма с артистизма. Прякорът му лепнал, макар че от историческа гледна точка италианците все пак се били объркали: в Уругвай борбата с бикове била забранена още през1912 г., Кавани никога не се увличал по нея и не е играл в Испания. Качествата, които показва на терена по-скоро идват от риболова, отколкото от коридата.„Ти трябва да чакаш, да чакаш, да чакаш, а след това мигновено да действаш. Ти трябва да си готов за момента, когато настъпи времето за атака. И във футбола е така. В детските ми години не свързвах едното с другото, но когато поотраснах, разбрах, че тези навици са особено важни за нападателите, които искат да вкарват много голове”, разказва уругваецът в интервю за The Telegraph. Може би доста повече щеше да му отива прозвището „рибарят”, El Pescador.Кавани не е единственият нападател, който е фен на риболова и смята, че той помага на терена. Рекордьорът по голове на Световни Мирослав Клозе към края на кариерата си изкарваше по две-три седмици на езерата в Италия, Франция и Германия на лов за шарани. „Да вкарваш голове и да ловиш риба е почти едно и също. Трябва да умееш да чакаш, а след това да действаш в нужния момент. При това важно е през цялото време да запазиш спокойствие”, - Клозе даже използва същите думи като Кавани.Разбира се има легендарни играчи, които използват риболова само за психологическо възстановяване, особено след тежки или неуспешни мачове и турнири. А легендарният защитник на Евертън Тони Хибърт, който е поставил няколко рекорда в спортния риболов, не е вкарал нито един гол в 304 мача за клуба си. Навярно той никога не се е замислял, че може да използва тези навици на терена.", "date": "2018.07.01", "title": "Риболовът помага на Кавани да вкарва"}
{"url": "https://offnews.bg/112/dete-na-2-g-sred-zhertvite-na-trakia-7-godishno-e-v-bolnitca-sled-ka-683597.html", "text": "Три жени и дете на 2 години са загиналите при катастрофата на магистрала „Тракия“ тази сутрин. Семейство с дете на 7 години са приети в болница след сблъсъка. Лек автомобил „Фолксваген Транспортер“ се удари в товарен „Мерцедес 317“ и се обърна по таван. Двата автомобила са с турска регистрация. Участъкът, където стана трагичният инцидент, бе затворен за движение в продължение на часове и движението се осъществяваше по обходен маршрут.Ограничението вече е премахнато, на мястото обаче продължава оперативната работа на полицията. ", "date": "2018.07.01", "title": "Дете на 2 г. сред жертвите на Тракия, 7-годишно е в болница след катастрофата"}
{"url": "https://offnews.bg/112/zatvoriha-metrostantcia-serdika-zaradi-izostaven-bagazh-683615.html", "text": "Поради изоставен багаж временно са затворени за пътници метростанции \"Сердика\" 1 и 2, съобщиха от пресцентъра на Столична община.Влаковете ще преминават без да спират.Специализирани екипи извършиха проверка, която установи, че багажът е безопасен.Час по-късно графикът на влаковете беше възстановен и станция \"Сердика\" беше отворена за пътници.", "date": "2018.07.01", "title": "Затвориха метростанция Сердика заради изоставен багаж"}
{"url": "https://offnews.bg/obshtestvo/obshtinari-iahat-kolela-za-kef-maltcina-hodiat-na-rabota-s-tiah-snim-683582.html", "text": "Все пак успях да завърша, въпреки трудното трасе и авариралото колело. Това стана благодарение на един непознат, който беше преустановил участието си и ми предложи съвсем импулсивно собственото си колело. На финала разбрах, че си е тръгнал с уговорката организаторите да му върнат колелото. Благодаря ти, непознати приятелю! Ще те намеря, да знаеш.Това написа председателят на Столичния общински съвет Елен Герджиков на страницата си във фейсбук, след като стигна финала на колоездачната обиколка на Витоша 100км. От около 1400 участника той завърши в първите 700, въпреки че на 63-тия км го сполетя скъсано ухо на скоростите.  Шефът на столичните общинари кара колело редовно. Сред най-запалените фенове на придвижването на две колела е и заместникът му Николай Стойнев. Ако го попитате защо - \"Спомняте ли си Форест Гъмп - и там все го питаха човека защо тича...\", шегува се Стойнев. Не на шега обаче той върти педалите по 15-20 км всеки ден и често ходи с колело на работа. По планините не кара, само по велоалеи - където ги има в града, ли по вътрешнокварталните улици. Съветвам всички да избягват булевардите - по-безопасно и по-чисто е по малките улици, обяснява Стойнев. На работа с колело - макар и по-рядко от колегата си, идва и шефката на групата на ГЕРБ в СОС Малина Едрева. Тя изминава и по-кратко разстояние от дома си до работата на \"Московска\" 33 - не повече от 10 км в двете посоки. Само в града карам, уточнява Едрева, която спазва призивите да се слезе от колите и чрез метрото. Колоездачи в ГЕРБ са още: Анатоли Илиев, Борислав Борисов, Венета Серафимова, Веселин Милев, Зафир Зарков, Иван Илиев, Ивелина Джартова, Ирина Йорданова, Йордан Господинов, Лорита Радева, Михаела Иванова, Орлин Иванов и Силвия Христова. Много от тях - сред тях и съпругата на вътрешния министър Лорита Радева, признават, че се качват на велосипед рядко и то извън града. Не в София с колелото си се движи и Борислав Бориславов от СДС. От групата на Реформаторите само кандидатът за лидер на СДС д-р Антон Койчев не яха велосипед. Колоездачи са Радослав Абрашев, Прошко Прошков, Миглена Горанова, Стефан Марков, Иветка Петрова, Иво Божков, Марка Георгиева и Николай Толчев. Никой от тях обаче не ходи на работа на две колела. Патриотите пък са предимно фенове на фитнеса, не на колоезденето. Карлос Контера прави планински преход в почивните дни, а в делниците се придвижва основно пеш или с градския транспорт. Спортува във фитнес зала. Станчо Станков, Станил Станилов и Димитър Антов също, но се движат с колите си в София. Веросипедисти в БСП са Калоян Паргов, Николай Николов, Борис Цветков, Альоша Даков и Иван Таков. Всички в Група 5 караме, твърди Иван Велков. Венци Мицов обаче се включва: Е това как си го представяш с мен?", "date": "2018.07.01", "title": "Общинари яхат колела за кеф, малцина ходят на работа с тях (снимки)"}
{"url": "https://offnews.bg/offtopic/spajdarmen-ot-mali-zapochna-rabota-v-parizhkata-pozharna-683601.html", "text": "Прочулият се мигрант от Мали, , от днес вече е служител на пожарната във френската столица.Впечатляващото изкачване на сградата по време на индивидуалната му спасителна акция донесе на Мамудо Гасама му донесе не само френско жителство, но и работа.22-годишният малиец се появи на обща снимка с останалите му колеги в екипа на пожарната, която беше публикувана в Туитър в четвъртък.Смелата постъпка на Мамудо Гасама му донесе почести на най-високо ниво - френският президент Еманюел Макрон го покани в Елисейския дворец, където му връчи медал за проява на храброст и жертвоготовност. Пред Макрон малиецът разказа спомените си от случката: \"Не мислех за нищо. Просто се изкачих, а Бог ми помогна\". Той призна, че е почувствал страх, едва след като спасил детето. Тогава се разтреперил. Пред CNN младежът разказва, че попаднал на мястото на инцидента, тъй като по това време отивал за гледа футбол в близкия ресторант.\"Не мога да гледам страдащи деца\", казва той. \"Тогава просто скочих, видях кое е единствено възможното решение и с помощта на Бог изкачих сградата\". Бащата на спасеното 4-годишно дете е подведен под съдебна отговорност заради неглижиране на родителските си задължения. По време на инцидента той бил на пазар. Очаква се през есента да получи присъда по тези обвинения. ", "date": "2018.07.01", "title": "'Спайдърмен' от Мали започна работа в парижката пожарна"}
{"url": "https://offnews.bg/112/hvanaha-mladezha-kojto-izbiaga-ot-rajonnoto-vav-vratca-683599.html", "text": "Полицията във Враца задържа 15–годишния младеж, който избяга от районното управление на 28 юни сутринта, съобщи МВР.Около 22.30 часа снощи автопатрул разпознал тинейджъра и го задържал отново. Момчето е в килията на РУ за 24 часа. Продължават полицейските действия по случая.Припомняме, че на 28 юни сутринта, докато служителите на РУ – Враца оформяли документите за наложена 24-часова мярка за задържане, 15-годишният успя да избяга от управлението.Със заповед на директора на ОДМВР-Враца бе назначена вътрешна проверка, в рамките на която ще се изясняват всички факти и обстоятелства, свързани с полицейските действия.", "date": "2018.07.01", "title": "Хванаха младежа, който избяга от районното във Враца"}
{"url": "https://offnews.bg/sviat/chetirima-dushi-zaginaha-pri-navodneniata-v-rumania-683603.html", "text": "Четирима души са загинали в следствие на поройните дъждове и наводненията в Румъния за последните два дни, съобщава Медиафакс.Мъж, който се опитал да премине река на кон в южния окръг Арджеш, бил отнесен от водите. Тялото му е открито във водата от пожарникари, които се опитали да го реанимират, но безуспешно. В река в североизточния окръг Нямц е открито тялото на мъж, който вчера бе обявен за изчезнал. Сигналът бе подаден от незрящата му съпруга, с която заедно събирали дърва в близост до реката.Вчера 81-годишна жена загина в североизточния окръг Ботошани, след като покривът на къщата ѝ се срина върху нея в резултат на поройните дъждове, а 70-годишна жена се удави в източния окръг Вранча, съобщава БНТ. Министерството на вътрешните работи съобщи днес, че 760 души са били спасени или евакуирани от наводнени райони, а над 20 000 служители на службите за извънредни ситуации участват в спасителните усилия, отбелязва Асошиейтед прес.Румънското министерство на вътрешните работи съобщава, че 760 души са били спасени или евакуирани, а над 20 000 служители на службите за извънредни ситуации участват в спасителните операции.Пет национални пътища са наводнени, прекъснат е железопътният трафик в централната част на страната. Множество населени места са останали без електричество. Властите наблюдават прииждащите води на две реки в Северна Румъния.", "date": "2018.07.01", "title": "Четирима души загинаха при наводненията в Румъния"}
{"url": "https://offnews.bg/koloezdene/skandal-s-uchastieto-na-frum-v-tur-dio-frans-683604.html", "text": "Жесток скандал е на път да избухне около предстоящия Тур дьо Франс.Организаторите от Amaury Sport Organisation (ASO) са отказали да регистрират четирикратния победител в надпреварата за тазгодишното издание, тъй като срещу него се води разследване за подозрителна допинг проба, взета по време на Вуелтата на Испания м.г.Те са се позовали на член 29 от правилника, който им дава право да спрат от участие състезател, който може да навреди на репутацията на Тура. От отбора на Фрум обжалват решението пред френския олимпийски комитет и чакат отговор във вторник. Тур дьо Франс стартира на 7 юли и ще продължи до 29 юли.Междувременно съпругата на колоездача Мишел Фрум се похвали пред \"Ройтерс\", че той ще стартира. \"Крис ще кара на Тура\", бе краткият коментар на Мишел Фрум.Според британската преса организаторите на Тура са изпратили официално писмо до \"Скай\", в което са помолили британския тим да не включва четирикратния победител в състава си.", "date": "2018.07.01", "title": "Скандал с участието на Фрум в Тур дьо Франс"}
{"url": "https://offnews.bg/obshtestvo/pochina-istorikat-bozhidar-dimitrov-683614.html", "text": "Тази вечер на 72 години е починал историкът Божидар Димитров, съобщава „Фокус“, позовавайки се на близки на семейството.Проф. Божидар Димитров е бивш дългогодишен директор на Националния исторически музей, автор на десетки книги, посветени на българската история.\"Изказвам съболезнования на близките и семейството на Божидар Димитров. Почивай в мир, приятелю! Поклон\", написа в профила си във Фейсбук премиерът Бойко Борисов.Поклон пред паметта му.През март 2017 г. Божидар Димитров бе приет в болница със съмнение за инфаркт, след като се е почувствал зле и припаднал, припомня \"24 часа\".Божидар Димитров е роден на 3 декември 1945 г. в Созопол. Той започва работа в Националния исторически музей през ранната 1994 година. Тогава той оглавява музея, но през 1998 година е свален от поста от тогавашния министър на културата Емма Москова, припомня bTV. Преди изборите през 2009 г. напуска БСП и застава в подкрепа на ГЕРБ. Избран е за народен представител, а в първото правителство на ГЕРБ е назначен за министър без портфейл, който отговаря за Агенцията за българите в чужбина, Държавна агенция „Архиви“ и Дирекцията по вероизповеданията към Министерския съвет.На 5 март 2018 година той  на Българско надпартийно движение \"Кубрат\" (БНСК), което получи популярност в медиите като \"професорското движение\". Сред съучредителите бяха арх. Миломир Богданов, музикантът Костадин Георгиев - Калки, Христо Бойчев и ген. Стоимен Стоименов - съветник по сигурността на президента Росен Плевнелиев. В края на април обаче стана ясно, че Агенцията по вписванията е  на движението. Малко преди това от комисията за конфликт на интереси , че историкът е бил в конфликт на интереси при сключването на два договора с дъщеря си и с племенниците си през 2015 г. ", "date": "2018.07.01", "title": "Почина историкът Божидар Димитров"}
{"url": "https://offnews.bg/obshtestvo/motoristi-podkrepiha-protesta-na-majkite-na-detca-s-uvrezhdania-v-hask-683605.html", "text": "Десетки мотористи подкрепиха протеста на майките на деца с увреждания в Хасково, съобщава Нова тв.Мощните машини са от няколко града в Южна България, а мотористите обявиха, че са солидарни с исканията на майките.Протестът на родителите на деца с увреждания в Хасково продължава вече седмица. Започна и подписка, в която досега са се включили над 500 души. Те настояват внесеният вече в парламента закон за личната помощ да бъде разгледан в рамките на следващите 5 дни.В петък омбудсманът Мая Манолова и майки на деца с увреждания  проектозакона за личната помощ. Манолова определи този закон като първа стъпка за реформа в системата.До 31 юли, преди да излязат в лятна ваканция, депутатите спокойно могат да се справят с приемането на Закона за личната помощ, без да правят компромиси с качеството му, подчерта Манолова в петък. Майките на деца с увреждания дадоха 5 дни на депутатите да припознаят законопроекта и да го придвижат до пленарна зала. Ако това не се случи, демонстрациите ще се разраснат.", "date": "2018.07.01", "title": "Мотористи подкрепиха протеста на майките на деца с увреждания в Хасково"}
{"url": "https://offnews.bg/obshtestvo/edin-mesetc-bez-topla-voda-za-72-sgradi-na-ul-6-ti-septemvri-v-sofi-683608.html", "text": "\"Топлофикация-София\" съобщи, че от 2 юли до 2 август ще бъде спряна топлата вода на 72 сгради в района на ул. „6-ти септември“.От 3 юли ще бъдат извършени ремонти по топлопроводите в кварталите „Лозенец“, „Дианабад“, „Изток“, „Изгрев“, „Гео Милев“, „Яворов“, Зоологическата градина и прилежащите сгради.Няма да бъде спирана топлата вода на ул. „Иван Асен II“, „Подуяне - център“ и „Редута“, както и на сградите от кв.“Лозенец“", "date": "2018.07.01", "title": "Един месец без топла вода за 72 сгради на ул. \"6-ти септември\" в София"}
{"url": "https://offnews.bg/futbol/rusia-izhvarli-ispania-domakinite-na-mondial-2018-na-1-4-final-683613.html", "text": "Домакинът на световното първенство Русия продължава да мечтае за нещо голямо на Мондиал 2018. \"Сборная\" отстрани считаният за фаворит тим на Испания в 1/8-финалите и влезе в топ 8, като за място в полуфинала ще се изправи срещу победителя от мача между Дания и Хърватия, който е по-късно тази вечер.Редовното време и продълженията завършиха 1:1, след като Испания поведе в срещата чрез автогол на Сергей Игнашевич в 12-ата минута, а Русия изравни от дузпа, отсъдена за игра с ръка на Жерар Пике.С изпълнението се нагърби Артьом Дзюба, който не сбърка за 1:1. До края на редовното време и продълженията нямаше много голове. Испанците претендираха за дузпа в края срещу Иско, но след преглеждане на видеоповторенията такава не бе отсъдена.Така се стигна до изпълнението на дузпи, които трябваше да определят победителя. За Испания точни бяха Андрес Иниеста, който хладнокръвно изпълни първата дузпа и Жерард Пике, за Русия първите две вкараха Фьодор Смолов и Сергей Игнашевич.След това Коке направи пропуск, а по-късно Акинфеев спаси удар и на Яго Аспас и Русия ликува, а световният първенец от 2010 г. напусна турнира за радост на препълнените трибуни на стадион \"Лужники\".", "date": "2018.07.01", "title": "Русия изхвърли Испания, домакините на Мондиал 2018 на 1/4-финал"}
{"url": "https://offnews.bg/politika/ninova-kevr-ne-e-zavisim-ot-zakona-zavisim-e-ot-interesi-683606.html", "text": "Поредното увеличение на ток и парно. И поредният цинизъм от страна на председателя на КЕВР Иван Иванов. Попитан как ще се отрази това на българските граждани, отговорил - само 15 процента ползват топла вода и топлоенергия. С лека ръка обрече 15 процента българите на още по-голямо обедняване.Това написа във Фейсбук лидерът на БСП Корнелия Нинова, цитирана от пресцентъра на партията.Нинова допълва, че другите българи, според него, се греят на дърва.\"Бил спазвал закона при ценнобразуването. Защо със същата загриженост не спази закона и не се произнесе за сделката с Гинка Върбанова и ЧЕЗ? А господин премиерът твърди, че КЕВР бил независим орган. Независим е от закона и зависим от икономико-политически интереси\"- коментира председателят на БСП.Според Нинова гласуването на оставката на Иванов другата седмица, по искане на социалистите, е най-малкото, което трябва да се случи, за да има законност в държавата и справедливост за хората.", "date": "2018.07.01", "title": "Нинова: КЕВР не е зависим от закона, зависим е от интереси"}
{"url": "https://offnews.bg/izvan-terena/ruskata-pravoslavna-tcarkva-predupredi-mestnite-momicheta-da-vnimavat-683595.html", "text": "Руската православна църква се разтревожи за местните момичета покрай световното по футбол, което се провежда в страната.Причината - страната е наводнена с чужденци от всякакви раси, които търсят забавления извън терена. От Държавната дума също алармираха преди началото на Мондиала дамите да внимават, за да не се увеличи рязко бройката на самотните майки след световното.В подобна ситуация изпада СССР след олимпиадата в Москва 1980.\"Ние, свещенослужителите, не съветваме нашите гражданки да си избират половинка от друга религиозна традиция\", заяви митрополит Иларион Волоколамский, отговорник по външните църковни връзки към Московската патриаршия.\"Подобни семейства могат да срещнат големи проблеми в бъдеще, защото опитът показва, че възникват търкания на религиозна основа.Ако жената ходи в неделя на църква, а мъжът в петък на джамия, то това определено създава трудности, да не говорим как ще бъде възпитавано детето от един такъв съюз\", допълва религиозният водач.", "date": "2018.07.01", "title": "Руската православна църква предупреди местните момичета да внимават с друговерците"}
{"url": "https://offnews.bg/kultura/preporachvame-vi-kaligula-v-naroden-teatar-683543.html", "text": "Днес и утре /02.07./ от 20:30 часа на откритата сцена \"Театър пред театъра\" ще се постави пиесата \"Калигула\" на режисьора Диана Добрева.Изминалите над 2000 години от смъртта на Гай Цезар Германик, по-известен като Калигула, не могат да заличат образа му на жесток, необикновен и тираничен римски владетел. Смело може да се твърди, че той е една от най-противоречивите исторически фигури с необикновенна и ексцентрична диктатура.КиноОт 19:00 часа в кино \"Люмиер\" ще се излъчи премиерата на \"Един ден на Витоша\".Прожекцията е със свободен вход, но пред салона ще има кутия за дарения, за да може всеки, който желае, да подкрепи благотворителната кампания.Повече информация за филма можете да намерите .", "date": "2018.07.01", "title": "Препоръчваме ви: 'Калигула' в Народен театър"}
{"url": "https://offnews.bg/ikonomika/tokat-za-bitovi-potrebiteli-v-rumania-poevtiniava-s-3-5-683607.html", "text": "От днес в Румъния електрическият ток, доставян на населението, поевтинява с около 3.5%, а пенсионният пункт се повишава с 10 процента, съобщава БНТ, позовавайки се на Медиафакс.Съгласно прилагането на нова методология за изчисляване на тарифите на електричеството, която бе обявена на 22 май от Националната агенция за регламентиране в енергетиката, максималните цени на тока за битовите потребители ще спаднат средно с 3,53% от днес.Също от днес влиза в сила увеличение на пенсионния пункт, въз основа на който се изчислява размерът на пенсиите. Пенсионният пункт ще се увеличи с 10 процента до 1100 леи (около 461 лв.), а минималната гарантирана пенсия ще нарасне от 520 леи на 640 леи (268 лв.).Поскъпва обаче паркирането в Букурещ. От днес влизат в сила нови тарифи за използване на паркоместата в румънската столица, като цените ще започват от 10 леи на час за центъра и намаляват на 5 леи, 2,5 леи или 1,5 леи на час според степента на отдалеченост.", "date": "2018.07.01", "title": "Токът за битови потребители в Румъния поевтинява с 3.5%"}
{"url": "https://offnews.bg/sviat/46-dushi-predimno-detca-sa-raneni-sled-katastrofa-mezhdu-avtobus-i-l-683610.html", "text": "Туристически автобус и линейка катастрофираха в Северна Германия в събота вечерта. Ранени са 46 души, най-вече деца и юноши, предава ТАСС.Инцидентът е станал недалеч от град Любек (провинция Шлезвиг-Холщайна). Автобусът, в който са били 42 деца, е пътувал към летен лагер.При сблъсъка линейката се е преобърнала и е попаднала в канавката. По предварителни данни тя пътувала след повикване за спешен случай. В резултат на сблъсъка тя се преобърнала и излетяла в канавката.", "date": "2018.07.01", "title": "46 души, предимно деца, са ранени след катастрофа между автобус и линейка в Германия"}
{"url": "https://offnews.bg/112/razbiha-grupa-za-razprostranenie-na-narkotitci-v-sofia-683609.html", "text": "Престъпна група, която е разпространявала наркотици в София, е разбита при операция на ГДБОП. Задържани са общо 17 души, на 10 ще бъдат повдигнати обвинения, съобщава БНР.Операцията е проведена в края на седмицата в няколко града на страната. При арестите и обиските в част от задържаните са намерени малки количества различни наркотици. Установено е, че престъпната група е нова за пазара на столицата. Тя е действала силово, като е пребивала дилърите на конкурентните банди. Целта на участниците е била да установят монопол на пазара на дрога в столицата.По непотвърдена информация, част от участващите в бандата са предвиждали и силови действия, дори спрямо разследващи полицаи, ако това се наложи. Повечето от членовете в групата са криминално проявени. Те са познати на МВР с регистрации по различни видове престъпления, сред тях разпространение на наркотици, грабежи и рекет.", "date": "2018.07.01", "title": "Разбиха група за разпространение на наркотици в София"}
{"url": "https://offnews.bg/obshtestvo/pensiite-u-nas-se-uvelichavat-s-3-8-ot-dnes-v-rumania-s-10-na-sto-683540.html", "text": "Пенсиите у нас се увеличават с 3,8% от днес. Средната пенсия от около 360 лв. ще се увеличи с близо 14 лв., минималната ще нарасне на 207.6 лв., а социалната за старост – на 125.58 лв. Заедно със социалната ще нараснат и всички останали пенсии, несвързани с трудова дейност, които са обвързани с нея. Това са пенсиите за военна и гражданска инвалидност, социалната пенсия за инвалидност и персоналната пенсия.С 10% по-високи пенсии пък ще получават пенсионерите в Румъния от днес. Минималната гарантирана пенсия ще бъде увеличена с 23% и от 520 леи (111 евро) ще стане 640 леи (137 евро). В първото тримесечие на 2018 г. средната месечна пенсия в Румъния беше 1122 леи (247 евро). Увеличението на разходите за пенсии и заплати в държавния сектор обаче доведе до почти четирикратен скок на бюджетния дефицит през първите пет месеца на 2018 г. спрямо същия период на предишната година и възлиза на 8.14 милиарда леи (0,88% от БВП), според представени данни от Министерството на финансите в Букурещ. \"Ако продължаваме с тези темпове на увеличение на разходите за социални помощи и заплати, до края на годината парите няма стигнат“, предупреди председателят на Фискалния съвет Йонуц Думитру. ", "date": "2018.07.01", "title": "Пенсиите у нас се увеличават с 3,8% от днес, в Румъния - с 10 на сто"}
{"url": "https://offnews.bg/obshtestvo/valeri-simeonov-posreshtna-dzhulaia-kraj-dunav-ne-otgovaria-na-tapi-v-683583.html", "text": "Валери Симеонов посрещна изгрева в първото юлско утро на брега на Дунав в Тутракан. Не ми се занимава с глупости. На тъпи въпроси сутринта не отговарям, заяви вицепремиерът, запитан дал е измерил нивото на шума от репортер на бТВ. \"Джулай морнинг\" в изпълнение на Джон Лоутън огласи утрото в Тутракан. Празникът на свободния дух за седма година събра стотици, които избраха да посрещнат първоюлското утро под открито небе и под звуците на любими рок парчета. Италианската рок банда Арсея подгря хипарите минути преди изгрева. На плажа Корал се проведе концерт-протест на Джулая. Доброволци пренесоха тонколоните за концерта – протест. Край импровизираната сцена на пясъка се появи и символична изложба, съхранила фотоси от архива на МВР и Софийския университет от преди три десетилетия.„Има някаква реставрация на нравите, на отношението държава-гражданин, полиция-гражданин, нещо, което го знаем от преди 30 години, днес просто няма място, но ето че пак се случва, пак има ограждения, има забрани”, казва авторът на изложбата Петър Миланов.„Цялото Черноморие е превърнато в дограма, стъкло и бетон! Не е хубаво! Има една голяма част от нашето общество, която разбира по друг начин контактуването с морето. Ние затова сме тук, искаме да обърнем внимание на това”, каза Васил Гюров. Сред песните, които изпълниха Евегени Дайнов и група \"Магистри\", бе и Жълтопаветник. Традиционно стотици варненци посрещнаха първото юлско слънце на плажа в Аспарухово. ", "date": "2018.07.01", "title": "Валери Симеонов посрещна Джулая край Дунав, не отговаря на тъпи въпроси за шума сутрин"}
{"url": "https://offnews.bg/stil/gledajte-kolektciata-po-epic-drama-video-i-galeria-683510.html", "text": "Премиерният епизод на завладяващата поредица за парижката мода - \"Колекцията\" - можете да гледате тази вечер, от 23:00, по новия те канал Epic Drama.Париж, 1947 г.: Mодна империя израства от пепелищата на пострадалия от войната град. Управлявана от зашеметяващия с чара си и напълно безскрупулен Пол Сабине, \"Къщата на Сабине\" налага нови правила в следвоенния моден свят. Зад блясъка и елегантността, обаче, е скрита ужасяваща тайна, която може да подкопае деликатния успех на компанията. Всъщност новата ера във висшата мода се дължи на творческия размах на по-малкия брат на Пол, Клод - безразсъден и обичащ удоволствията. Пол и Клод са преживели войната, но на каква цена? Задава се нова битка, която заплашва да раздели семейството. Брат ще застане срещу брата, съпруг - срещу съпругата, протеже - срещу ментора. Философска и модерна, \"Колекцията\" е история за цената на успеха по време на ключов момент в историята на Франция.", "date": "2018.07.01", "title": "Гледайте 'Колекцията' по Epic Drama (видео и галерия)"}
{"url": "https://offnews.bg/obshtestvo/kevr-reshava-za-tcenite-na-toka-i-parnoto-protest-otvan-683539.html", "text": "Природният газ поскъпва с 10,81% от днес, реши Комисията за енергийно и водно регулиране на закрито заседание в петък. КЕВР ще определи днес новата цена на парното, тока и топлата вода. Очаква се топлинната енергия да поскъпне с до 7 на сто за цялата страна, а електричеството - с над 2 на сто. Решението на регулатора ще бъде обявено в 11.00 ч. Час по-рано пред сградата на Комисията на столичния бул. Дондуков се организира протест срещу увеличението на цените на тока, парното и водата. Изпълнителното бюро на Софийската градска организация на БСП призовава членовете и симпатизантите си да се включат в него. БСП вече поиска парламентът да освободи предсрочното Иван Иванов от поста председател на Комисията за енергийно и водно регулиране (КЕВР).", "date": "2018.07.01", "title": "КЕВР решава за цените на тока и парното, протест отвън"}
{"url": "https://offnews.bg/offtopic/otkriha-skeleta-na-naj-neshtastnia-chovek-v-istoriata-683600.html", "text": "Археолози откриха скелета на човек, загинал при загадъчни обстоятелства.Заради първоначалното заключение на учените, че причина за смъртта на древен жител на Помпей е падане на огромна скала върху него, той беше определен като най-нещастният човек в историята. Според археолозите, опитвайки да избяга от изригналия вулкан Везувий през 79 година, той е бил застигнат от скала, изхвърлена от кратера. Скелетът е разположен в скала, като първоначално учените открили краката и част от гръбначния стълб, които били почти непокътнати. Преди да отместят скалата от останалата част от тялото на човека, те смятали, че тя е изцяло премазана. \"Огромен каменен блок е затиснал горната част на тялото, смазвайки горната част на гръдния кош и главата, която очакваме да открием под скалата\", казаха хора от археологическия екип, цитирани от \"Индипендънт\". Учудването им обаче било още по-голямо, когато те открили, че останалата част от скелета е непокътната. Засега версията за смъртта на древния човек е задушаване от пирокластичен поток - бързо движещ се поток от свръхнагорещени скали, сажди и токсични газове, които се образуват по време на експлозивни вулканични изригвания и могат да достигнат скорост до 750 км. ч. и температура от 1000 градуса.По-голяма част от жителите на Помпей и близкия град Херкулан не за загинали от лавата, а именно от огромния облак от нагорещен газ, който покрил града. Откритите останки ще бъдат анализирани. По костите са открити следи от фрактури, чиито произход тепърва ще бъде уточнен, така че да бъдат възстановени последните моменти от живота на древния жител на Помпей. Скелетът беше открит в района на нови разкопки. По-рано този месец на това място, при издирването на останки от голяма римска резиденция археолозите откриха овъглени останки на кон, който също е умрял при изригването на Везувий. ", "date": "2018.07.01", "title": "Откриха скелета на \"най-нещастния човек в историята\""}
{"url": "https://offnews.bg/obshtestvo/sv-vrach-praznik-na-iztcelenieto-664575.html", "text": "Днес православната църква почитат свети безсребреници Козма и Дамян, празникът по народному е наречен свети Врач.Отбелязвали го гадалки, баячки, правилци и и други целители. Вече го честват и съвременни медици, особено хирурзи. В навечерието болни с лечими и нелечими страдания се стичали при параклис или църква, наречена на двамата братя, за да нощуват там и да измолят здраве.През деня обичайно разпределяли билките, набрани на Еньовден, и знахарите не лекували. За дар на врачките носели зелена паница. Правели се курбани. Жените не похващали всекидневната домашна работа, а месели и раздавали питки за здраве и благоденствие по роднини и съседи.Празник имат Козма, Кузман, Дамян, Красен, Красимир и техни производни. Значение на имената: Дамян/а - от еврейски, \"победител\" или посветен на богина Дамия от Егина и Епидавър; Козма, Кузман - от гръцки, \"Космос\", \"подреден и украсен\", а по аналогия празнуват и Красен, Красимира.Някои имена могат да бъдат почетени на различни дати през годината - според избора на именяка. Например на 1 ноември православните почитат свети безсребреници и чудотворци Козма и Дамян, родени в Мала Азия, а почитаните на 1 юли лечители-безсребърници Козма и Дамян се прочули и мъченически загинали в Рим.", "date": "2018.07.01", "title": "Св. Врач - празник на изцелението"}
{"url": "https://offnews.bg/politika/kornelia-ninova-shte-uchastva-v-simpozium-na-lideri-na-mnenie-ot-tcial-683588.html", "text": "Лидерът на БСП Корнелия Нинова ще вземе участие в международния Сими Симпозиум в Гърция. Тази година престижният форум е озаглавен - \"Дневен ред за следващите 20 години\". В него ще се включат лидери на мнения, общественици, учени, сред които нобеловият лауреат проф. Джоузеф Стиглиц, представители на университетите Харвард и Оксфорд, астрофизици от Imperial college и членове на Дороти Ходжкин към Кралското общество, президента на центъра за организации на оцелелите от Холокоста, представители на ООН, Амнести интърнешънъл; писатели, журналисти, сред които Кърсти Ланг - продуцент на BBC и много други изявени личности.Сими симпозиум се ръководи от бившия гръцки премиер Георгиос Папандреу. За първи път се провежда през 1998 година, като ежегодно събира водещи интелектуалци, политици, носители на Нобелова награда, предприемачи, дипломати, учени и активисти, за да обсъдят някои от най-важните въпроси на нашето време. Основната амбиция на форума е да стимулира идеи, които помагат на обществата да станат по-справедливи, по-отзивчиви към потребностите на гражданите и по-добре подготвени да преодолеят глобалните предизвикателства.", "date": "2018.07.01", "title": "Корнелия Нинова ще участва в симпозиум на лидери на мнение от цял свят"}
{"url": "https://offnews.bg/sviat/dvete-korei-otvoriha-kanala-za-komunikatcii-v-moreto-683586.html", "text": "Северна и Южна Корея отвориха отново канал за морска комуникация и кораби на двете страни осъществиха радиоконтакт за пръв път от десетилетие насам, съобщи Ройтерс, като се позовава на южнокорейското министерство на отбраната.В 9.00 ч. сутринта местно време (0:00 ч. по Гринуич) южнокорейски военноморски кораб се свърза със севернокорейски патрулен кораб по международен радиоканал. Патрулът на комунистическия режим отговори незабавно, с което нормализира канала за морска комуникация, използван за пръв път от 10 години.Новата стъпка показва, че двете Кореи предприемат практически стъпки за спазване на сключеното на 27 април споразумение, коментира представител на министерството. ", "date": "2018.07.01", "title": "Двете Кореи отвориха канала за комуникации в морето"}
{"url": "https://offnews.bg/politika/bachvarova-iznenadahme-es-s-dobro-predsedatelstvo-borisov-shte-sgres-683589.html", "text": "Страната ни спечели авторитет и доверие навън след европредседателството, каза шефът на кабинета на „Борисов 3” Румяна Бъчварова по бТВ. По думите ѝ Европа останала много изненадана от страната ни и сме надхвърлили очакванията на всички.Това е изключителен опит за администрацията и за министрите, подчерта Бъчварова. Според нея точно заради това промени в кабинета сега няма да са ползотворни. Щще бъде грешка да се сменят министрите, които натрупаха толкова много опит в председателството, коментира Бъчварова. Тя определи вотът на недоверие към кабинета, внесен от БСП, като „политическа нищета”.Това е притеснително за нас – една по-активна и състоятелна опозиция помага на управлението и на държавата, но това, което виждаме, е липса на политическа същност”, коментира още Бъчварова.", "date": "2018.07.01", "title": "Бъчварова: Изненадахме ЕС с добро председателство, Борисов ще сгреши, ако смени министри"}
{"url": "https://offnews.bg/politika/siderov-tcvetanov-na-nedelno-uchilishte-za-da-ne-pravi-poveche-gafov-683591.html", "text": "Лидерът на Атака Волен Сидеров покани вторият човек в ГЕРБ Цветан Цветанов на неделно училище, за да не прави повече дипломатически гафове. Повод са думите на шефът на ПГ на ГЕРБ че \"Русия и Китай са едни от основни потенциални заплахи за мира и стабилността\" след края на 82-рото Междупарламентарно заседание Европейски парламент – Конгрес на САЩ в София. Това е груба грешка, такива думи не се говорят. Да кажеш, че Русия и Китай са заплаха за мира - това е груб дипломатически гаф. Аз отдавна съм казал, че мога да направя едно неделно училище, да изнасям лекции, коментира Сидеров. На Русия и Китай едва ли им пука какво говори в България Цветан Цветанов, допълни той по Нова тв. Радвам се, че след толкова години в българската политика направих една школа. Сега виждам, че лидерите на най-голямата дясна и най-голямата лява партия говорят тези, които аз съм излагал през годините, заяви Сидеров. Аз съм предлагал нещата, които сега се чуват, подчерта той.„Миналата седмица лидерката на опозицията критикуваше правителството защо не взима повече мерки за мигранти. През 2013-2014-та аз предлагах същото, имаше техен премиер – Орешарски. Предлагах затваряне на границата. Сега го чувам от премиера същото нещо. Е, след 5-6 години закъснение, но пак се чува. Това е добре, защото най-после България изразява на глас това, което е нейният интерес. Чувам от премиера нещо, което преди години щеше да е наречено национализъм, шовинизъм. Европеец съм, но първо съм българин – това съм го повтарял стотици пъти”, припомни Сидеров.Тук става дума за инстинкт за самосъхранение. Хората в Европа видяха, че това безконтролно нахлуване на вълни от незаконни нарушители на границата, защото Европа бе приела политиката под външен натиск и казваше – давайте ни още. Това, което липсва на диалога и коментара по темата е, че лидерите в Европа все още не стигат до същината на проблема, кое предизвика тази мигрантска вълна. Не е ли това политиката на САЩ в Близкия изток и Северна Африка, която запали няколко огъня. Разрушиха Либия. Какво е Либия сега? Една безконтролна територия, от която бягат хиляди и хиляди. Египет – на власт дойдоха „Мюсюлманските братя”. Ирак – разрушена територия, от която се роди ИДИЛ. Сирия – не успя, защото се намеси Русия”, заяви той.Всичко това са удари, нанесени от американската военна машина, понякога пряко, и от техните служби и сателити в региона – Саудитска Арабия, Израел и т.н. Това предизвика вълните на мигранти и ние трябва да го казваме. Следващата стъпка ще бъде това, европейските лидери да посочат САЩ и да кажат: „Вие сте виновни за това, което търпим сега”, подчерта Сидеров.Политикът заяви, че формирането на мигрантски центрове извън ЕС вече е технически въпрос, който трябва да се реши на формата Съвет на върха.„Идеята на Борисов е много добра. Извън, а не вътре да ни карат да построим общежития. А навън, защото да подчертая, това са незаконни, това са нарушители. Още го има в Наказателния кодекс, да припомня. Оттук нататък, ако започне да се прилага това ще е една спирачка, защото не са прекратени нещата. Не е свършила тази амбиция на големите империи, да слагат ръка на територии и да разбъркват цели проблеми”, каза Сидеров.", "date": "2018.07.01", "title": "Сидеров: Цветанов на неделно училище, за да не прави повече гафове"}
{"url": "https://offnews.bg/futbol/glasiat-ronaldo-za-transfer-v-iuventus-683593.html", "text": "Суперагентът на португалската мегазвезда Кристиано Роналдо Жорже Мендеш е задействал своите контакти, за да уреди трансфер на клиента си в Ювентус, гръмна торинското издание \"Тутоспорт\", цитирано от Гонг.Според информацията тази седмица португалският импресарио смята да сложи край на 11-годишната вражда с италианския гранд. Реално това вече се случило с успешното приключване на сделката за Жоао Кансело, която вля 40 милиона евро в касата на Валенсия.В същото време съвсем логично е налице небивал интерес към следващия ход на Роналдо, който направи сериозни намеци, че ще напусне Реал Мадрид след спечелването на безпрецедентните 3 поредни отличия от Шампионската лига.Този път разривът между 33-годишния нападател и президентът на Реал Флорентино Перес изглеждал окончателен, макар двамата да са имали разногласия и преди.В момента петкратният носител на \"Златната топка\" преценява опциите си, а Ювентус определено би представлявал интересно предизвикателство. Торинци завоюваха 7 поредни шампионски титли в Серия А и не крият, че най-голямата им амбиция е прекъсването на 23-годишната суша без трофей от Шампионската лига.", "date": "2018.07.01", "title": "Гласят Роналдо за трансфер в Ювентус"}
{"url": "https://offnews.bg/turizam/turistite-v-evropa-s-poveche-prava-ot-dnes-683594.html", "text": "Пътниците, които резервират пакетни туристически ваканции, ще се възползват от по-големи права като потребители от днес. Въвеждат се и улеснения за туристическите компании, за да предлагат своите услуги отвъд националните граници. Недоволните туристи ще могат да се възползват от новата напълно хармонизирана европейска директива за пакетните туристически пътувания, обяснява Мрежата на Европейските потребителски центрове (ECC-Net) . Какво се променя?Туроператорът може да увеличи цената до 20 дни преди старта на пакетната почивка, но само в случай, че това е изрично предвидено в договора. Увеличението на цената е възможно, когато промяна в цените на горивото, данъците или валутните курсове изисква това. От друга страна, ако посочените разходи се понижат, то туристите могат да поискат съответно намаляване на цената. Ако увеличението на цената е над 8% от общата за туристическия пакет, то Вие може да се откажете от услугата, без да дължите такса за прекратяване.Свързаните пътувания чрез споразумения също са обект на директивата. Например: Вие резервирате полет на един уебсайт за резервации и сте препратен на друг уебсайт. На втория сайт резервирате хотел или наемате автомобил в рамките на 24 часа. При това Вашите лични данни се прехвърлят също в рамките на 24 часа. След като сте сключили такъв договор, Вие сте защитен срещу неплатежоспособността на резервационния уебсайт, който става туроператор, както и срещу неплатежоспособността на авиокомпанията и на хотела.Отказвате се да пътувате, защото е изригнал вулкан или има атентат? Тогава не плащате такса! Можете да се оттеглите без неустойка от договора, когато са налице извънредни обстоятелства в мястото на пристигане – например избухва епидемия, изригва вулкан или има заплаха от тероризъм. В този случай организаторът ще ви върне парите в рамките на 14 дни.Няма достатъчно участници? Има срокове, в които трябва да бъдете уведомени! Туроператорът, както и досега, може да предвиди в договора, че пакетната почивка може и да не се състои, ако има твърде малко участници. В новата директива са определени срокове, в които организаторът трябва да уведоми клиентите си: 20 дни преди започване на изпълнението на туристическия пакет, ако пътуването продължава над 6 дни, 7 дни преди началото на туристическия пакет, ако той продължава 2-6 дни и 48 часа преди старта на пакетната почивка, когато тя трае по-малко от 2 дни.Не сте останали доволни? Имате 2 години да се оплачете!Възражения срещу качеството на услугите трябва да бъдат докладвани възможно най-скоро (за предпочитане още по време на пътуването), за да може туроператорът да реагира и да премахне проблема. Въпреки това вече ще можете да се оплачете в рамките на 2 години, ако не сте успели да се свържете с туроператора или пък проблемът не е бил отстранен. ", "date": "2018.07.01", "title": "Туристите в Европа с повече права от днес"}
{"url": "https://offnews.bg/obshtestvo/liatoto-zapochva-30-gradusa-do-kraia-na-sedmitcata-683581.html", "text": "Лято започва от днес, първият ден от новия месец ще е слънчев, вятърът отслабва. Максималните температурите ще бъдат от около 22 градуса в североизточните райони до около 29 градуса в югозападните. Малко дъжд с гръмотевици е възможен в планините в Западна България. Там и вятърът ще е силен. Максималната температура на височина 1200 м ще е около 17 градуса, на 2000 м - около 10 градуса. По морето ще има повече слънце след обяд. Вълните ще са до два бала, а термометрите ще се качат до 25 градуса и на брега, и във водата. Кратки следобедни превалявания се очакват и утре, но до края на седмицата вече ще ни топлят 30 градуса. ", "date": "2018.07.01", "title": "Лятото започва, 30 градуса до края на седмицата"}
{"url": "https://offnews.bg/112/zverska-katastrofa-zatvori-trakia-4-zhertvi-na-patia-683584.html", "text": "Четирима души са загинали, още трима с в болница след катастрофа на \"Тракия\" тази сутрин. Магистралата е временно е затворена при 107 км в посока Бургас, съобщи МВР. Сигналът за тежкия пътен инцидент е получен в 6.10 часа. Лек автомобил „Фолксваген Транспортер“ се е ударил в товарен „Мерцедес 317“.И двата автомобила са с турски регистрации. Загинали са три жени и дете. Извършен е оглед. По случая е образувано досъдебно производство. Обходен маршрут: п.в. Пазарджик – път II-37 гр. Пазарджик – път I-8 Пазарджик - Пловдив – път III-8008 - п.в. Цалапица. Движението се регулира от пътни полицаи.", "date": "2018.07.01", "title": "Зверска катастрофа затвори Тракия, 4 жертви на пътя"}
{"url": "https://offnews.bg/obshtestvo/remonti-promeniat-dvizhenieto-v-sofia-ot-dnes-novi-tapi-v-tcentara-683501.html", "text": "Няколко ремонта по столични улици и булеварди стартират от днес. Ще се работи по бул. “Васил Левски” - между ул. “Граф Игнатиев” и кръстовището при Софийския университет, до края на юли.Движението ще е двупосочно в едно платно, ще бъде затруднено допълнително и заради ремонта на Графа и изграждането на станцията от третия лъч на метрото на Попа.От 1 юли започва и ремонт на част от релсовия път по бул. “България” при кръстовището с бул. “Гешов”. Заради това трамвай № 7 става автобус.От утре стартират и реконструкциите около храм \"Св. Александър Невски\", градинките “Кристал” и “Св. Климент Охридски”.От днес до 15 юли се променя движението заради ремонта на столичната ул. \"Граф Игнатиев\". Забранява се влизането на пътни превозни средства - по южната половина от пътното платно на бул. „Витоша” в кръстовището му с ул. „Алабин”, в участък с дължина от 12 м. Движението през кръстовището ще се извършва в една пътна лента, в посока от ул. „Цар Калоян” към бул. „Христо Ботев\", както и през кръстовището на ул. „Солунска“ и ул. „Ангел Кънчев”.Променя се посоката на движение на превозни средства по ул. „Иван Денкоглу” в участъка от ул. „Цар Асен I“ до ул. „Ангел Кънчев”, като посоката на движение е към ул. „Ангел Кънчев”.От днес до 15 август пък се забранява влизането на превозни средства: - по южната половина от пътното платно на ул. „Алабин”, в участъка от бул. „Витоша” до ул. „Граф Игнатиев”. Движението ще се извършва в една пътна лента, в посока от ул. „Цар Калоян” към бул. „Витоша” в същия участък.Без коли ще е и по ул. „Граф Игнатиев” в участъка от ул. „Алабин” до ул. „Княз Александър I” и в участъка от ул. „Княз Александър I” до ул. „Георги Раковски”;  по ул. „Солунска” в участъка от ул. „Ангел Кънчев” до ул. „Граф Игнатиев”.Възстановява се посоката на движение по ул. „Иван Денкоглу” в участъка от ул. „Цар Асен I“ до ул. „Ангел Кънчев”, като посоката на движение е към ул. „Цар Асен I“.Закриват се местата за почасово платено паркиране и местата в режим на платено паркиране „служебен абонамент” по ул. „Солунска“ от ул. „Ангел Кънчев“ до ул. „Граф Игнатиев”.До  края на юли се забранява влизането на превозни средства: по ул. „Граф Игнатиев”, в участъка от ул. „Георги Раковски” до ул. „6-ти септември”; по ул. „6-ти септември” в участъка от ул. „Граф Игнатиев” до ул. „Ген. Паренсов”; през кръстовището ул. „Граф Игнатиев” - ул. „6-ти септември”.Променя се посоката на движение на превозни средства по ул. „6-ти септември”, където движението става двупосочно в участъка от ул. „Хан Крум“ до ул. „Граф Игнатиев”.Закриват се местата за почасово платено паркиране и местата в режим на платено паркиране „служебен абонамент”, както следва: по ул. „6-ти септември” от ул. „Ген. Паренсов” до ул. „Граф Игнатиев”.При изпълнение на ремонтите се осигурява пешеходна проходимост в зоната на строителните площадки, с широчина от 1.50м. Закриват се местата за почасово платено паркиране за горепосочените места.", "date": "2018.07.01", "title": "Ремонти променят движението в София от днес, нови тапи в центъра"}
{"url": "https://offnews.bg/ikonomika/zapochvat-remonti-na-80-km-patishta-v-iuzhna-balgaria-683585.html", "text": "Утре започва рехабилитацията на 32 км от второкласния път II-59 Момчилград - Крумовград - Ивайловград, съобщи АПИ. Инвестицията е за над 20 млн. лв. с ДДС.Началото на строителните работи ще бъде дадено със символична първа копка край Крумовград, на което ще присъстват министърът на регионалното развитие и благоустройството Николай Нанков и инж. Дончо Атанасов - член на Управителния съвет на Агенция „Пътна инфраструктура“, народни представители, кметове от региона и др. Проектът се съфинансира със средства от Програмата за трансгранично сътрудничество ИНТЕРРЕГ V-A Гърция – България 2014-2020 г. и националният бюджет.Ремонтът на пътя е разделен на два участъка. Първият е около 6 км, а вторият е близо 26 км. Рехабилитацията на 6-километровата отсечка, в близост до село Карамфил, ще бъде изпълнена от ДЗЗД „ИЗТОЧНИ РОДОПИ 3“, в което участват: „Пътстройинженеринг“ АД, „ПСК Виастрой“ ЕООД, „Пътища“ АД, „БСК-Горна Оряховица“ АД и „Атлас Балкан“ ООД. Строителният надзор ще бъде осъществен от „Строл 1000“ АД. Другият участък, с дължина около 26 км, е възложен на Обединение „ПЪТ II-59“, в което са: „Джи Пи Груп“ АД и „Контратас Инглесиас“ АД. Строителният надзор ще е от „ПЛАН ИНВЕСТ ПЛОВДИВ“ ЕООД.Вторят участъкът ще се изпълни по Програмата за трансгранично сътрудничество ИНТЕРРЕГ V-A Гърция – България 2014-2020 г. Тя се финансира от Европейския съюз чрез Европейския фонд за регионално развитие - 85%, а 15% са от националния бюджет. Със средства от Оперативна програма „Региони в растеж“ 2014 – 2020 г. в рамките на три лота ще бъдат рехабилитирани 50 км от път IIІ-663 Чирпан – Симеоновград, който е алтернативен маршрут на АМ „Марица“ и на път I-8 Поповица – Хасково. 50-километровата отсечка е разделена на три лота, а срокът за изпълнение на строителните работи е 15 месеца, съобщи МРРБ. ", "date": "2018.07.01", "title": "Започват ремонти на 80 км пътища в Южна България"}
{"url": "https://offnews.bg/futbol/krespo-sravni-otpadaneto-na-arzhentina-s-shediovar-na-markes-683590.html", "text": "Легендарният бивш нападател на Аржентина Ернан Креспо направи любопитен коментар след отпадането на Лионел Меси и компания от Мондиал 2018.\"Албиселесте\" отстъпи с 3:4 пред вдъхновения отбор на Франция и излетяот световното още в 1/8-финалите. Все пак за аржентинците остава утехата, че се представиха по-добре от съперника си във финала на Мондиал 2014 Германия. Световният шампион дори не преодоля групите.\"Представянето ни в Русия беше като книгата на Габриел Гарсия Маркес \"Хроника на една предизвестена смърт\". Има разочарование, но нека бъде реалисти.Изненада е, че въобще стигнахме до този плейоф, а да не говорим, че се класирахме на световното само и благодарение на Меси. В отбора има твърде много промени, много ситуации не можеха да се обяснят логично\", казва Креспо.Още преди световното той беше песимист за Аржентина като предупреди сънародниците си да не се надяват много на Меси, защото той все пак не е Марадона.", "date": "2018.07.01", "title": "Креспо сравни отпадането на Аржентина с шедьовър на Маркес"}
