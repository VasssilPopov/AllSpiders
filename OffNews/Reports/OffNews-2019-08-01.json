{"url": "https://offnews.bg/politika/vmro-i-nfsb-izdignaha-slavcho-atanasov-za-kmet-na-plovdiv-708467.html", "text": "НФСБ и ВМРО официално издигнаха кандидатурата на Славчо Атанасов за кмет на Пловдив.Правим първа крачка с първата обединена патриотична кандидатура за местните избори, обяви в града председателят на НФСБ Валери Симеонов. Славчо Атанасов ще обедини енергията на пловдивчани, каза от своя страна заместник-председателят на ВМРО Искрен Веселинов.Пълна ревизия на управлението на Иван Тотев, съкращаване на администрацията, всеки ден прием за граждани, справедливи данъци, построяване на шест нови детски градини, възстановяване на гражданските съвети по районите и цялостна проверка на общинската фондация „Пловдив 2019“, обеща кандидатът на НФСБ и ВМРО.„Горчивите хапове“, които щял да наследи от Иван Тотев, били зоологическата градина и неработещата електронна система от транспортния проект.Обещанията на Славчо Атанасов са изброени в 17 точки, оформени като обществен договор, който беше разписан между него и местните лидери на ВМРО и НФСБ.Сред тях са прозрачност в обществените поръчки, които преди да бъдат пуснати, ще минават за становище през прокуратурата, повече правомощия и пари за районните кметства, изграждане на пътния възел „Модър“-„Царевец“, запазване на Бетонния мост, реализация на Водния проект.Славчо Атанасов обяви, че е отворен за подкрепа и \"от други демократични партии\".", "date": "2019.08.01", "title": "ВМРО и НФСБ издигнаха Славчо Атанасов за кмет на Пловдив"}
{"url": "https://offnews.bg/zdrave/100-mln-leva-e-defitcitat-na-nzok-pri-lekarstvata-708473.html", "text": "Между 90 и 100 млн. лева е дефицитът на НЗОК при лекарствата, става ясно от публикуваната стенограма от заседанието на Надзорния съвет на 24 юли.По думите на заместник-министъра на здравеопазването Жени Начева, той ще бъде покрит от отстъпките, които дават фармацевтичните компании на касата. Според представителя на работодателите в съвета, проф. Григор Димитров обаче събирането на отстъпките се забавя и трябва да се ускори.Най-голямо превишение на средства има при лекарствата за домашно лечение, където се очертава недостиг от около 40 млн. лв.Зам.-министър Начева отчита изпълнение на бюджета за първите шест месеца в рамките на заложените параметри. Изпълнението на здравноосигурителните плащания е 50 % и не се очаква недостиг на средства до края на годината.По думите на Начева разходите за болнична помощ са 164 млн. лв. месечно, а в системата няма проблеми и напрежение. Тя отчита, че касата е платила по-голям брой медицински изделия, в сравнение със същия период на миналата година.Григор Димитров посочва, че това е тревожна тенденция, защото за шестте месеца от началото на годината са постъпили заявки за плащания за 76 млн. лв., което е почти два и половина пъти повече от същия период на 2018 г.На заседанието членовете на Надзорния съвет са възложили на управителя на НЗОК д-р Дечо Дечев да поиска от областния управител на София още една сграда за касата, тъй като помещенията, с които разполага в момента, не достигат.", "date": "2019.08.01", "title": "100 млн. лева е дефицитът на НЗОК при лекарствата"}
{"url": "https://offnews.bg/sviat/osadiha-na-8-dni-zatvor-ruski-aktior-izigral-pian-politcaj-video-708476.html", "text": "Руски актьор беше осъден на 8 дни затвор, защото изиграл пиян полицай в аматьорско хумористично видео, съобщи Би Би Си. Дмитрий Смолев е актьор в известния театър \"Современник\". Той участвал в аматьорското видео по молба на блогър, който след това качил видеото в социалната мрежа TikTok.Във видеото, което е с дължина под една минута, Смолев е облечен в полицейска униформа, като пуши и се клатушка. Актьорът е признат за виновен в уронване на престижа на руската полиция и незаконно носене на полицейска униформа, за което е осъден на 8 дни затвор. В интервю пред руска телевизия Смолев обяснява, че блогърът го помолил да участва в клипа като услуга и му дал полицейската униформа, а самият той не знаел, че клипът ще бъде качен в интернет.В коментар по случая от театър \"Современник\" посочват, че Смолев и партньорът му в този клип не са познавали законите и не са добавили надписи към видеото, от които да се разбере, че става въпрос за скеч, но допълват, че непознаването на законите не освобождават никого от отговорност. Въпреки това оттам определят видеото като талантливо и подчертават, че \"е наистина жалко, че това не е театрална работа на Дмитрий Смолев\".", "date": "2019.08.01", "title": "Осъдиха на 8 дни затвор руски актьор, изиграл пиян полицай (видео)"}
{"url": "https://offnews.bg/politika/ot-zemedelskoto-ministerstvo-otrekoha-da-ima-zabrana-za-vnos-na-balgar-708480.html", "text": "От Министерството на земеделието, храните и горите отрекоха да има забрана за внос на българско свинско месо в Гърция, каквато информация се появи в гръцки медии, съобщи БГНЕС. Няма забрана за износ на българско свинско месо към Гърция, нито пък Гърция е забранявала вноса си на свинско месо от България, посочиха от ведомството.Оттам уточниха, че нито през днешния, нито в предишните дни са получавали официален документ за забрана на внос или износ на месо от прасета от България за Гърция.\"Пазарът на месо не е затворен, тъй като и двете страни са държави членки на ЕС и няма как устно да бъде ограничен пазара\", обясняват от министерството. ", "date": "2019.08.01", "title": "От земеделското министерство отрекоха да има забрана за внос на българско свинско месо в Гърция"}
{"url": "https://offnews.bg/obshtestvo/politciata-v-burgas-obiavi-fotokonkurs-za-detca-s-orazhia-i-politcejsk-708475.html", "text": "ОДМВР-Бургас обяви фотоконкурс, озаглавен „Искам да съм като Вас!“, насочен към децата.Условието е в снимката да има полицейски служители, полицейска техника или пък просто полицейски акцент.\"Най-добрите кадри ще бъдат специално селектирани и включени в годишния календар на Дирекцията. За победителите и най-актрактивните ни малки участници ще има и други изненади\", допълват от МВР.Явно към конкурса има интерес, защото вече са изпратени доста снимки на деца, включително такива, държащи оръжия..", "date": "2019.08.01", "title": "Полицията в Бургас обяви фотоконкурс за деца с оръжия и полицейска техника"}
{"url": "https://offnews.bg/futbol/levski-otpadna-bezslavno-ot-liga-evropa-708482.html", "text": "Отборът на Левски приключи участието си в евротурнирите, след като записа втора загуба от кипърския АЕК Ларнака във втория квалификационен кръг в Лига Европа.След 0:3 в Ларнака Левски на практика беше отпаднал, но никой не очакваше втори още по-звучен шамар на \"Герена\". Тази вечер сините бяха разгромени с 4:0 от гостите, в чийто редици блесна македонският нападател Иван Тричковски, който стана автор и на четирите попадения.Надеждите на Левски угаснаха още в осмата минута, когато АЕК получи право да изпълни дузпа след нарушение на Мартин Райнов срещу Яну. Тричковски се зае с изпълнението и не сгреши.При такава в 29-ата минута АЕК стигна до втори гол. Яну пусна чудесен пас към връхлитащия в наказателното поле Тричковски и македонецът с удар от движение в горния ляв ъгъл направи Миятович безпомощен за втори път. В 75-ата минута Иван Тричковски оформи своя хеттрик.Македонецът бе изпуснат от Райнов след центриране от пряк свободен удар и с шут от движение направи Миятович безпомощен за трети път. Вратарят можеше да се намеси по-добре в тази ситуация. Седем минути по-късно македонският нападател се разписа за четвърти път.Акоран изпревари Горанов, след това преодоля Рейш и намери Тричковски, който засече топката във вратата за 0:4. Така АЕК заслужено продължава напред с общ резултат 7:0 и в следващия кръг ще играе с белгийския Гент.Левски пък ще се готви за мача с Царско село.", "date": "2019.08.01", "title": "Левски отпадна безславно от Лига Европа"}
{"url": "https://offnews.bg/medii/koshlukov-e-zakril-otdel-vrazki-s-obshtestvenostta-v-bnt-708481.html", "text": "Новият генерален директор на БНТ Емил Кошлуков е закрил отдел „Връзки с обществеността“ в телевизията, съобщи „Сега“.Отделът е част от дирекция „Маркетинг и комуникации“. Досега в отдела работеха трима души, но днес стаите им са били запечатани. По неофициална информация Кошлуков мисли да възложи дейността по връзки с обществеността на външна фирма. Кошлуков беше избран за генерален директор на БНТ в началото на юли. Оттогава той направи редица рокади в телевизията. Една от първите промени беше уволняването на шефа на дирекция \"Информация\" Уляна Пръмова. На нейно място беше назначена Мариела Драголова, която досега бе изпълнителен продуцент на предаването \"Още от деня\", на което Кошлуков беше водещ доскоро.Заедно с Пръмова бяха сменени и програмният директор на БНТ Надя Костова, и шефът на дирекция „БНТ Свят и региони” Геновева Момчева. От 4 декември 2017 г. Надя Костова отговаряше за програмното развитие на БНТ1, БНТ2, БНТ HD и БНТ Свят.", "date": "2019.08.01", "title": "Кошлуков е закрил отдел 'Връзки с обществеността' в БНТ"}
{"url": "https://offnews.bg/temida/spetcprokuraturata-publikuva-lichnite-danni-na-prokurori-i-sledovateli-708477.html", "text": "Опитвайки да покаже колко усърдно работи, Специализираната прокуратура направи гаф, като публикува ЕГН-тата на премиера Бойко Борисов, главния прокурор Сотир Цацаров и депутата Делян Пеевски. Освен това прокуратурата разпространи информация за това как да се стигне до личните данни на прокурори и следователи.Спецпрокуратурата огласи днес част от доказателствата по разследването за кибертероризъм срещу собственика на \"ТАД Груп\" Иван Тодоров, търговския директор във фирмата Георги Янков и 20-годишния служител Кристиян Бойков. Сред данните е и снимка на сайт за публично споделяне на данни, а прокуратурата не е заличила името на файла, в който се съдържат данните. Тъй като сайтът е публично достъпен, в търсачката му може да се напише името на файла „Ne se chistiiiii”, след което излизат трите имена, ЕГН и длъжности на 2099 магистрати. Сред тях са кандидатът за главен прокурор Иван Гешев, говорителят на главния прокурор Румяна Арнаудова, директорът на Националното следствие Борислав Сарафов и други. Все още не е ясно дали във файла се съдържат данните на всички, работещи в прокуратурата. Според информация на bTV в списъка има и пенсионирани вече прокурори.", "date": "2019.08.01", "title": "Спецпрокуратурата публикува личните данни на прокурори и следователи покрай разкритията срещу ТАД Груп"}
{"url": "https://offnews.bg/temida/glavniat-redaktor-na-bivola-opitvat-da-ni-prishiat-kam-deloto-sreshtu-708479.html", "text": "\"Прокуратурата се опитва да пришие \"Биволъ\" към някакво дело, по което могат да поискат със СРС-та и с други методи да разберат по какви теми ние работим\". Това заяви пред БНР главният редактор на сайта Атанас Чобанов. Специализираната прокуратура издаде Европейска заповед за разследване на територията на Република Франция във връзка с теча на данни от НАП след хакерската атака. В рамките на разследването трябва да бъде разпитан и Атанас Чобанов.Той отрече да има връзка с разследваната заради кибер атаката срещу НАП фирма за киберсигурност \"ТАД Груп\".\"Извън публикациите на медиите нищо не знам. След като започна това разследване и публикациите в медиите, тогава научих, че има такава група. Нямаме комуникация с Кристиян Бойков и какъв беше там, Иван Тодоров. Смятам, че прокуратурата се опитва да пришие \"Биволъ\" към някакво дело, по което могат да поискат със СРС-та и с други методи да разберат по какви теми ние работим... Има целенасочено действие на прокуратурата, с което тя иска да ни злепостави и да получи достъп до нашите данни\", каза Чобанов.Чобанов посочи, че в момента е на почивка и че ще съдейства на френските власти, когато се свържат с него. \"Преди около две седмици получихме от анонимен чат информация, че сайтът на Комисията за защита на личните данни е пробит. Обърнахме се към тях, към Националния център за реакция при инциденти в киберсигурността. Те затвориха пробойната и даже публикуваха благодарствен адрес. Направихме проверки - на 14 хиляди души данните бяха неправомерно достъпни. Това е анонимен източник, за който аз не знам кой е\", обясни той.", "date": "2019.08.01", "title": "Главният редактор на Биволъ: Опитват да ни пришият към делото срещу ТАД Груп, за да ни шпионират"}
{"url": "https://offnews.bg/112/plovdivski-pozharnikari-spasiha-dve-momchentca-ot-vodite-na-reka-vacha-708474.html", "text": "Пловдивски пожарникари спасиха две момченца от водите на река Въча.Около 14.35 часа днес е получен сигнал за деца, които си играели в коритото на реката, но заради бързо покачващото се ниво на водата не можели да излязат оттам.Веднага към мястото били насочени четири пожарни екипи и водолази. На място спасителите видели децата, обгърнали с ръце дънер в средата на коритото на реката и викащи за помощ.Силното течение на водите затруднило работата на екипите, които не успели с въжета да достигнат до бедстващите. Те обаче успели да стигнат до децата с лодка.Двете момченца, на видима възраст 5 и 8 години, са предадени невредими на родителите.", "date": "2019.08.01", "title": "Пловдивски пожарникари спасиха две момченца от водите на река Въча"}
{"url": "https://offnews.bg/sviat/sasht-nalagat-10-mito-na-kitajski-stoki-za-300-mlrd-dolara-708483.html", "text": "САЩ ще наложат 10-процентни мита на китайски стоки за 300 млрд. долара. Това съобщи американският президент Доналд Тръмп, цитиран от БТА.Мярката ще влезе в сила на 1 септември. Става дума за продукти, които досега бяха пощадени от търговската война между Вашингтон и Пекин.Тръмп обаче заяви, че преговорите ще продължат, за да се сложи край на търговския спор между двете страни.Той обвинява Пекин, че не е спазил две обещания - масово купуване на американски земеделски продукти и спиране на продажбите на фентанил.САЩ вече наложиха 25-процентни мита на други китайски вносни стоки в размер на 250 милиарда долара.", "date": "2019.08.01", "title": "САЩ налагат 10% мито на китайски стоки за 300 млрд. долара"}
{"url": "https://offnews.bg/politika/ivan-stambolov-sula-partiata-na-slavi-shte-razbie-protestnia-vot-708466.html", "text": "Появата на новата партия на Слави Трифонов ще доразбие протестния вот. В предстоящите местни избори най-голямата интрига и интерес е т.нар. \"протестен вот\", защото хората, ориентирайки се в своите политически предпочитания, много често изхождат от принципа – за този няма да гласувам никога. Примерно за БСП никога няма да гласувам, за всеки друг, но не за тях, ГЕРБ – никога... и така се оформя един голям протестен вот, за който всички започват да се боричкат в един момент.\"Това заяви анализаторът Иван Стамболов-Сула пред БНР относно новината от вчера, че .Той направи сравнение между политическия проект на шоумена и този на бившата кметица на \"Младост\" Десислава Иванчева:“Аз нямам никакви очаквания към Слави Трифонов, той прави някакви неща, извършва някакви движения. Те се чуват от време на време в пространството и ги научаваме“.Сула коментира и мнението, че действията на Слави може да са ненавременни. Според него обаче никой не би трябвало да се изненадва от това, тъй като Трифонов имал политически амбиции от десетки години.", "date": "2019.08.01", "title": "Иван Стамболов-Сула: Партията на Слави ще разбие протестния вот"}
{"url": "https://offnews.bg/sviat/gartcia-zabrani-vnosa-na-svinsko-meso-ot-balgaria-708469.html", "text": "Гърция забрани вноса на свинско месо от България заради разпространението на Африканската чума по свинете у нас, съобщи БНР. На граничните пунктове са въведени строги проверки. За момента в Гърция няма регистрирани случаи на заболяването, но според специалисти е въпрос на време вирусът да стигне и до свинефермите в страната.В пограничните райони е наложен строг контрол. Всички собственици на свинеферми са информирани и задължени да вземат превантивни мерки. Екипи на специалисти са в постоянен контакт с фермерите и извършват изследвания на свинете.Проверяват се и сертификатите на свинете в кланиците.", "date": "2019.08.01", "title": "Гърция забрани вноса на свинско месо от България"}
{"url": "https://offnews.bg/obshtestvo/zhiteli-na-nova-zagora-se-oplakvat-ot-obgaziavane-sas-serovodorod-ins-708457.html", "text": "Жители на Нова Загора сигнализират с години институциите за обгазяване със сероводород в града, което е потвърдено и от замервания, но мерки така и не са взети. Сигналът беше изпратен до OFFNews от Инициативен комитет \"Нова Загора иска да диша\". Замервания, направени от 15 до 18 юли 2019 г. потвърждават, че има сероводород над допустимата концентрация, като в някои часове завишението е повече от 2 пъти над допустимото. Според инициативния комитет много от жителите на града се оплакват от дразнене в очите и гърлото, главоболие, замаяност и умора, които свързват с обгазяването. Гражданска инициатива по проблема е сформирана още в началото на 2015 г. Тогава са изпратени сигнали във връзка с обгазяването до различни институции, в това число до Министерския съвет и Президентството.Според инициативния комитет източникът на замърсяването е инсталацията за биогаз „Енерджи 2\" ООД, която е собственост на група „ГРАДУС\". Инсталацията произвежда електрическа и топлинна енергия чрез анаеробно разграждане на биомаса от растителни и животински субстанции (птичи и кравешки тор).Гражданите настояват и за среща с премиера Бойко Борисов, защото именно той прерязва лентата при откриването на предприятието през 2014 г. През 2017 и 2018 г. са организирани два протеста пред инсталацията за биогаз с искане инсталацията да бъде изведена от експлоатация до отстраняване на причините водещи до неприятните и заплашващи здравето ни миризми, а през миналата година е внесена и петиция в Европарламента с 1176 подписа. До решение на проблема обаче така и не се стига, доказателство за което са и съвсем скорошните замервания на въздуха, показващи завишени количества сероводород. Министерството на околната среда и водите прави проверки, но излиза със заключението, че са спазени всички изисквания на европейското и българското законодателства. \"Като граждани и сигналоподатели се съмняваме в коректността на извършваните проверки, които се извършват на обекта. У нас се поражда съмнение, че инвеститорът, контролиращите институции и местната власт са в странна симбиоза, която е в ущърб на интересите на обществото\", обясняват от организацията.През 2018 година Министерството на здравеопазването излиза със становище във връзка с негативното влияние на неприятните миризми върху хората. В становището се казва, че редица проучвания предполагат връзка между \"ниски нива на смес от емисии с неприятна миризма (включително и сероводород) и оплакванията на експонираното население от умора, депресия, безсъние, главоболие, световъртеж, нарушена концентрация, променливо настроение, гняв, несигурностили се наблюдават промени в неврофизиологичните и невропсихологичните функции\". От ведомството посочват, че всички държавни органи и институции трябва да провеждат дейности по опазване на здравето, с което обаче насочват вниманието към останалите институции и утвърждават, че МЗ не е единствената такава, която трябва да полага грижи за здравето на хората. Оттам допълват, че ако предприятието е приложило всички мерки, за да не се изпускат неприятни миризми, то тогава контролните органи трябва да изискат от него план от допълнителни мерки. От министерството обаче допълват, че, както били посочили многократно и пред МОСВ, са необходими основни законодателни промени, които да гарантират здравословна среда на гражданите още на етапите на издаване на екологична оценка и оценка на въздействието на околната среда при оценяване на инвестиционното предложение. Според тях е необходимо и да се удължи срокът за даване на оценка на здравния риск, когато става въпрос за \"високо рискови от здравна гледна точка инвестиционни предложения, чиято реализация впоследствие би довела до влошаване на факторите на жизнената среда и повишаване на заболеваемостта на населението в съответния регион\". От МЗ говорят дори и за цялостна промяна в концепцията за оценка на инвестиционни предложения. Всичко това обаче не излиза от сферата на пожелателното и изразените от МЗ надежди институциите да работят заедно в името на опазването на общественото здраве. Така и не се стига до реални стъпки, които са свързани със завишените нива на сероводор или до препоръчаните от МЗ промени в законодателството. ", "date": "2019.08.01", "title": "Жители на Нова Загора се оплакват от обгазяване със сероводород, институциите си прехвърлят топката"}
{"url": "https://offnews.bg/volejbol/brazilia-idva-s-naj-dobroto-za-olimpijskata-kvalifikatcia-vav-varna-708471.html", "text": "Националният отбор на Бразилия по волейбол ще пристигне с всичките си звезди за олимпийската квалификация във Варна от 9 до 11 август.Олимпийският шампион от Рио 2016 ще се изправи срещу България, Египет и Пуерто Рико в три двубоя в морската ни столица.Само победителят в този минитурнир ще получи директно право на участие на игрите в Токио 2020. Вторият в класирането пък ще има още един шанс да играе континентална квалификация в началото на следващата година.Селекционерът на Бразилия Ренан Дал Зото е подбрал доста солиден състав, с който ще атакува олимпийската квота. Във Варна ще пристигнат всички най-добри играчи на \"Селесао\", сред които Бруно Резенде, Уолъс Де Соуза, Роберто Лукарели, Йоанди Леал, Лукас Сааткамп и др.Съставът на Бразилия: Бруно Резенде, Фернандо Крелинг, Уолъс Де Соуза, Лукас Сааткамп, Флавио Жуалберто, Йоанди Леал, Дъглас Соуза, Рикардо Лукарели, Маурисио Боржеш, Талес Хос, Майке Рейш", "date": "2019.08.01", "title": "Бразилия идва с най-доброто за олимпийската квалификация във Варна"}
{"url": "https://offnews.bg/drugi/natcionalite-na-kolichki-ostanaha-treti-v-grupata-708505.html", "text": "Националният ни отбор по баскетбол на колички остана на трето място в група А на европейското първенство в Дивизия C, на което София е домакин. Това стана ясно, след като в последния си мач от груповата фаза днес тимът ни претърпя поражение от Португалия с 34:72л информира bgbasket.com. Така България завършва с баланс 1-2, докато на четвъртата позиция остава Унгария без победа. Португалия и Чехия продължават към полуфиналите, като в директен мач утре сутрин ще определят кой ще е първи в групата.  България и Унгария ще играят за разпределение на местата от пето до седмо, заедно с последния отбор от група B, който също още не е ясен. По регламент, третият в група А (в случая България) ще играе директно за петото място срещу победителя от мача между останалите два тима. Това означава, че утре нашите почиват, а на 3 август от 11:30 часа ще изиграят последния си двубой от шампионата.Днешният мач срещу Португалия на практика се реши още през първата част. Съперникът ни започна срещата със серия от 17:0, а след десет минути игра вече водеше с 25:2. Вторият период бе много равностоен, като на почивката гостите имаха преднина при 39:15. Португалия продължи да увеличава аванса си и след паузата, а преди последната част бе напред с 59:24. До края тимът поддържаше разликата в своя полза и спечели убедително. Най-резултатен за българския тим бе Мартин Иванов с 11 точки и 7 борби. Със 7 точки и 10 борби се отчете Стюарт Олсън. За съперника Марсио Диас отбеляза 20 точки.", "date": "2019.08.01", "title": "Националите на колички останаха трети в групата"}
{"url": "https://offnews.bg/futbol/ludogoretc-pregazi-valur-prodalzhava-v-liga-evropa-708485.html", "text": "Шампионът Лудогорец не допусна изненада и без проблеми победи исландския Валур с 4:0 на реванша в Разград и с общ резултат 5:1 се класира за третия квалификационен кръг на Лига Европа.Там „орлите“ ще срещнат уелския Дъ Ню Сейнтс, който бе елиминиран в квалификациите на Шампионската лига от датския ФК Копенхаген. Първият мач е другата седмица в Разград.Резултатът беше открит още в 6-ата минута, когато Кешерю изведе добре Жоржиньо отдясно, той подаде остра топка към Битон. Израелецът би, топката рикошира в Хедлунд и влезе в мрежата на Ханес Халдорсон.Вторият гол падна в 24-ата минута. Тогава домакините направиха многоходова атака. Битон и Чибота разиграха, конгоанецът центрира с левия крак към Икоко. Юношата на ПСЖ избяга от опеката на защитата и с глава вкара за 2:0.Домакините пропуснаха много преди 82-ата минута, когато влезлият като резерва Якуб Шверчок засече подаване на Жоржиньо и не остави шансове на Халдорсон – 3:0. Само минута по-късно полякът оформи крайното 4:0 след асистенция на Недялков.", "date": "2019.08.01", "title": "Лудогорец прегази Валур, продължава в Лига Европа"}
{"url": "https://offnews.bg/politika/borisov-v-skopie-vednazh-sgreshih-i-kazah-severnomakedontci-izvi-708447.html", "text": "Веднъж по погрешка казах \"северномакедонци\", извинявам се. Казах го без никакъв умисъл, без да искам! Беше изкарано едва ли не че искам да ви убия, заяви министър-председателят Бойко Борисов на пресконференция в Скопие след разговора си с македонския премиер Зоран Заев.Борисов подчерта, че се е коригирал и вече употребява термините \"Република Северна Македония\" и \"гражданите на Северна Македония\".Българският премиер обаче настоя спорният въпрос за Гоце Делчев задължително да бъде решен до октомври от мултидисциплинарната експертна комисия, която разсиква въпросите от общата ни история.Надявам се историците, не само да не попречат, а да положат огромни усилия и да намерят правилното изразяване на историята, която да ни обединява, каза Борисов.Комисията трябва на всяка цена да намери приемливото решение, защото това е изключително важно за бъдещето. Имат историческа задача и до октомври да приключат. Да обединим максимално усилия - и не само че не трябва да се отлагат срещите на комисията, ежедневно трябва да работи. Малко време имаме, за да приключим тези конфликтни теми, коментира българският премиер.През последните две години се направиха неща, които десетилетия преди това не можеха да станат. Със съвместните усилия и на правителството на Гърция, и на България, и на Република Северна Македония се даде огромна перспектива на вашата държава по пътя за Европейския съюз и НАТО. Извървяха се огромни крачки, които не бяха лесни за нито една от трите държави, каза още Борисов.След края на пресконференцията той и Заев положиха цветя пред гроба на Гоце Делчев в църквата \"Свети Спас\" в Скопие.А по време на срещата си с президента Стево Пендаровски българският премиер акцентира, че България е подготвена да окаже \"силна подкрепа за започване на преговори за присъединяване към Европейския съюз през октомври 2019 г.\"И Пендаровски, и Борисов са на мнение, че политиците не трябва да се месят в работата на мултидисциплинарната експертна комисия, която разсиква въпросите от общата ни история.", "date": "2019.08.01", "title": "Борисов в Скопие: Веднъж сгреших и казах ''северномакедонци''. Извинявайте"}
{"url": "https://offnews.bg/kakvi-sa-pravata-ni-kato-potrebiteli/kak-da-izbirame-banski-i-naduvaemi-diushetci-savetite-na-kzp-708425.html", "text": "Как да осигурим личната си безопасност, когато избираме бански костюми и надуваеми артикули - дюшеци, седалки за плаване, лодки и др. - разяснява Комисията за защита на потребителите днес. Публикуваме съветите ѝ.Банските за деца – задължително без връзки със свободни краищаДетските бански за деца до 7-годишна възраст в никакъв случай не трябва да имат връзки, които да се завързват зад врата, на гърба или кръста. Развързването им особено във водата може да създаде животозастрашаващи рискове и да доведе до сериозни инциденти. Избирайте такива модели, чиито връзки са надеждно закрепени и в двата края към основната част на банския.Дребните апликации – атрактивни, но несигурни Не рискувайте безопасността на банския костюм само заради красивия му външен вид. Всякакви украшения от типа на пайети и копчета върху него крият опасност от задушаване при поглъщането им от най-малките. Нека банският бъде изчистен от подобни елементи.СувенириВ магазинчетата в курортите могат да бъдат открити всякакви причудливи сувенири и предмети, които сами по себе си не представляват опасност и могат приятно да разнообразят пространството около нас по време на почивката ни. Но не е изключено в ръцете на децата част от тези изделия да се превърнат в „бомба със закъснител”. Това например са малки фенерчета или лазерни показалки със светлини в различен цвят, които при насочване срещу очите могат да увредят зрението.Надуваеми артикулиКой е производителят и има ли знак със стандарта за безопасност? Това е първото и най-важното нещо, за което трябва да се поинтересувате. Цитирането на европейския стандарт за безопасност, както и на името или търговската марка на производителя, вносителя или доставчика дават по-голяма гаранция за надеждността на продукта.Проверете за остри ръбовеНе пренебрегвайте факта, че острите ръбове, където се съединят отделните части на изделието или ъглите на надуваемите предмети могат да причинят нараняване при триенето на тялото с тях във водата.Всякакви щифтове са опасниНаличието на щифтове в краищата на регулиращи шнурове по дюшеците или поясите например, създават потенциален риск от нараняване.Клапаните за въздух трябва да са сигурни и прибрани Запушалките за надуването на изделието не трябва да пропускат въздух, тъй като в противен случай може да се стигне до внезапно спадане и потъване. В никакъв случай те не следва да стърчат повече от 5 мм над повърхността на изделието, когато то е надуто. Много е важно от гледна точка на безопасността всички въздушни кухини да са напълно надути.Информирайте се за каква възраст и тегло е предназначен продуктътЗа целта погледнете предупредителните надписи върху изделието. Те съдържат тази важна информация, както и препоръката артикулът да не се използва от потребители извън определения диапазон за тегло или възраст, в плитки води, разбиващи се вълни или вани. Важно е родителите да бъдат особено внимателни дори тогава, когато става дума за напълно безопасни надуваеми предмети. Децата в никакъв случай не бива да бъдат оставяни без надзор, дори когато са снабдени с такива помощни средства, тъй като те само ги улесняват при придвижването им във водата, но не гарантират напълно безопасността им.Предпочитайте ярките цветовеИскрящите и наситени цветове на надуваемите предмети ги правят по-лесно забележими във водата, което дава възможност за по-бърза реакция. В случай, че за кратък период детето остане извън зрителния контрол на родителя, той бързо да може да идентифицира местонахождението му преди да се е стигнало до някакъв сериозен инцидент.Председателят на КЗП Димитър Маргаритов препоръчва преди да купим някои от тези стоки, да направим справка в поддържания на интернет страницата на институцията регистър на всички забранени опасни стоки, за да се уверим дали избраното от нас не фигурира там. Той съветва дори при най-малко съмнение да се подава веднага сигнал. Когато потребителят закупи доказано опасна стока, има правото да си върне парите от търговеца. Има право и на обезщетение за вреди.", "date": "2019.08.01", "title": "Как да избираме бански и надуваеми дюшеци: съветите на КЗП"}
{"url": "https://offnews.bg/temida/bivshiat-predsedatel-na-srs-metodi-lalov-podade-ostavka-zaradi-korumpi-708478.html", "text": "Бившият председател на Софийския районен съд Методи Лалов обяви, че напуска съдебната система.Той е подал молба до Съдийската колегия на Висшия съдебен съвет да бъде освободен като съдия от 2 септември.Сред мотивите за избора си Лалов посочва влошаването на състоянието на съдебната система, в това число неограничената власт на главния прокурор.\"Убеден съм, че без промяна на сбърканата конституционна уредба и създадените в рамките на нея задкулисни отношения главният прокурор, независимо от неговото име, поради неограничената си власт и липса на механизъм за обществен контрол, ще продължи да бъде едноличен господар не само на прокуратурата, но и на цялата съдебната система. Затова и политическите и задкулисни домогвания към този пост са толкова безпардонни\", посочва Лалов в молбата си за напускане до Съдийската колегия на ВСС.Според него Висшият съдебен съвет е пълен с неспособни и политически зависими хора. \"Илюзия е да се мисли, че може да има смели, независими и справедливи съдии в една силно корумпирана конструкция, която е ръководена от политически зависим ВСС, голяма част от членовете на който по правило са лишени от професионални способности и мотивация да защитават и отстояват независимостта на съдебната власт и да приемат решения, които да осигурят на гражданите независим, справедлив и ефективен съд. Вместо това ВСС се превърна трайно в репресивен орган спрямо онези магистрати, които отстояват върховенството на правото и независимостта си, защитават своята чест и достойнство\", обяснява бившият председател на СРС.\"Прокуратурата все повече ще доминира над съда. Съдебната система все повече ще губи съпротивителните си сили и способността да се изчиства от зависимите и неспособни магистрати и съдебни служители. Страхът, апатията и бюрократично отношение към работата все повече ще взимат превес над смелостта, ангажираността за решаване на проблемите на съдебната власт и жаждата за справедливост у магистратите\", посочва Лалов.Публикуваме поста на Методи Лалов във Фейсбук, в който е включена и молбата му:", "date": "2019.08.01", "title": "Бившият председател на СРС Методи Лалов подаде оставка заради корумпираната съдебна система"}
{"url": "https://offnews.bg/kultura/v-kavarna-zapochva-xiii-natcionalen-festival-za-starinna-muzika-strav-708440.html", "text": "От днес до 14 август Каварна ще бъде домакин на XIII Национален фестивал за старинна музика, песни и танц „Страваганца 2019“.Тенорът доцент д-р Николай Моцов, трупал сценичен опит в Холандия, Германия, Южна Корея, Русия, ще ръководи майсторски клас по оперно пеене за млади таланти. Заключителният концерт на младите певци ще бъде в художествената галерия \"Христо Градечлиев\" на 10 август.Артсалонът ще бъде сцена на следващата вечер и за участниците в майсторския клас по класическа китара, ръководен от д-р Столина Добрева, преподавател в Националното музикално училище \"Любомир Пипков\", допълват от общината.Фестивалът ще събере публиката и в храма \"Свето Успение Богородично\" на Вечер на християнската музика. Творби от класиката ще изпълни Дамският камерен хор при храма \"Свети Атанасий\" във Варна под диригентската палка на Евгения Григорова. Столичното дуо инструменталисти \"Бас данс\" също ще пренесе духа на старинната музика в Каварна и в крайморското село Камен бряг.Входът за всички събития е свободен.ПРОГРАМA01.08.2019 – 18.30 часа – ХГ „Христо Градечлиев”Официално откриване на XIII-ти национален фестивал за старинна музика, песен и танц „Страваганца“ и изложба на Илиана Атанасова –живопис05. 08.2019 – 18.30 – Храм „Св. Успение Богородично“Празнична вечерна служба – Хоров концерт, посветен на празника Преображение Господне07.08.2019 – 18.00- село Камен брягКонцерт на Дуо „Банс Данс”/София/08.08.2019 – 18.30 – ХАМАМАКонцерт на Дуо „Банс Данс” /София/09.08.2019 – 18.30 – ХАМАМАКитарен концерт10.08.2019 – 18.30 – ХГ „Христо Градечлиев“Заключителен концерт на майсторския клас по Оперно пеене за млади оперни певци на доц. д-р Николай Моцов, акомпанимент Зорница Гетова11.08.2019 – 18.30 – ХГ „Христо Градечлиев“Заключителен концерт на участниците в майсторския клас по Класическа китара на д-р Столина Добрева14.08.2019 -17.00 – Храм „Св. Успение Богорично“Празнична вечерня служба по повод храмовия празник на Храм „Св.Успение Богородично“14.08.2019 -18.30 – Храм „ Св.Успение Богорично“Тържествен концерт „Вечер на християнската музика“, с участието на Дамски камерен хор при Храм „Св.Атанасий” гр. Варна – диригент Евгения Григорова, солисти : Жасмина Богословова , Светлана Рафаелян и Любомир Григоров.", "date": "2019.08.01", "title": "В Каварна започва XIII Национален фестивал за старинна музика 'Страваганца' (програма)"}
{"url": "https://offnews.bg/medii/pak-kadrovi-smeni-v-bnr-plamen-kostov-stava-tehnicheski-direktor-nov-708465.html", "text": "Кадровите смени в Българското национално радио продължават. Днес новият генерален директор  е свикал Общо събрание, на което е обявил, че новият технически директор на БНР ще е Пламен Костов, научи OFFNews от свои източници в радиото. Изненадващо е бил закрит целият отдел \"Комуникация\", който обединяваше 4 звена - \"Маркетинг\", \"Събития\", PR и \"Протокол\". Съкратен е Свилен Узунов - директор на дирекция \"Техника\".Костов е стар  кадър на БНР. Назначен е за изпълнителен директор по времето на , който управлява радиото от февруари до май 2001 г. Костов е бил е в Управителния съвет на БНР по времето на Валери Тодоров.По наша информация на събранието новият генерален директор е обявил, че програма \"Хоризонт\" ще има нов директор след изборите, по Нова година. Това не е изненадващо - предстои пенсионирането на сегашния, коментират журналисти в БНР.Първите рокади в БНР след назначението на новия генерален директор Светослав Костов започнаха в началото на юли. На директорския пост в радио \"София\" бе назначена , която веднага уволни предшественичката си Антония Енева.", "date": "2019.08.01", "title": "Пак кадрови смени в БНР: Пламен Костов става технически директор, нов шеф в \"Хоризонт\" след изборите"}
{"url": "https://offnews.bg/analizi-i-komentari/galap-interneshenal-39-doverie-kam-slavi-trifonov-predi-da-obiavi-708445.html", "text": "Румен Радев и Мая Манолова са двете фигури у нас с положителен рейтинг - доверието в президента и омбудсмана е повече от недоверието. С близки стойности на положителни и отрицателни оценки е Слави Трифонов - 39% доверие, 41 на сто недоверие и 19% колебаещи се. Данните са от независимата от външно финансиране изследователска програма „Политически и икономически индекс“ на „Галъп интернешънъл“. Последната вълна на изследване е проведена по метода „лице в лице“ сред 833 души между 5 и 12 юли. Максималното стандартно отклонение е ±3.5% при 50% дялове. 1% от извадката е равен на около 55 хиляди души.Данните за Слави Трифонов са преди снощната обява за по-активно влизане в политическия живот, уточняват от агенцията. Кметът на София Йорданка Фандъкова през юли 2019 г. получава 31% доверие срещу 47% недоверие. Останалите се колебаят или не могат да отговорят. Сред партийните лидери, водещ по доверие остава премиерът Бойко Борисов, който получава 30% срещу 54% недоверие, 16% се колебаят. Той е единствената напълно разпознаваема личност – липсват хора, които не могат да отговорят какво мислят за него. Борисов продължава да поддържа сравнително висок рейтинг с лек спад през пролетта, което отново вероятно се дължи на скандалите от този период. Традиционно около една трета от българите симпатизират, а над 50% са настроени отрицателно.Корнелия Нинова и Красимир Каракачанов се движат в „пакет“ с доверие над 20% от пълнолетните българи.  Подобни нива има и еврокомисарят по цифровата икономика и общество Мария Габриел, но там все още разпознаваемостта е сравнително ниска. Доверието в парламента в края на политическия сезон е 21%, срещу 72% недоверие. Останалите се колебаят. Правителството завършва политическия сезон с 29% доверие срещу 62% недоверие (останалите се колебаят).", "date": "2019.08.01", "title": "Галъп интернешенъл: 39% доверие към Слави Трифонов, преди да обяви, че прави партия"}
{"url": "https://offnews.bg/zdrave/vma-s-pokana-da-se-vkliuchi-v-svetovnata-mrezha-za-lechenie-na-malk-708462.html", "text": "Специалистите от Военномедицинска академия (ВМА) са поканени да се включат активно в мрежата от лекари от Европа и САЩ, които се борят с предизвикателствата при лечението на малките хора, съобщават от болницата.Поканата е отправена от Кармен Алонсо, основател и координатор на испанската фондация АЛПЕ, която от години работи за каузата. Организацията помага в лечението на малките хора, като ги свързва с общност от различни специалисти – ортопеди, кардиолози, пулмолози, хирурзи и т. н. В мрежата участват изтъкнати лекари от Испания, Франция, Швейцария и САЩ.Гостите от АЛПЕ се запознаха на място с програмата, по която ВМА лекува малките хора у нас. Между Академията и Националната организация „Малки български хора” е подписано второ споразумение. Благодарение на него, десетки пациенти от цялата страна се консултират с предимство в поликлиниката на болницата. Няколко от тях са оперирани успешно от ортопедите, уролозите и неврохирурзите на болницата.„Малките хора имат възможност да контактуват директно с началника на поликлиниката д-р Иван Христев, както и с шеф-екипа в Спешна помощ. Готови сме да положим още усилия, за да предложим на тези пациенти най-добрата медицинска грижа”, изтъкна заместник-началникът по учебно-научната дейност полковник доц. д-р Георги Попов.„За нас ще бъде интересно да контактуваме с колегите от Европа и заедно да решаваме сложни медицински казуси”, коментира поканата за сътрудничество колегата му полковник доц. д-р Владимир Василев.", "date": "2019.08.01", "title": "ВМА с покана да се включи в световната мрежа за лечение на ‘малките хора’"}
{"url": "https://offnews.bg/ikonomika/31-kmetove-na-bunt-sreshtu-zemedelskia-ministar-braniat-s-pushki-pras-708446.html", "text": "31 пазарджишки кметове се разбунтуваха срещу принудителното избиване на домашни прасета, съобщи БНР. Те огласиха декларация срещу плановете за умъртвяването им след 2 август. Тече подписка с искане за отмяна на заповедта на земеделския министър. Утре хората излизат на протест в Пазарджик.\"Приготвил съм пушките, взел съм ключа от камбанарията. Няма да пускам сирена, защото ще направя беля. Това е абсолютно сериозно\", заяви кметът на Хаджиево Антон Андонов.31 кмета сме единодушни заедно с кмета на община Пазарджик, увериха кметовете на селата Юнаците и Дубровница – Стоян Кузев и Гурко Митев. Гневът им е провокиран от заплахата да убият животните при положение, че няма огнище в Пазарджик.\"Няма огнище в Пазарджик. Не може да се взимат такива превантивни мерки – дай да ги изтрепеме. Ами ако има, не дай Боже, чума по хората? Да изтрепем здравите? Кого да защитим?\"\"Правим подписка от жителите на всички села, ние се подписахме. На 2 август – общински митинг на \"Тортата\" от 17 часа, за да изкажем нашето несъгласие с тази прибързана мярка\".На фона на разрастването на кризата у нас Гърция забрани вноса на свинско месо от България, въведени са строги ограничения на граничните пунктове.", "date": "2019.08.01", "title": "31 кметове на бунт срещу земеделския министър: Бранят с пушки прасетата от принудително умъртвяване"}
{"url": "https://offnews.bg/temida/spetcprokuraturata-pusna-dokazatelstva-sreshtu-tad-grup-za-haknatite-d-708448.html", "text": "Специализираната прокуратура огласи част от доказателствата по разследването за кибертероризъм срещу собственика на \"ТАД Груп\" Иван Тодоров, търговския директор във фирмата Георги Янков и 20-годишния служител Кристиян Бойков. Те съдържат снимки на файлове от компютри, телефон, както и стоп кадри от охранителни камери в \"ТАД Груп\" с обяснителни бележки. \"По повод протеста на Апелативната специализирана прокуратура за определените мерки за неотклонение \"парична гаранция\" на собственика на \"ТАД груп\" Иван Тодоров и с разрешение на наблюдаващия прокурор, публикуваме части от доказателствения материал, събран в хода на разследването\", обясняват от спецобвинението. От файловете са заличени всички лични данни, факти и обстоятелства, които могат да навредят на трети страни. \"Установено е, че има неуспешни опити за нерегламентиран достъп до 49 търговски дружества\", твърдят от обвинението. Събрани са личните данни на магистрати - основно за прокурори и следователи, а папката е със заглавие: \"Ne se chistiiiii\", съобщават от специализираната прокуратура. .И още: публикувани са и част от свидетелски показания, които ще бъдат представени в цялост на Специализирания наказателен съд. \"Но все пак броят на клиентите е недостатъчен, затова не съм сигурен кой го предложи – И. или К., част от политиката на фирмата за набиране на клиенти да бъде тестването на сайтове на различни дружества без тяхно знание и впоследствие да ги набират като клиенти\", се казва в показания на свидетел по делото.\"Тази политика на фирмата се коментираше постоянно в офиса основно между И. и К., като двамата си говореха, че трябва да се изготви списък с най-големите български сайтове, които да бъдат тествани без знанието на техните собственици, като след това бъда привлечени като клиенти\", твърди още свидетелят. ", "date": "2019.08.01", "title": "Спецпрокуратурата пусна доказателства срещу ТАД Груп за хакнатите данни"}
{"url": "https://offnews.bg/zdrave/preporaki-na-szo-za-reaktcia-pri-visoki-temperaturi-708441.html", "text": "Климатичните промени са причина за все повече здравословни проблеми при хората. Това е тенденция, която ще става все по-интензивна през следващите години, затова и Световната здравна организация е създала бюлетин, с препоръки за мерките, които могат да се вземат при продължителни периоди на необичайно високи температури.Периодите на жега, които продължават по няколко седмици, възникват един след друг и водят до значително повишаване на смъртността сред населението. В отговор на въздействието на високите температури в човешкия организъм възникват редица физиологични реакции, които нерядко довеждат до влошаване на хроничните заболявания, преждевременна смъртност и инвалидност.Освен традиционните мерки по охлаждане на помещенията и предпазване от вредните слънчеви лъчи, експертите на здравната организация предлагат и система от мерки за първа помощ, ако ние или хората около нас се почувстваме зле.Ако ни се вие свят, усетим слабост, тревога или силна жажда и главоболие, е препоръчително незабавно да потърсим медицинска помощ, да се придвижим до прохладно място и да измерим температурата си.Изолирането в хладно помещение е наложително и ако почувстваме болезнени мускулни спазми (преди всичко в долните и горните крайници, в областта на стомаха, които се появяват често при продължителна физическа работа).Пиенето на вода или разтвор за хидратиране, съдържащ електролити (физиологичен разтвор), компенсира частично загубата на течности.Ако спазмите, следствие от топлината, не спрат или се появят други необичайни симптоми, трябва незабавно да потърсим медицинска помощ.Ако някой от хората наоколо има подобни симптоми – суха и гореща кожа, гърчове, загуба на съзнание, незабавната медицинска намеса е задължителна. Какво можем да направим до идването на спешната помощ:- да поставим пострадалия в хоризонтално положение, краката трябва да са малко по-нависоко;- да сложим охлаждащ компрес на шията и под мишниците;- да осигурим приток на свеж въздух;- да напръскаме лицето с вода (със стайна температура);- ако има възможност – да измерим температурата на тялото;- да не даваме медикаменти, съдържащи ацетилсалицилова киселина или парацетамол;- ако пострадалият е в безсъзнание – да го положим да лежи на една страна.Тези препоръки са включени в пълния набор от мерки за различните целеви аудитории и са издадени от Европейското регионално бюро на СЗО.", "date": "2019.08.01", "title": "Препоръки на СЗО за реакция при високи температури"}
{"url": "https://offnews.bg/futbol/delegatcia-na-tcska-pochete-pametta-na-zaginalite-balgarski-voenni-kra-708450.html", "text": "Представители на ЦСКА се преклониха пред паметта на загиналите наши сънародници край Вуковар, информира официалният сайт на клуба.Градът се намира близо до Осиек, където тази вечер ще се играе реваншът от втория кръг на Лига Европа между ЦСКА и Осиек.Армейската делегация пътува до Вуковар и поднесе венци на мемориала, който напомня за делото на българските военни.В костницата във Вуковар са погребани 1027 родни войници, офицери и доброволци, които губят живота си в заключителната част от Втората световна война. 325 от тях са с неизвестни имена.Събитието уважи и заместник-посланика на България в Хърватия Никола Николов, който ще бъде сред специалните гости на мача довечера.Това е една от инициативите, с които клубът, съвместно със Специалните сили на Българската армия, ще отбележи 75-та годишнина от участието на нашите военни във Втората световна война.", "date": "2019.08.01", "title": "Делегация на ЦСКА почете паметта на загиналите български военни край Вуковар"}
{"url": "https://offnews.bg/futbol/galin-ivanov-se-zavarna-v-slavia-708449.html", "text": "Националът Галин Иванов се завръща в Славия и ще играе на \"Овча Купел\" през започналия вече шампионат, съобщиха \"белите\". За последно крилото игра в унгарския Халадаш, където записа 13 мача и два гола.В началото на миналия шампионат 31-годишният футболист бе част от състава на Славия, записвайки 25 мача и осем гола във всички турнири.\"Галин Иванов е добре дошъл в Славия. С него се разбираме с половин изречение и много бързо уточнихме завръщането му при нас.Галин много добре познава отбора, а и знае, че в Славия ще получи възможност за изява, която може да му донесе трансфер. Нашият клуб никога не е спирал никого за трансфер и винаги сме уважавали желанието на футболистите.Освен това Галин е умно момче, не е като някои, които избират хиляда лева в повече, но впоследствие си провалят кариерите.Целта пред Славия ли? На първо време сме си поставили за цел класиране в топ 6 на първенството\", заяви босът на \"белите\" пред Sportal.bg.", "date": "2019.08.01", "title": "Галин Иванов се завърна в Славия"}
{"url": "https://offnews.bg/obshtestvo/pochina-bivshiat-upravitel-na-bnb-liubomir-filipov-708454.html", "text": "Бившият управител на Българската народна банка Любомир Филипов почина тази нощ, съобщи \"Банкеръ\". Любомир Филипов е роден на 14 юни 1945 г. в гр. Берковица. Завършва изчислителна математика и програмиране в Софийският университет. В периода 1967 – 1976 е на работа към Научния център към Държавния комитет за планиране. През 1973 г. специализира в Оксфорд, Великобритания. От 1976 работи в БНБ, а от 1978 е в неговия Управителен съвет. Между 1984 и 1989 е в Управителния съвет на Международната банка за икономическо сътрудничество в Москва. През 1989 г. специализира във Федералния резерв на САЩ. От 1996 до 1997 е управител на БНБ. След това работи в частна банка. Любомир Филипов е един от петимата участници във финансовия съвет, консултиращ правителството на Стефан Софиянски през 1997 г. Като управител на БНБ тогава, той е един от бащите на валутния борд, които успяват да спрат срива на българския лев и да осигурят плащанията по външния дълг на страната. ", "date": "2019.08.01", "title": "Почина бившият управител на БНБ Любомир Филипов"}
{"url": "https://offnews.bg/volejbol/dariavash-krav-vav-varna-gledash-natcionalite-po-volejbol-708451.html", "text": "Благотворителна кампания за кръводаряване във Варна ще донесе на включили се в нея възможност да гледат на живо мач на националния отбор на България по волейбол за мъже от най-важния форум за годината - олимпийската квалификация от 9 до 11 август в зала \"Конгресна\" на Двореца на културата и спорта, информираха от БФВ.Българската федерация по волейбол и Кръвен център Варна организират ден на благотворително кръводаряване, а първите 40, включили се в кампанията, ще получат билет за мач на волейболните национали.Кампанията по кръводаряване ще стартира на 3 август (събота) от 9 до 14 часа в Кръвен център Варна - бул. \"Цар Освободител\" 100 ( в двора на Окръжна болница). Благотворителната инициатива ще продължи и от понеделник (3 август) до петък (9 август), деня на първия мач на България от олимпийската квалификация. През седмицата работното време на Кръвния център е от 8 до 18 часа (с почивка за дезинфекция от 13 до 13,30 часа).От 9 до 11 август в Морската столица България има три битки за класиране на Олимпийските игри в Токио догодина. Съперници на България за олимпийската квалификация са Египет, Пуерто Рико и Бразилия.В първия си мач от надпреварата \"лъвовете\" излизат срещу Египет на 9 август, а преди това в зала \"Конгресна\" играе дебютната си среща олимпийският шампион Бразилия - срещу Пуерто Рико. Във втория си мач на 10 август българските национали се срещат с Пуерто Рико.Преди него бразилците играят с Египет. В последния двубой волейболистите на България се изправят срещу олимпийския шампион Бразилия на 11 август. Трите мача на България са от 20,30 часа, а първите двубои в петък, събота и неделя са от 17 часа.Само победителят в квалификационния турнир получава квота за Олимпийските игри в Токио 2020. Вторият в класирането ще има още една възможност на континентална квалификация, която ще бъде в началото на следващата година.Билетите за квалификацията са в продажба на ticketportal.bg, а във Варна - на касата на Двореца на културата и спорта и на касата на Летния театър.", "date": "2019.08.01", "title": "Даряваш кръв във Варна, гледаш националите по волейбол"}
{"url": "https://offnews.bg/zdrave/samo-balgaria-i-rumania-v-es-bez-sistema-za-proslediavane-na-falshifit-708423.html", "text": "Само България и Румъния все още не са въвели европейската система за проследяване на фалшифицираните лекарства. Във всички останали страни-членки на ЕС аптеките са верифицирани над 95%. Това каза за националното радио Деян Денев – председател на Българската организация за верификация на лекарствата.По думите на Денев в последните седмици има по-интензивен интерес към свързването от страна на аптеките.  Според него през септември забавянето ще бъде окончателно преодоляно.Той прогнозира, че не всички аптеки у нас ще успеят да се включат, тъй като това е непосилно за по-малките, които имат символични доходи. Те са с различна организация на работа, но са важни от социална гледна точка. Има и аптеки, които вече са затворили.„Борим се да има аптеки в малките населени места, от друга страна ги унищожаваме с подобни актове“, допълни той.В отговор на депутатски въпрос вчера, здравният министър Кирил Ананиев съобщи, че 35% от аптеките все още не са свързани в системата за верификация. На 9 август изтича шестмесечният гратисен период за присъединяването към системата, която функционира в Европа от началото на февруари тази година.Към момента присъединените към системата аптеки са близо 2200. Така 95 % от общо 2300 работещи с НЗОК аптеки и 65% от общия брой аптеки в страната са включени в системата за верификация. Министърът обясни, че властите нямат право да затворят аптека, която не се е присъединила, но очакванията на министерството са постепенно всички да се включат. По време на гратисния период, който изтича, аптеките трябва да се оборудват с четци за сканиране на новите кодове и да адаптират софтуера си. Новите опаковки са снабдени със защитен 2D код.По думите на Ананиев между 1 и 4% от лекарствата в Европа са фалшифицирани, а у нас процентът е много по-висок, въпреки че няма официална статистика.", "date": "2019.08.01", "title": "Само България и Румъния в ЕС без система за проследяване на фалшифицирани лекарства"}
{"url": "https://offnews.bg/sviat/izvanredno-polozhenie-v-sibir-3-mln-hektara-gora-izgoria-12-mln-ve-708418.html", "text": "Русия обяви извънредно положение в пет региона на Сибир, след като стотици хиляди подписаха петиция с искане правителството да направи нещо за безпрецедентните пожари.В момента горят три милиона хектара гора, а 12 милиона вече са унищожени. Димът покри някои градове, включително Новосибирск, третият по големина в Русия. Хората в най-тежко засегнатите региони казват, че димът закрива слънцето и затруднява дишането.Изпепеляват се вековните борове на тайгата - белият дроб на Северното полукълбо.Пожарникарите се опитват да гасят някои пожари, но в повечето области властите признават, че нямат капацитет да гасят, тъй като районите са твърде отдалечени или не застрашават хората или стратегически съоръжения. Разходите за гасенето със самолети „десет пъти повече от възможните щети“, според говорител на местните власти.В понеделник управителят на сибирския район Красноярск Александър Ус заяви, че няма смисъл дори да се опитват. „Това е нормално, естествено явление. Безсмислено е да се борим с него и може би дори на места да е вредно. Ако имаме снежна буря през зимата при студено време, на никого не му хрумва идеята да разтопим ледовете, че да ни стане по-топло“.Пожари има и в Далечния север, зад арктическия кръг - изгоряха 784 931 хектара в зони на вечна замръзналост (пермафрост), включително Арктика в Якутия - причинявайки евентуално непоправими щети на тундрата, .В крайна сметка дъждът и снегът ще свършат работа, но въпреки това има безпокойство от замърсяването, въглеродните емисии в атмосферата и загубата на огромни горски масиви.Заради горещите и сухи условия  - има пожари и в много части на Аляска и Канада.На места гори и изсъхналият торф, не само дърветата. Това означава, че въглеродът, натрупан за стотици или дори хиляди години, се отделя в атмосферата.Пожарите в Сибир са освободили 300 мегатона въглероден диоксид през юли, най-много от началото на сателитните записи преди около две десетилетия. Това ще подхрани допълнителните климатични промени, въпреки че количествата са сравнително малки в сравнение с 40 000 мегатона въглероден двуокис, отделяни от човешки дейности всяка година.Планетата като цяло в момента преживяла най-горещият юни, регистриран някога. Горещият въздух от скорошните европейски температурни рекорди е достигнал до Арктика, затопляйки още повече региона.Американският президент Доналд Тръмп е предложил на Владимир Путин помощ за справяне с пожарите в Сибир. Путин е благодарил за подкрепата и е заявил, че ако е необходимо, Русия ще се възползва. ", "date": "2019.08.01", "title": "Извънредно положение в Сибир: 3 млн. хектара гора изгоря, 12 млн. вече са унищожени (видео)"}
{"url": "https://offnews.bg/obshtestvo/nasledstvoto-na-tcvetanov-popravkata-arteks-mina-sadat-spasiava-os-708406.html", "text": "Загубите на строителната компания \"Артекс\" от спирането на строежа на сградата \"Златен век\" в столичния квартал \"Лозенец\" са милион и осемстотин хиляди лева. Това съобщават от компанията, след като вчера строителството на небостъргача. Решението на магистратите не е окончателно и може да се обжалва пред ВАС. В изявлението си от Артекс заявяват: „Липсата на прозрачност и правната несигурност, създадени от действията на институциите преди това решение на САС, доведоха до загуби за „Артекс“ в размер на 1 800 000 лв от издаването на заповедта на ДНСК на 15.04.2019 до днес. В крайна сметка с това си решение Съдът потвърди, че Разрешението за строеж на „Златен век“ е валидно – нещо, в което ние от „Артекс“ винаги сме били сигурни. Решението на съда идва и като потвърждение на множество официални правни становища на видни правни специалисти като проф. Дончо Хрусанов, проф. Огнян Герджиков, проф Иван Русчев, проф. Димитър Костов, проф. Иван Тодоров, Явор Зартов. Така, както е посочено и в Решениетo, съобразно визираната практика на Върховният административен съд, десетгодишният срок спрямо издаденото Разрешение за строеж ще изтече през 2028 г. В една правова държава Законът следва да се изпълнява от всички нейни субекти, т.е. очакваме и разчитаме, че институциите и гражданите ще се съобразят с решението на съда.Бихме искали да уверим всички наши настоящи и бъдещи клиенти, че „Артекс“ продължава изграждането на сграда „Златен век“! Независимо от понесените загуби, продължаваме да държим на качественото строителство и ще изпълним всички договорни задължения към клиентите си.“САС се произнася, че не главният архитект на София, а единствено Държавната агенция за строителен контрол може да каже законен ли е строежът.  И още - споделя мнението, че промените в закона за устройство на територията, сред които и станалата като известна като \"поправка \"Артекс\", от февруари 2017 г. - строителното разрешение да важи 10 години от откриване на строителната линия, са валидни за \"Златен век\". Поправката бе внесена от депутата от ГЕРБ Александър Ненков и подкрепена от тогавашния шеф на ПГ Цветан Цветанов.  В преходни и заключителни разпоредби към поправката се казва изрично,  че разпоредбите се прилагат за бъдещи разрешения за строеж и за производства, по който още няма влязло в сила решение за строеж. Законът за устройство на територията касае проекти от първа и втора категория, за които е даден толеранс обектите да бъдат завършени за срок от 10 години, вместо за 5 години, обяснява тогава Ненков. Той отрича промените в ЗУТ да имат каквото и да е общо с Артекс. Сградата \"Златен век\" обаче е втора категория. Съдебното решение от вчера на практика разрешава и евентуални проблеми със срока на разрешителното за строеж на строящата са на Солни пазар сграда, която ще бъде . Ай тауър - 107 метра небостъргач, ще действа под реномираната марка \"Мариот\". Сагата със \"Златен век\"Разрешението за строеж на 34-етажна сграда на ул. „Златен рог“ №10 в кв. „Лозенец“ е издадено на 26.01.2007 г. от главния архитект на София Петър Диков на името на ЕТ „ДЖИ-БИ-АЙ-91- Жанета Младенова“ и ЕТ „Румен Марков – Джоинт Билдинг инвестмънт“. Разрешението е издадено съгласно застроителния и регулационен план от 1996 г., одобрен от арх. Стоян Янев.Протокол №2 за откриване на строителна площадка, с който стартира строителния процес, е съставен на 11.01.2010 г. от надзорната фирма „Консултантска инженерна група“ ООД.Разрешението за строеж на сградата е презаверено на 19.11.2012 г. от арх. Диков на името на фирма „Кристела“ ООД с управител Румен Марков.На 14.12.2016 г. в направление „Архитектура и градоустройство“ постъпва заявление от „Кристела“ ООД за повторна презаверка на разрешението за строеж. Инвеститорът е информиран, че разрешението няма да бъде презаверено. На 03.02.2017 г. фирмата оттегля искането си за презаверка. На 06.02.2017 г. главният архитект със своя заповед прекратява административното производство по заявлението за презаверка.Във връзка с искания на управителя на „Кристела“ ООД за допускане на изменения в одобрения инвестиционен проект в НАГ е получено тълкувателно писмо от зам.-министъра на регионалното развитие и благоустройството Валентин Йовев от 30.08.2017 г.. В него за конкретния строителен обект зам.-министър Йовев определя: „срокът за завършване на строителството е 10 г. и се отчита от датата на започване на строителството, а именно от датата на съставяне на протокол образец 2“ (11.01.2010).На 09.01.2019 г. Инициативен комитет „Лозенец“ информира главния архитект на Столична община, че като жалбодатели са получили писмо от министъра на регионалното развитие и благоустройството Петя Аврамова, в което се казва, че писмото на зам.-министъра не е имало задължителен характер. Веднага след като тази информация е получена в НАГ, тя е изпратена до началника на ДНСК, който единствен е компетентен да извърши проверка на строежа, предвид категорията му.Строежът на ул. „Златен рог“ №10 е втора категория и съгласно разпоредбите на Закона за устройство на територията проверките на строителния процес и на строителните книжа се извършват от Дирекцията за национален строителен контрол (ДНСК). НАГ-СО има правомощия и компетентност да проверява само строежи с по-ниски категории (4-а и 5-а).Във връзка със строителството на сградата на ул. „Златен рог“ в Столична община са получени няколко сигнала с искания за проверки на строителната документация и на строителния процес.Освен от граждани и Инициативен комитет „Лозенец“, Столична община е получавала писма от националния омбудсман (на 29.11.2017 г.) и от председателя на комисията по вътрешен ред и сигурност на Народното събрание Цветан Цветанов (на 12.06.2018 г.). Сигналът, препратен от Цветан Цветанов за проверка на строителството на сграда „Златен век“, е получен още на 21.05.2018 г. в Столична община директно от Инициативния комитет. Това писмо на инициативния комитет е изпратено едновременно до президента на Р България, министър председателя, зам.-министър председателя Дончев, министъра на регионалното развитие и благоустройството, главния прокурор, председателя на Народното събрание, председателите на всички парламентарни групи, Постоянната комисия по регионална политика, ръководителя на представителството на ЕК в България и с копие до омбудсман на Р България, кмета на Столична община, главния архитект на Столична община и началника на ДНСК.Инициативният комитет и Цветан Цветанов са информирани, че във връзка с получените сигнали за незаконно строителство в общината и други институции, още на 05. 01.2018 г. е извършена проверка от компетентната институция – ДНСК и РДНСК Югозападен район. Столична община е информирана на 30.01.2018 г., че проверката не е установила нарушения по отношение на законосъобразността на издадените строителни книжа. Проверките за изпълнение на строителния процес също са изцяло от компетентността на ДНСК. Протестиращите срещу \"Златен век\"От инициативния комитет, който се обяви срещу \"Златен век\", обявиха, че ще продължат с протестните си действия. \"За съжаление знаехме, че заповедта, която се издава от ДНСК има своите пороци. Затова  Това, което не очаквахме, е, че по време на самото дело от ДНСК се държаха неадекватно по защитата на собствената си заповед, каза днес пред \"Нова телевизия\" Войслав Тодоров от ИК \"Лозенец\". Дори съдът казва, че поправка \"Артекс\" има. \"Без законовото изменение от 2017 г. е невъзможно да се тълкува разрешението за строеж, допълва Тодоров.Искаме да разберем и реакцията на г-н Борисов, който ни стисна ръката и каза, че поправка \"Артекс\" няма. Сега съдът съзнателно или не осребрява \"Апартаментгейт\". Ние сме обнадеждени, че това е само на първа инстанция, коментира Никола Вапцаров от комитета. ", "date": "2019.08.01", "title": "Наследството на Цветанов: Поправката 'Артекс' мина, съдът спасява още строежи освен Златен век"}
{"url": "https://offnews.bg/kultura/rajna-kabaivanska-poluchava-prestizhnata-nagrada-maria-kalas-708421.html", "text": "На 2 август в хотел Due Torri във Верона ще се състои официалната церемония, на която ще бъде връчена международната награда „Мария Калас 2019“. Тази година ще я получи Райна Кабаиванска, съобщава БНР. Награда се връчва за шести път, а нейни предишни носители са били сопраното Мария Киара, баритонът Роландо Панерай, тенорът Джанфранко Чекеле и баритонът Ренато Брузон. Неин основател е диригентът Никола Гуерини. Наградата се връчва всяка година на 2 август – датата, на която Мария Калас дебютира на „Арена ди Верона“ в операта „Джоконда“ на Амилкаре Понкиели под палката на Тулио Серафин.Самата Райна Кабаиванска има дълга и богата творческа връзка с Верона, която започва на 6 август 1970 с „Манон Леско“ на Пучини. Следват спектакли на „Мадам Бътерфлай“ на Пучини през 1974, 1977, 1978, 1983 и 1997 г., както и „Бохеми“ на Пучини през 1981 и 1982 г. Бронзовата скулптура, която получава всеки от лауреатите е създадена от Албано Поли.Както самата Райна Кабаиванска многократно е разказвала тя е познавала лично Мария Калас. Среща се с нея през 1973 г. за премиерата на операта „Сицилианска вечерня“ на Верди за откриването на възстановената сграда на операта в Торино. Кабаиванска изпълнява партията на Елена, а Калас е режисьор на спектакъла.Диригентът Никола Гуерини е инициатор и на фестивала „Мария Калас“, който се провежда всяка година във Верона. През 2014 г. режисьорът Франко Дзефирели беше удостоен с титлата почетен президент на фестивала, а още от следващата година започна присъждането на наградата носеща името на „Божествената“.На церемонията ще бъдат и ученици на голямата оперна певица в института „Веки Тонели“ в Модена сопранът Киара Изотон и тенорът Рейналдо Дроз, които ще бъдат съпровождани от пианиста Давиде Финоти и ще изпълнят арии и дуети от опери.Самият хотел, в който се провежда церемонията има история още от 1674 г. През годините в него са отсядали Волфганг Амадеус Моцарт, Йохан Волфганг фон Гьоте. Тук е била коронацията на краля на Франция в изгнание Луи XVII, подписването на договора от Вилафранка между Наполеон III, Виктор Емануил II, ерцхерцог Раниери и маршал Радецки.През 1866 г. от балкона на хотела Джузепе Гарибалди говори пред жителите на града. Хотелът винаги е бил втори дом за великите личности от света на културата, политиката, изкуството и развлеченията като Виторио Де Сика, Алида Вали, Анна Маняни, Маргарет Тачър, Пласидо Доминго и др.", "date": "2019.08.01", "title": "Райна Кабаиванска получава престижната награда 'Мария Калас'"}
{"url": "https://offnews.bg/obshtestvo/sled-3-mesetca-majkata-na-otneto-balgarsko-dete-v-italia-govori-za-pra-708426.html", "text": "Три месеца след отнемането на българско дете от майка му в град Ладисполи, Италия вчера тя е успяла да говори по телефона за пръв път с него. Разговорът е бил проведен снощи, съобщават от посолството ни в Рим и уверяват, че продължават да работят за осъществяването на редовни срещи между детето и майката.Детето е настанено от една година в католически социален дом, тъй като според италианските социални служби е констатирана липса на грижи от страна на майката.Посолството ни в Рим е отправило запитване към италианските власти по случая и очаква официална информация. Следващата седмица се очаква да се проведе среща със сенатор Лучо Малан и адвокатката на майката.На 27 юли пред министерството на правосъдието в Рим се събраха членове на асоциацията А Пи Ес, чийто председател е сенаторът от \"Форца Италия\" Лучо Малан, за да протестират. Поводът за протеста е 12-годишната София - името, с което назовават детето, отнето от българската му майка преди година до Рим.Този повод обаче събра на едно място \"майки и бащи с най-невероятни истории, адвокати от цяла Италия, дошли в столицата на свои разноски, асоциации, борещи се за правата на децата, отнети от семействата им\". Това съобщи сенаторът Малан пред информационната агенция А Ди Енне Кронос. Всички те искат проектозакон, който да предвижда санкции за социалните работници, които не спазват крайни срокове и процедури, и по този начин нарушават нормите за закрила на децата.", "date": "2019.08.01", "title": "След 3 месеца майката на отнето българско дете в Италия говори за пръв път с него"}
{"url": "https://offnews.bg/temida/nap-ne-otkri-narushenia-po-apartamentgejt-na-sina-na-borislav-sarafov-708422.html", "text": "Националната агенция за приходите не откри несъответствия между получените и декларираните доходи и имуществото на 21-годишния син на директора на Националната следствена служба и зам.-главен прокурор Борислав Сарафов, съобщи прокуратурата.Проверката разпореди главният прокурор Сотир Цацаров на 4 април по сигнал, че синът на Сарафов е придобил през 2018 и 2019 г. недвижими имоти на значителна стойност без ясен произход на средствата за закупуването им, както и че самият Сарафов не е обявил притежаването на такива суми в декларациите си пред Инспектората към Висшия съдебен съвет.Според разпореждането Върховна касационна прокуратура сезира КПКОНПИ и възложи на НАП - София извършването на ревизия на сина на Сарафов за периода 2015-2018 г.Вчера териториалната дирекция на НАП е изпратила на ВКП резултатите, а те сочат, че не са открити несъответствия между декларираните и/или получени доходи и имущественото състояние на сина на Сарафов.", "date": "2019.08.01", "title": "НАП не откри нарушения по Апартаментгейт на сина на Борислав Сарафов"}
{"url": "https://offnews.bg/zdrave/roditelite-na-detca-s-onkozaboliavania-niama-sami-da-podavat-dokumenti-708429.html", "text": "„Родителите на деца с онкохематологични заболявания няма да се занимават повече с подаването на документи. Това ще се случва на ниво болница – НЗОК“. Това заяви здравният министър Кирил Ананиев и поясни, че са проведени няколко срещи между представители на Министерство на здравеопазването, НЗОК, организацията на родителите на деца с онкохематологични заболявания и болниците, в които те се лекуват.Ще оптимизираме сроковете на подаването на документи. Срокът, който сме си поставили за финализиране на промените в Надедба №10 за условията и реда за заплащане на лекарствени продукти, заплащани от НЗОК. и на Наредба №2, е до края на август, за да влязат в сила промените от септември“, каза здравният министър.„Предвидено е вече да не се взема предвид въпросът за наличие или липса на набирателна или дарителска сметка при кандидатстване за лечение\", допълни още министър Ананиев.Той допълни, че някои лекарства отпадат не по вина на администрацията, а поради липса на доставка от производителите или отпадането им от Позитивния лекарствен списък. За деца се доставят и нерегистрирани у нас лекарства и по този механизъм ще се работи, защото целта е да не се допуска недостиг на медикаменти, увери Кирил Ананиев.", "date": "2019.08.01", "title": "Родителите на деца с онкозаболявания няма сами да подават документи в НЗОК"}
{"url": "https://offnews.bg/futbol/ludogoretc-veche-znae-sledvashtia-si-sapernik-v-liga-evropa-708434.html", "text": "Българският шампион Лудогорец пръв научи името на следващия си съперник в Лига Европа. Жребият за третия предварителен кръг на надпреварата бе отредил разградчани да играят със загубилия във втория предварителен кръг на Шампионската лига от двойката Копенхаген (Дания) - Дъ Ню Сейнтс (Уелс).Напълно според очакванията Копенхаген елиминира без проблем уелския си съперник след две победи с 2:0 и 1:0 и продължават напред в Шампионската лига, докато Дъ Ню Сейнтс отпада от турнира на шампионите и отива в Лига Европа, където му предстои да се изправи срещу победителя от двойката Лудогорец - Валур.Довечера Лудогорец се изправя срещу Валур в Разград в реванша между двата тима. Първият мач бе доста труден за българския шампион, който едва в края на мача се добра до равенство 1:1 в Исландия. Двубоят на \"Лудогорец Арена\" е от 20:30 часа.", "date": "2019.08.01", "title": "Лудогорец вече знае следващия си съперник в Лига Европа"}
{"url": "https://offnews.bg/nashite-avtori/toni-filipov-d-r-zemiata-e-kragla-kato-tikvata-na-geshev-708430.html", "text": "Димитър Иванов, иже нарицаем Митьо Гестапото, написал текст в защита на бъдещия главен прокурор Иван Гешев в прогресивния сайт „Епицентър“ на Малария Велева. Защита гореща, честна и най-важното аргументирана. Професорът (Защото Гестапото е професор!) е изложил всички съществуващи аргументи за пригодността на Гешев за поста. И помежду тях е изложил и много несъществуващи. Ама на кой му дреме?! Народонаселението рупа джанки…„Иван Гешев не само познава битката с престъпността на терен – с нейните трудности и тънкости, но е натрупал компетентност и професионален морал.“ Малката част, която разбира за какво „става на въпрос“, е обявена за „протестъри“, „жълтопаветници“, мекерета на олигархията. Вярно е, че срещу кандидатурата на Гешев има и опозиция, но тя е малобройна и политически оцветена, тясно свързана с олигархични структури (Прокопиев!) и неправителствени организации, издържани и зависими от чужди спонсори.“ (Намеква деликатно за „Америка за България“.) Малко е тъпичко това да го каже човек, когото ген. Решетников нарече „русопаразит“… Да, така определи генералът Гестапото и проф. Светлана Шаренкова – русопаразити. Демек хора, които паразитират върху русофилството. (И Шаренкова е професор, да не се чудите!)„За Гешев подобна протестърска опозиция отдавна не е проблем, а се оказа професионален и човешки комплимент.“И човешки, разбирате ли? Нищо, и аз не разбирам…Кажи ми кои са ти приятелите, за да ти кажа какъв си!Само по себе си да те похвали Гестапото, последният шеф на Шести отдел на Шесто управление в Държавна сигурност, едва ли е комплимент. В очите на нормалните хора това е по-скоро унижение. Но тези, които се хвалят един друг, не са от нормалните. Те са кастата на мутромилиционерите.Цветан Василев каза преди време: “Центърът зад Пеевски не е Цацаров, Цацаров е продукт на същия този център… Някои твърдят, че този център е намерил пристан в Библиотекарския институт, където са Гестапото, Стоян Денчев, Цветлин Йовчев…”Можем да му вярваме, можем и да не му вярваме. Цветан Василев е борец срещу Цацаров и Пеевски по принуда. Но не бива да се съмняваме, че е добре информиран за тази част на подземието. Защото доскоро принадлежеше към нея.Но най-тъжното е, че това подземие отново ще победи.По-лани колежката Весислава Антонова написа: „Само си представете: ако шест вестника, две телевизии, два сайта и Николай Бареков едновременно започнат да твърдят, че земята е плоска, ще се объркате, нали?”Днес вестниците са повече, а телевизиите са всичките… Само Бареков го няма, но пък има Кошлуков, който е далеч по-суфистициран. Няма кой да повярва на хората, които казват, че земята е кръгла като тиквата на Гешев…Единственият изход е в мобилизирането на гражданската енергия. Но не виждам как ще стане. Нито има критична маса от хора, готови да протестират, нито има лидери, които да ги поведат. Ще продължим да се ядем на „красиви и умни“ и „грозни и прости“, за радост на кукловодите.И накрая добрата новина. Все пак може би Гешев не е най-лошото, което можеше да ни се случи и което сме си заслужили. Ами ако бяха избрали прокурор Евгения Станкова? Тази, дето обясни как хакерите от “ТАД груп” готвели държавен преврат през сървъра на поливната система пред парламента. Преминава примерно Бойко Борисов и системата за пръскане се включва. И то колко му е нужно на един държавен преврат…Както обича да казва д-р Филипов, никога не трябва да се оплакваме от това, което получаваме, а да са радваме, че не сме получили това, което заслужаваме. Не изключвам да заслужаваме повече от Гешев. Не ли?", "date": "2019.08.01", "title": "Тони Филипов, д-р: Земята е кръгла като тиквата на Гешев"}
{"url": "https://offnews.bg/zdrave/spetcialist-preduprezhdava-gmurkaneto-i-vodnite-parzalki-mogat-da-pri-708435.html", "text": "Гръбначният хирург Евън Дейвис от Университетската болница в Саутхемптън предупреди, че опасностите при спускане наводна пързалка в аквапарк през лятото и гмуркането в непознати води, могат да доведат до сериозни последствия.Доктор Дейвис се обърна към хората, които отиват на почивка, за да им напомни да погледнат потенциалните рискове, защото„животът може да се промени за миг“. \"Момент на желана тръпка може да доведе до големи наранявания и парализа, които често не могат да бъдат обратими”, каза хирургът Евън Дейвис пред BBC.Наскоро той е оперирал пациент, който е счупил гръбнака си, гмуркайки се между скали в Хърватия. Друг мъж е прещипал прешлени на шията си на водна пързалка в Испания, а 23-годишният Дейвид Брифа е изгубил съзнание, след като се е ударил силно след спускане по водна пързалка в аквапарк \"Акваландия\" в Бенидорм на 8 юли. Той е тежко ранен при инцидента и може да остане парализиран завинаги.„Това, което често изглежда като бърза и невинна тръпка, крие опасност за причиняване на значителни наранявания.”, заяви хирургът.Евън Дейвис споменава, че е важно хората да осъзнават опасностите от гмуркането във вода на места, които не познават. Да се предпазват, защото понякога никаква операция не може да възстанови щетите причинени в \"момент на лудост\".", "date": "2019.08.01", "title": "Специалист предупреждава: Гмуркането и водните пързалки могат да причинят сериозни травми"}
{"url": "https://offnews.bg/politika/gerb-v-ruse-se-razbuntuva-sreshtu-opredelenia-ot-bojko-borisov-mesten-708437.html", "text": "Структурата на ГЕРБ в Русе се разбунтува срещу определения от лидера Бойко Борисов и Изпълнителната комисия на партията нов шеф на местната организация - Росен Даскалов. До този момент председател на общинската организация беше кметът на Русе Пламен Стоилов, от когото Борисов сне доверието си. Ръководството на структурата в Русе прие политическа декларация срещу утвърждаването на Даскалов. В декларацията се посочва, че решението е нелегитимно, тъй като то никога не е било подлагано на обсъждане и не е съгласувано с общинското ръководство на партията. Изказва се опасението, че при формирането му Изпълнителната комисия е била подведена и не е взела под внимание волята на местните структури и разпоредбите на Устава на ПП ГЕРБ. Подчертава се, че лицето Росен Даскалов е напълно непознато като член и активист в общинската структура на ПП ГЕРБ – Русе, няма никакъв принос към организационния живот на партията, поради което не се ползва и с подкрепата на местния актив. Пълният текст на декларацията на структурата на ГЕРБ в Русе: УВАЖАЕМИ ГОСПОДИН БОРИСОВ,УВАЖАЕМИ ЧЛЕНОВЕ НА ИЗПЪЛНИТЕЛНАТА КОМИСИЯ НА ПП ГЕРБ,С изненада установихме, че на 31.07.2019 г., в 20:30 часа, на официалната фейсбук страница на ПП ГЕРБ – Област Русе (https://www.facebook.com/gerbruse) е публикуван текст със следното съдържание: „Росен Даскалов е утвърден за общински ръководител на ПП ГЕРБ – Русе с решение на Изпълнителната комисия на партията тази вечер“.  Членовете на Общинското ръководство на ПП ГЕРБ – Община Русе категорично се разграничаваме от съдържанието на тази публикация и заявяваме, че подобно решение никога не е било подлагано на обсъждане и не е съгласувано с нас, което го прави нелегитимно! Обявяваме за абсолютно неприемливо погазването на установените демократични правила и процедури, в т.ч. и на Устава на ПП ГЕРБ, за избор на ръководни позиции в партията, без да е потърсена и взета под внимание волята на местните структури. Подчертаваме, че лицето Росен Даскалов е напълно непознато като член и активист в общинската структура на ПП ГЕРБ – Русе, няма никакъв принос към организационния живот на партията и изказваме своите опасения, че Изпълнителната комисия е била подведена при формирането на цитираното по-горе решение. Настояваме за незабавно преразглеждане, отмяна и публично опровергаване на това еднолично решение от страна на партийното ръководство, тъй като всяко друго действие би довело до разпадане на общинската структура на ГЕРБ в Русе и би означавало своеобразно политическо самоубийство в навечерието на предстоящите местни избори в нашата община. Заявяваме своята готовност да работим за поредната знакова изборна победа на ГЕРБ в Община Русе, защото нямаме желание градът ни да се върне там, откъдето тръгна преди 8 години! Имаме пълно доверие в Председателя на ПП ГЕРБ, г-н Бойко Борисов, и настояваме на предстоящото номинационно събрание за Местни избори 2019 в Община Русе, насрочено за 08.08.2019 г., да бъдат командировани представители на Изпълнителната комисия с опит в сферата на местното самоуправление, които на място да се запознаят с политическата обстановка и да придобият лични впечатления от нагласите и настроенията в местната структура на партията. Росен Даскалов е роден на 11 май 1971 година в Русе. Инженер, дизайнер, пилот, създател на първата българска суперкола Sin R 1. Започва да се занимава с картинг като дете, а впоследствие автомобилите се превръщат в негова страст и професия.", "date": "2019.08.01", "title": "ГЕРБ в Русе се разбунтува срещу определения от Бойко Борисов местен лидер"}
{"url": "https://offnews.bg/ikonomika/naj-golemiat-ni-ekarisazh-zatvoren-za-18-mesetca-poradi-obsluzhvane-n-708427.html", "text": "Най-големият екарисаж в България е стоял затворен в продължение на 18 месеца \"поради обслужване на чужди бизнес интереси\" - заяви управителят му Мирослав Александров пред БНР.След шест спечелени съдебни битки срещу Българската агенция по безопасност на храните съоръжението в Шумен е готово да се включи в унищожаването на евтаназираните животни заради чумата по свинете - запазени са и специалистите, и специализираният транспорт, увери Александров.Той коментира опасенията на ветеринари, че пренасянето на умъртвените животни до Шумен не е безопасно.Мобилните екарисажи на частни фирми, с които държавата е сключвала договори, са неприложими в сегашната ситуация на България - смята той и обяснява защо: \"Мобилните екарисажи не действат, защото са с прекалено малък капацитет и ако започнат да обезвреждат, това би отнело месеци. През това време мъртвите животни се разлагат и тръгва допълнителна опасност от други зарази\".Капацитетът в Шумен позволява унищожаването на 120 тона мъртви животни за денонощие. Вторият ни екарисаж, във Варненско, има капацитет за още 60 тона, тоест 180 тона. С други думи, и всички засегнати от болестта 126 хил. животни (по вчерашни данни, обявени от земеделския министър Десислава Танева) да бъдат умъртвени и изпратени, те ще могат да бъдат унищожени за 24 часа.За целта обаче държавата трябва да възложи изпълнението на подобна задача на екарисажите. Вероятно могат да го сторят и фермите, но тогава разходите ще са за тяхна сметка. Впрочем, и сега държавата - в лицето на БАБХ - е длъжник на екарисажа в Шумен. Тя не е платила за извършената дейност през цялата 2017 г. и първото шестмесечие на 2018-а, преди затварянето му, а общата сума е около 8 милиона лева, посочи Александров.На въпрос защо се заобикалят екарисажите и държавата предпочита много по-рискованото за околната среда загробване, той отговори:", "date": "2019.08.01", "title": "Най-големият ни екарисаж затворен за 18 месеца 'поради обслужване на чужди бизнес интереси'"}
{"url": "https://offnews.bg/drugi/natcionalite-ni-po-basketbol-na-kolichki-na-kosam-ot-obrat-sreshtu-che-708436.html", "text": "Малко не достигна на националите ни по баскетбол на колички да направят обрат срещу силния отбор на Чехия. Момчетата ни имаха шанс да се върнат в мача след 21 точки разлика на почивката, но загубиха с 37:46.Това бе втората среща на тима ни от груповата фаза на Европейското първенство, дивизия С, на което София е домакин тази седмица. До момента играчите на Владимир Искров са с победа и загуба, след като надвиха отбора на Унгария с 50:33. Днес им предстои мач срещу Португалия от 18:30 часа, пише \"Bgbasket\".Първата четвърт от мача с чехите бе доста равностойна, като след нея гостите имаха само точка преднина – 10:9. След това обаче те подобриха нападението си, като се откъснаха напред с цели 21 точки разлика до почивката, където резултатът бе 34:13.След паузата нашите бяха преобразени. Спечелиха третата част убедително и скъсиха разликата на 26:36. Българите продължиха с отличната си игра и през последната част, като се приближиха на едва четири точки от чехите – 35:39. Гостите не позволиха обрат и си върнаха преднината в последните минути, за да се стигне до победа.За отбора ни Мартин Иванов записа 22 точки, 6 борби, 4 асистенции и 3 отнети топки. 5 точки и 12 борби записа Георги Иванов, а с 4 плюс 7 завърши Александър Попов. За победителите Адам Ербен регистрира 23 точки и 15 борби.", "date": "2019.08.01", "title": "Националите ни по баскетбол на колички на косъм от обрат срещу Чехия"}
{"url": "https://offnews.bg/tehnologii/mozhe-li-da-pishem-samo-s-misal-fejsbuk-se-zae-da-sazdade-takova-ustr-708424.html", "text": "Може ли да пишем само с мисъл? Фейсбук финансира експеримент с цел създаването на устройство, чийто алгоритъм да \"превръща\" мозъчната ни дейност в текст на екрана, пише Би Би Си. От Фейсбук се надяват да проправят пътя за преносимо устройство, което да може да улавя около 100 думи в минута.Изследователите работя с епилептици, на които вече са поставени устройства, които да проследяват пристъпите им. Учени от Калифорнийския университет в Сан Франциско помолили пациентите да отговарят на глас на списък от разбъркани прости въпроси, чиито отговори могат да бъдат различни. В 75% от времето алгоритмите \"разбирали\" зададения въпрос, а 61% - отговора.\"Повечето ни предишни опити са се фокусирали само върху декодирането на гладката реч, но сега доказваме способността от декодиране както на въпросите, които някой чува, така и да отговорите му\", казва проф. Еди Чанг.\"Важно е да се има предвид, че постигнахме това с помощта на много ограничен речник от думи, но в бъдещите проучвания се надяваме да увеличим гъвкавостта, както и точността на това, което можем да преведем от мозъчната дейност\", обяснява изследователят Дейвид Моузес.Изследователите се надяват да достигнат скорост на декодиране в реално време от 100 думи в минута с речник от 1000 думи и честотата на грешките на думите под 17%, пишат от Фейсбук в своя блог.", "date": "2019.08.01", "title": "Може ли да пишем само с мисъл? Фейсбук се зае да създаде такова устройство"}
{"url": "https://offnews.bg/tenis/nadal-shte-zashtitava-titlata-si-v-monreal-no-ne-e-siguren-za-sinsina-708431.html", "text": "Рафаел Надал потвърди, че ще участва на турнира от сериите \"Мастърс 1000\" в Монреал. Испанецът спечели титлата на миналогодишното издание на надпреварата в Канада и сега ще защитава трофея си.\"Мисля, че тази година съм добре физически. Чувствам се силен и ще пътувам за Монреал. Искам да остана там няколко дни, за да завърша подготовката си за \"Мастърс\"-а, който е от 5 до 11 август. След \"Уимбълдън\" се оплаквах от времето и бях леко разконцентриран, но сега отново започнах да тренирам за сезона на твърди кортове\", сподели Надал.Тенисистът от Майорка е фаворит и в тазгодишното издание на надпреварата в Монреал след като Новак Джокович и Хуан Мартин Дел Потро отказаха участие. Той обаче не е сигурен дали ще участва в следващия турнир в Синсинати.\"Зависи какво се случи в Монреал, ще преценя дали да играя в Синсинати. Все още има такава възможност. Най-важното обаче е да се подготвя добре за последния турнир от Големия шлем - \"US Open\", каза още Надал.", "date": "2019.08.01", "title": "Надал ще защитава титлата си в Монреал, но не е сигурен за Синсинати"}
{"url": "https://offnews.bg/temida/plamen-georgiev-stava-prokuror-v-spetcprokuraturata-708438.html", "text": "Подалият оставка като шеф на Антикорупционната комисия Пламен Георгиев става прокурор в Специализираната прокуратура.  - заместник на номинирания за главен прокурор Иван Гешев по времето, когато Гешев управлява Спецпрокуратурата.Георгиев, който си отиде от КПКОНПИ заради скандала от април с терасата си със сауна и барбекю, е подал молба за връщането му като прокурор в Специализираната прокуратура, съобщи Висшият съдебен съвет.В понеделник на заседание Прокурорската колегия на ВСС ще реши да я удовлетвори.Георгиев подаде оставка на 31 юли след продължителен отпуск, а парламентът набързо я прие. Георгиев отправи и , в което уверява, че \"при всичките си действия\" се е водил от закона и морала.В унисон с думите му бе и резултатът от данъчната ревизия, проверила има ли разминаване между доходите и имуществото му. НАП не видяха такова, въпреки че терасата с постройките на нея не бе вписана в имотната декларация на Георгиев.В сряда бившият шеф на КПКОНП обясни, че отдавна бил решил да се оттегли, но чакал да приключат данъчните ревизии, за да се види, че при него всичко е чисто. Уточни, че решението му е лично и не е било обсъдено с премиера Бойко Борисов.", "date": "2019.08.01", "title": "Пламен Георгиев става прокурор в Спецпрокуратурата"}
{"url": "https://offnews.bg/obshtestvo/850-svobodni-mesta-v-gimnaziite-v-sofia-sred-tiah-sa-smg-tues-i-91-v-708453.html", "text": "Над 850 са свободните места за прием след седми клас в София, съобщи началничката на Регионалното управление на образованието в София Ваня Кастрева пред БНТ.Закрити са 15 паралелки в професионални гимназии. Очаква се разформироването на още 5.Места има във всички желани училища. В 91-ва Немска има 3 места, в СМГ те също са три, в ТУЕС към Техническия университет има едно място.Предстои последният етап - т. нар. директорско класиране, което е децентрализирано.Графиците за прием в последното, директорско класиране трябва да бъдат обявени на сайтовете на съответните гимназии. Крайният срок за приемане на ученици на четвъртото класиране е 10 септември.Некласираните ученици са 386. Сега те също могат да подадат документите си за свободните места.", "date": "2019.08.01", "title": "850 свободни места в гимназиите в София, сред тях са СМГ, ТУЕС и 91-ва Немска"}
{"url": "https://offnews.bg/drugi/kiril-nikolov-dizela-tragna-s-shiroka-usmivka-kam-nov-rekord-na-e4-708444.html", "text": "С широка усмивка и настроение за шеги екстремният ни бегач Кирил Николов - Дизела пое към новото си предизвикателство - опит за рекорд на българската част на международния маршрут Е4, който преминава през 5 планини: Витоша, Верила, Рила, Пирин и Славянка.В следващите 48 часа на Дизела му предстоят 240 км планинско бягане с огромна денивелация, като той ще спи само 1 час за цялото това време.Стартът беше изместен за 12 часа днес на Драгалевския площад, вместо за 19, каквото беше първоначалното желание на Дизела, за да избегне екстремните горещини през деня.Прогнозата за лошо време в планината Славянка на гръцката граница в деня на финала на 3 август обаче пренареди плановете.На площада в Драгалевци Дизела беше изпратен от десетки фенове и съмишленици, част от които ще се включат в логистиката по време на преодоляването на дистанцията.За да успее да премине разстоянието за 48 часа, Дизела ще трябва да бяга денонощно. Необходимото темпо ще се поддържа и с помощта на няколко пейсъра, които ще бягат с него през тъмната част на денонощието.\"Нямам притеснения, единствено ме тревожи нощното бягане, но настроението ми е позитивно\", коментира преди старта Николов.\"Чакаме те на Алеко\", окуражиха Дизела негови фенове на старта. \"Поръчайте ми мусака\", отговори на шега Николов, който в следващите дни няма да опита вкуса й, тъй като ще носи необходимата му храна за преходите в раница на гърба.Неговите почитатели и всички любители на екстремните спортове ще имат възможност да проследят в реално време как той се справя чрез най-новото мобилно приложение за сигурност в планината – E-SOS. Апликацията е съвместна разработка на VIVACOM, ДЗИ и Сирма Груп Холдинг. Потребителите могат да го изтеглят свободно от Google Play и App Store., без да се изисква да са клиенти на VIVACOM или на ДЗИ.Всеки, който си свали приложението, ще получи достъп до профила на Дизела и GPS проследяване на пътя му от Драгалевци до планината Славянка.Приложението E-SOS позволява да се визуализират избрани контакти на картата, за да може да се поддържа постоянна връзка с тях. Освен това E-SOS осигурява бърза връзка с екипите на 112 и контактите в телефона чрез бутона SOS. Приложението подава точна локация до избрани спешни контакти и съдържа спешно здравно досие. То може да посочи къде е бил потребителят последно и да определи посоката на придвижване, което е важна информация при спешни ситуации.Приложението E-SOS идва на помощ и на доброволците от OFFRoad България форум, които ще отразяват от различни пунктове по маршрута напредъка на Кирил Николов-Дизела. Техните видеорепортажи ще се качват в , в , както и в самия", "date": "2019.08.01", "title": "Кирил Николов - Дизела тръгна с широка усмивка към нов рекорд на Е4 (галерия)"}
{"url": "https://offnews.bg/kultura/koj-pecheli-bileti-za-the-bingo-project-ot-igrata-na-offnews-708439.html", "text": "Приключи играта на OFFNews, в която трима от Вас печелят по два билета за представление на  в избран от тях град от турнето на шоуто - Варна, Добрич, Русе и Велико Търново.За целта читателите трябваше да отговорят на въпроса \"Колко града включва лятното турне на The Bingo Project?\" Верният отговор беше 4.Победителите са читатели с имена:- Kalina Angelova;- GeriRad;- Донка Кателиева.Предстои да се свържем с тях на посочените от тях за контакт електронни пощи или Фейсбук регистрации, затова съветваме да си ги проверят още днес.Ако не сте сред спечелилите, но искате да гледате балета - можете да го направите на 3 август във Варна, на 4 август в Добрич, на 5 август в Русе и на 6 август във Велико Търново.Билети има на всяка каса на EasyPay или онлайн на , и на място.", "date": "2019.08.01", "title": "Кой печели билети за The Bingo Project от играта на OFFNews"}
{"url": "https://offnews.bg/temida/spetcprokuraturata-razporedi-razpit-na-glavnia-redaktor-na-bivola-atan-708458.html", "text": "Специализираната прокуратура издаде Европейска заповед за разследване на територията на Република Франция във връзка с теча на данни от НАП след хакерската атака, при която изтекоха данните за 4 милиона български граждани.В рамките на разследването трябва да бъде разпитан главният редактор на сайта „Биволъ“ Атанас Чобанов по досъдебното производство срещу служители на „ТАД Груп“, във връзка с факти, относими по предмета на доказване, се казва в съобщение на прокуратурата.Европейската заповед за разследване ще бъде изпратена на френските власти, тъй като там е постоянният адрес на главния редактор на сайта.Според държавното обвинение заподозреният за извършител на атаката срещу НАП 21-годишен Кристиян Бойков е търсил информация за сайта \"Биволъ\", която е съхранил в папка с такова име.На 23 юли прокуратурата съобщи:\"Кристиян Бойков е извършвал различни търсения по единни граждански номера в базата данни на НАП, както и е променял оригиналната дата на файловете с датата 10.11.1989 г., която съвпада с датата на файловете, разпространени в интернет пространството. Установено е, че между 10.07.2019 г. и 12.07.2019 г. – три дни преди публикуването на базата данни на НАП в интернет, на служебния компютър на Кристиян Бойков са правени търсения в тази база данни с единни граждански номера на няколко лица: министър–председателя Бойко Борисов, главния прокурор Сотир Цацаров и народния представител Делян Пеевски. Непосредствено преди това търсене е извършено търсене с единните граждански номера на други две лица, както и за адвокатска кантора „Авиора консулт“. Резултатът от тези търсения Бойков е съхранил във файл, именуван „Търсене за бивол“. След тези действия от него е извършено търсене в базата данни на НАП с единния граждански номер на Емил Радев – евродепутат. Резултатите от тези търсения са обменяни от Бойков с друго лице\", пише в съобщението на прокуратурата\".", "date": "2019.08.01", "title": "Спецпрокуратурата разпореди разпит на главния редактор на Биволъ Атанас Чобанов във Франция"}
{"url": "https://offnews.bg/kultura/kitaristite-na-ramshtajn-protestirat-s-tceluvka-sreshtu-homofobiata-708420.html", "text": "Пол Ландърс и Ричард Кръсп от „Рамщайн” споделиха целувка на сцената в Москва, за протестират срещу отношението на Русия към ЛГБТ- общността, информира Контакт мюзик.Двамата китаристи от германската метъл група размениха мимолетна целувка, докато изпълняваха песента си „Ausländer“ през 2019 г. в руската столица, като политически ход, който беше направен с цел да наруши анти-ЛГБТ законите на страната.Приет през 2013 г., законът за \"гей пропаганда\" на Русия забранява материали, които \"изкривяват идеите за еднаква социална стойност на традиционните и нетрадиционните сексуални взаимоотношения\". Законът е осъден от „Amnesty International” и „Human Rights Watch”.Законът по същество прави незаконно в Русия да се изразява публично всякакъв вид хомосексуалност.След концерта си на стадион \"Лужники\", Рамщайн качиха в Инстаграм няколко професионални снимки от шоуто, включително една от целувките между Пол и Ричард.", "date": "2019.08.01", "title": "Китаристите на 'Рамщайн' протестират с целувка срещу хомофобията"}
{"url": "https://offnews.bg/obshtestvo/tonove-martva-riba-v-reka-iskar-708412.html", "text": "Тонове мъртва риба са открити в река Искър до село Лютиброд, област Враца, съобщи bTV.Яснота каква е причината няма. Жителите предполагат, че тя може да е свързана с някоя от 10-те ВЕЦ по поречието на реката.Покрай реката мирше толкова силно на мърша, че не може да се мине - казва Иван Коцев. Той се приближил, за да разбере какво е станало и видял измрели бяла мрена и щука. Сигнализирал отговорните институции – ИАРА, басейновата дирекция и екодирекцията във Враца, но останал разочарован: \"Те отказаха да дадат каквото и да е становище\".Иван смята, че замърсяването „безспорно се дължи на отварянето на шлюзовете на малката електроцентрала „Черепиш” и почистването на басейна на водоема”.„Най-вероятно говорим за отравяне на рибата, което се дължи на замърсяване с частици на водата, което затруднява дишането на рибите”, смята Иван Коцев, който е сред организаторите на инициативен комитет в село Лютиброд, чиято цел е решаване на проблема с измиращата риба.Екоинспекцията във Враца е взела проби от водата вчера, а резултатите ще станат известни днес.", "date": "2019.08.01", "title": "Тонове мъртва риба в река Искър"}
{"url": "https://offnews.bg/politika/bojko-borisov-na-poseshtenie-v-republika-severna-makedonia-708400.html", "text": "Министър-председателят Бойко Борисов ще бъде на посещение в Република Северна Македония. Това съобщиха от правителствената информационна служба.В Скопие премиерът Бойко Борисов и министър-председателят на Република Северна Македония Зоран Заев ще отбележат втората годишнина от подписването на Договора за приятелство, добросъседство и сътрудничество между двете страни и честване на събития и личности от общата ни история – Илинденско-Преображенското въстание и Гоце Делчев.Договорът между България и Република Северна Македония беше подписан през 2017 г., с което се даде тласък на устойчивото изграждане на приятелските и добросъседските отношения. Документът е основа за засилването на сътрудничеството, за разширяването на транспортните връзки и комуникации, за улесняване на контактите между гражданите на двете страни.Министър-председателите Бойко Борисов и Зоран Заев ще проведат двустранна среща, на която ще обсъдят напредъка на партньорството в двустранен и многостранен план. Двамата премиери ще участват в церемонията по полагане на цветя пред гроба на Гоце Делчев в църквата „Св. Спас“ в Скопие.В столицата на Република Северна Македония министър-председателят Бойко Борисов ще проведе среща и с президента Стево Пендаровски. В Дойран двамата правителствени ръководители Бойко Борисов и Зоран Заев ще открият възстановения паметник на полковник Константин Каварналиев.При посещението си в Република Северна Македония премиерът Борисов ще бъде придружаван от заместник министър-председателя и министър на външните работи Екатерина Захариева.", "date": "2019.08.01", "title": "Бойко Борисов на посещение в Република Северна Македония"}
{"url": "https://offnews.bg/ikonomika/kabinetat-obmislia-zatiagane-na-rezhima-za-otpuskane-na-barzi-krediti-708456.html", "text": "Обмисля се затягане на режима на отпускането на бързи кредити след хакерската атака на личните данни на над 5 милиона българи, съхранявани в НАП, заяви вицепремиерът Томислав Дончев във Варна. Там той участва в конференция за Военноморските сили и потвърди, че проектът за доставката на два многоцелеви патрулни кораба продължава и до края на годината може да бъде подписан договор.\"Никога досега не сме били в такава криза, така че, ако трябва да бъдем абсолютно откровени, ние не можем да си дадем сметка за последиците . заяви Дончев, цитиран от БНР. - Специалисти анализират и твърдят, че потенциал за кой знае каква беля няма, защото единните граждански номера само допреди една-две години висяха пред избирателните секции и бяха общодостъпна информация. Сега лошото е, че в комбинация с някои други данни, защото те данните са неравноделни – за един има повече, за друг – по-малко, действително би могло да предизвика проблем, включително се обсъжда дали някои режими по отношение на примерно отпускането на бързи кредити не бива да бъдат затегнати предвид опасността да се злоупотреби с лични данни. Това е новата заплаха. Няма застрахован. Ако трябва да бъда откровен, в тази конкретна ситуация не сме били достатъчно на ниво, щом някой е успял да ни хакне\".", "date": "2019.08.01", "title": "Кабинетът обмисля затягане на режима за отпускане на бързи кредити"}
{"url": "https://offnews.bg/sviat/sasht-smiatat-che-sinat-na-osama-bin-laden-e-martav-708403.html", "text": "САЩ смятат, че синът на убития през 2011 г. лидер на терористичната организация \"Ал Кайда\" Осама бин Ладен - Хамза бин Ладен, е мъртъв, заяви американски служител, цитиран от \"Ройтерс\" и БТА. Източникът, пожелал анонимност, не даде повече подробности, включително кога или къде е умрял Хамза.Преди това американският президент Доналд Тръмп отказа коментар, след като телевизия Ен Би Си Нюз съобщи, че правителството на САЩ разполага с разузнавателни данни, свидетелстващи за смъртта на Хамза.В. \"Ню Йорк таймс\" съобщи, че САЩ са имали роля в операцията, довела до смъртта на Хамза, която според изданието е била извършена през последните две години.През февруари Държавният департамент обяви, че предлага награда до 1 милион долара за информация, която би довела до \"разпознаването или установяването на местонахождението\" на Хамза, определен от ведомството като важен лидер в \"Ал Кайда\".Според института \"Брукингс\" Хамза, за когото се смята, че сега би могъл да е 30-годишен, е бил с баща си в Афганистан преди нападенията в САЩ на 11 септември 2001 г. и е прекарал време с него в Пакистан, след като предвожданата от САЩ операция в Афганистан принуди голяма част от висшето ръководство на \"Ал Кайда\" да се премести в Пакистан.Смяташе се, че Хамза е бил под домашен арест в Иран, когато баща му беше убит от американски командоси в Пакистан през 2011 г.През март 2019 г. Саудитска Арабия каза, че е отнела гражданството на Хамза, като заяви, че решението е било взето с кралска заповед през ноември 2018 г.", "date": "2019.08.01", "title": "САЩ смятат, че синът на Осама бин Ладен е мъртъв"}
{"url": "https://offnews.bg/obshtestvo/chestit-imen-den-na-zdravko-gradinari-i-zetiove-sashto-praznuvat-708402.html", "text": "Започва Богородичният пост, от 1 до 14 август християните се подготвят с въздържание и молитви за празнуването на Преображение Господне и Успение на Пресвета Богородица.На 1 август се чества и денят на градинаря, а имен ден празнуват Здравко и Здравка.Църквата почита Св. мчци 7 братя Макавеи.По строгостта на въздържанието от храна, Богородичният пост е по-лек от Великия (Великденския) пост, но е по-строг от Петровите и Рождественските (Коледните) пости.Най-строг е постът в понеделник, сряда и петък. В тези дни църквата препоръчва консумацията само на сурови плодове и продукти и неготвена храна. Във вторник и четвъртък - варени без олио ястия, а в събота и неделя се разрешава храна с растително масло (олио, зехтин) и вино. На Преображение Господне се разрешава риба. Ако Успение Богородично се падне в сряда или петък, също се консумира риба.Според вярванията на народа ни от 1 до 12 август са дните, за гадаене на времето, като всеки съответства на месец от предстоящата година.Денят се празнува още като Зетьовден - всички зетьове отиват при тъста си на гости, носят дарове и целуват ръка.", "date": "2019.08.01", "title": "Честит имен ден на Здравко, градинари и зетьове също празнуват"}
{"url": "https://offnews.bg/obshtestvo/parvi-protesti-na-zemedelskite-stopani-sreshtu-izbivaneto-na-domashni-708405.html", "text": "Първи протести организират земеделските стопани заради избиването на домашни прасета, съобщава Btv. Мярката е наложена от държавата в редица населени места за ограничаване на африканската чума по свинете.Недоволството си ще изразят в района на Пазарджик, Ямбол и Сливен. Много от собствениците имат срок до утре да умъртвят своите домашни прасета, дори и да нямат признаци на болестта.Междувременно над 57 са вече огнищата на африканска чума. Снощи заразата беше открита и сред домашни животни в Монтана, Лом и село Ковачица.Това се случва за първи път в лични стопанства в областта, само седмица след като в Лом беше намерено мъртво диво прасе. Поразените свинекомплексите вече са 5.Нови 34 хиляди животни трябва да бъдат умъртвени в новозасегнатите ферми - в силистренското село Попина и великотърновското село Българско Сливово, въпреки че там мерки са взети още преди една година.", "date": "2019.08.01", "title": "Първи протести на земеделските стопани срещу избиването на домашни прасета"}
{"url": "https://offnews.bg/drugi/dizela-izmesti-starta-na-opita-si-za-rekord-na-e4-708409.html", "text": "Екстремният ни бегач Кирил Николов - Дизела измести със седем часа напред старта на опита си да измине 240 км за 48 часа по маршрута Е4 за рекорд. Причината е лошата прогноза за времето на 3 август, когато е предвиден финалът.Така Дизела ще стартира в 12 часа на обяд от площада в Драгалевци, вместо от 19 часа, за когато беше предварително обявено.По време на бягането Дизела ще използва най-новото мобилно приложение за сигурност в планината – E-SOS.„Като човек, прекарващ по-голямата част от времето си сред природата и планината, съм радостен, че такова приложение бе направено. To ще улесни значително работата на екипа ми по време на Е4, като по всяко време ще знаят какво се случва с мен“ – сподели състезателят в социалните мрежи.Всеки, който си свали приложението, ще получи достъп до профила на Кирил Николов-Дизела и GPS проследяване на пътя му от Драгалевци, през пет планини, чак до финиша в планината Славянка две денонощия по-късно.Приложението E-SOS позволява да се визуализират избрани контакти на картата, за да може да се поддържа постоянна връзка с тях.Докато прави своя опит за рекорд, Кирил Николов-Дизела ще го използва с тази цел на Samsung А70, осигурен с любезното съдействие на VIVACOM.Освен това E-SOS осигурява бърза връзка с екипите на 112 и контактите в телефона чрез бутона SOS. Приложението подава точна локация до избрани спешни контакти и съдържа спешно здравно досие. То може да посочи къде е бил потребителят последно и да определи посоката на придвижване, което е важна информация при спешни ситуации.Апликацията е съвместна разработка на VIVACOM, ДЗИ и Сирма Груп Холдинг. Потребителите могат да го изтеглят свободно от Google Play и App Store., без да се изисква да са клиенти на VIVACOM или на ДЗИ.", "date": "2019.08.01", "title": "Дизела измести старта на опита си за рекорд на Е4"}
{"url": "https://offnews.bg/tenis/arzhentinetc-spria-grigor-dimitrov-v-los-kabos-708404.html", "text": "Най-добрият ни тенисист Григор Димитров не успя да постигне втора поредна победа на турнира в Лос Кабос, Мексико.В среща от втория кръг на надпреварата от АТР 250 първата ни ракета загуби с 4:6, 2:6 от поставения под номер 2 в основната схема аржентинец Гуидо Пея за малко повече от час игра.Подобно на вчерашния си мач срещу американеца Стийв Джонсън, Григор допусна твърде много грешки. Разликата беше, че днес срещу него имаше далеч по-сериозен и опитен съперник, който се възползва от \"подаръците\".Това беше общо трети двубой между Димитров и Пея, а балансът вече е в полза на аржентинеца - 2:1 победи. Предишната им среща беше в Индиън Уелс през 2017 година, когато Пея се наложи с 6:3, 7:6(4), а през 2015-а Григор спечели със 7:6(1), 6:4 във Вашингтон.През другата седмица Григор ще участва в основната схема на Мастърс надпреварата в Монреал.Това става възможно, след като Пабло Куевас се оттегли. Турнирът от сериите ATP 1000 е от 5 август, а Григор бе първа резерва заради ниския си ранкинг в момента. Преди година на този Мастърс, само че тогава игран в Торонто, Гришо достигна четвъртфинал.Така влизането му сега в схемата ще означава, че ще има възможност да защити поне част или всички 180 т. за ранглистата, които спечели през 2018-а.", "date": "2019.08.01", "title": "Аржентинец спря Григор Димитров в Лос Кабос"}
{"url": "https://offnews.bg/112/edin-zaginal-i-25-postradali-pri-katastrofi-v-stranata-prez-izminaloto-708408.html", "text": "Един човек е загинал, а други 25 са пострадали при катастрофи в страната през изминалото денонощие.Това съобщиха от пресцентъра на МВР. Общо в страната са станали 19 тежки пътнотранспортни произшествия.В София са регистрирани 36 леки и три тежки катастрофи, при които е загинал един човек, а двама са ранени.", "date": "2019.08.01", "title": "Един загинал и 25 пострадали при катастрофи в страната през изминалото денонощие"}
{"url": "https://offnews.bg/futbol/ima-li-sili-levski-za-obrat-708361.html", "text": "Тази вечер водещите ни футболни отбори излизат в реваншите от втория предварителен кръг на турнира Лига Европа.Първи на сцената излиза Левски, който приема кипърския АЕК Ларнака пред празните трибуни на \"Георги Аспарухов\". Срещата започва в 19:30 часа. \"Сините\" загубиха първия мач с катастрофалното 0:3.В заключителните десет минути на първото полувреме, 26-кратните шампиони се подадоха на провокациите на кипърските футболисти, а Живко Миланов бе изгонен след спорен втори жълт картон. През втората част Петър Хубчев прибегна до ротации, изкарвайки централният защитник Янис Каргас, който също висеше за евентуално изгонване. Левски се прибра в отбрана, но в крайна сметка силите на левскарите не стигнаха и АЕК Ларнака отбеляза три попадения.Както е известно, \"сините\" са наказани от УЕФА и така днес на стадион \"Георги Аспарухов\" за пореден път ще липсват феновете на тима. Столичани обаче на всяка цена ще търсят победа с повече голове, за да стигнат поне до продължения и евентуални дузпи.Отборът с най-реални шансове да продължи към третия кръг на Лига Европа е шампионът Лудогорец. Разградчани се изправят срещу исландския шампион Валур от 20:30 часа.Първата среща в Рейкявик завърши 1:1, като \"зелените\" успяха изравнят във 2-ата минута на добавеното време, благодарение на Абел Анисе.Треньорът на разградчани Стойчо Стоев заяви, че отборът има варианти да се справи със скандинавците. Специалистът добави, че не се притеснява от подценяване, и защото резултатът от първия мач не предполага такова отпускане.\"Имаме варианти да се справим с този противник. Надявам се играчите от началните моменти да си повярват и да не дават възможности на Валур. Също така нашите футболисти трябва да използват силните си качества и индивидуално, и като отбор. Трябва да използваме фланговете, имаме скорост на фланговете. И в централната зона имаме сила, но когато един отбор се прибере в собствената си половина, тогава в един момент полето се минимизира и става трудно. Но имаме сила в центъра, имаме и на фланговете\", каза Стоев.ЦСКА пък ще има нелеката задача да удържи крехкия си аванс от 1:0 срещу Осиек. \"Червените\" гостуват на хърватите на стадион \"Градски врът\". Срещата започва в 21:45 часа българско.Миналият четвъртък се превърна в щастлива нощ за \"армейците\". Треньорът Люпко Петрович дебютира с успех начело на тима, а това стана факт благодарение на страхотния гол на Евандро. Минималният успех от 1:0 е изключително важен за \"червените\" и дава добри шансове за продължаване към следващата фаза на турнира. Осиек обаче не игра зле и дори можем да кажем, че на моменти бе по-добрият отбор на терена. Хърватите отправиха двойно повече удари от софиянци и дори веднъж нацелиха гредата.Надеждите на Локомотив Пловдив също не са малки. \"Черно-белите\" ще се изправят срещу Спартак Търнава на стадион \"Антона Малатински\" от 21:45 часа наше време.С оглед резултата от първия двубой - 2:0, пловдивчани са на пръв поглед близо до третия кръг на Лига Европа. Локомотив се представи солидно на препълнения стадион в квартал Лаута, а капитанът Димитър Илиев не трепна при изпълнението на двете дузпи.Все пак трябва да се отбележи, че Спартак не игра лошо в България и имаше положения за попадение. Словаците наложиха траен натиск в последните 20 минути от двубоя, но за щастие това не даде резултат. В неделя тимът загуби гостуването си на Жилина с 2:4.", "date": "2019.08.01", "title": "Има ли сили Левски за обрат"}
{"url": "https://offnews.bg/obshtestvo/vremeto-prez-avgust-sredna-temperatura-21-24-valezhite-okolo-n-708410.html", "text": "Температури и валежи около нормата. Такава е прогнозата за времето през август на Националния институт по метеорология и хидрология.Средната месечна температура за равнините ще е между 21° и 24°, за високите полета – между 18° и 20°, а за планините – между 13° и 17°.Минималните ще паднат до 9-14 градуса, максималните ще стигнат 32-37.Месечната сума на валежите през август за равнините и високите полета ще е между 30 и 50 л/кв. м, за Черноморието – между 20 и 35 л/кв. м, а за планинските райони – от 50 до 80 л/кв. м.През първото десетдневие въздушната маса над страната ще остане неустойчива и вероятността за превалявания остава, особено за източните райони. С малки колебания в повечето райони температурите ще бъдат около и малко по-ниски от обичайните за периода. Относително по-стабилно, предимно слънчево и спокойно, с по-малка вероятност за валежи, ще бъде около средата на десетдневието. Температурите ще се повишат и станат по-високи от средните за периода, без да достигат екстремни стойности.През по-голямата част от второто и третото десетдневие по-голяма е вероятността атмосферата да се запази относително стабилна. През повечето дни от второто десетдневие ще бъде предимно слънчево. Краткотрайни превалявания са възможни в средата на десетдневието. Относително по-високи ще са температурите през първата половина от деседневието, впоследствие слабо ще се понижат, но пак ще са близки до обичайните.През третото десетдневие температурите ще останат близки и малко по-високи от климатичните норми, въпреки че през втората половина от десетдневието постепенно ще се понижават. Вероятност за валежи има около 22-и към края на месеца.", "date": "2019.08.01", "title": "Времето през август: средна температура - 21-24°, валежите - около нормата"}
{"url": "https://offnews.bg/kultura/zapochva-liatnata-akademia-za-detca-i-uchenitci-v-nha-708414.html", "text": "На 1 август, за десети път, Националната художествена академия отваря ателиетата си за софийските малчугани – участници в Лятната академия за деца и ученици. През целия месец август децата ще рисуват, ще моделират и ще се развиват творчески под ръководството и грижите на студентите художници. В последните дни на месеца те ще подредят най-хубавите си творби в голяма и пъстра изложба в галерия „Академия“.Този културно-образователен проект на фондация „Свети Пимен Зографски“ към Националната художествена академия успешно се утвърди във времето и за втора година е в Календара на културните събития на Столична община. Десет години след началото първите малки академици се завръщат в ателиетата на Академията – вече като студенти.Месецът ще започне с празничен хепънинг под мотото: „Деца рисуват вън“ в публичното пространство в градината „Свети Климент Охридски“, пред галерия „Академия“. Преди обед децата и студентите ще подготвят своите пъстри изненади, а в следобедните часове, след 16:00 часа, ще оформят с тях Алеята на творчеството.Всеки, който мине по алеята пред галерия „Академия“, ще има възможност да се включи в рисуването на най-дългия цветен фриз, ще може да добави свое цвете във вълшебната цветна леха, да напише/нарисува своето обяснение в любов към любимата си приказка във Вълшебната книга на приказките, да нарисува своя птица, която на финала ще полети в небето на София.Докато децата майсторят своите произведения на Алеята, в галерия „Академия“ родителите ще могат да гледат филма „Детска академия“ с режисьор Ралица Димитрова. В 18:00 ч. ще има торта и ще бъде обявено откриването на юбилейното издание на Лятната академия.На тържеството са поканени всички, които са свързани с предишните издания на проекта – порасналите деца, студентите, гостуващите артисти, приятелите на проекта.", "date": "2019.08.01", "title": "Започва лятната академия за деца и ученици в НХА"}
{"url": "https://offnews.bg/ikonomika/30-5-ot-balgarite-ne-mogat-da-si-osiguriat-ednosedmichna-liatna-pochi-708413.html", "text": "30.5% от българите не могат да си позволят едноседмична лятна почивка, показват данни на Евростат.Средният процент за Европейския съюз е 28% и обхваща населението над 16 г. Данните се отнасят за 2018 г. и в сравнение с 2013 г. има подобрение - тогава средният процент за ЕС е бил 39.5%.Почивка с пътуване не може да си позволи най-голяма част от населението на Румъния - 58.9%.В противоположния край на скалата е Швеция с едва 9.7%.", "date": "2019.08.01", "title": "30.5% от българите не могат да си осигурят едноседмична лятна почивка"}
{"url": "https://offnews.bg/futbol/livarpul-s-naj-mnogo-predstaviteli-za-nagradite-na-fifa-708415.html", "text": "Мениджърът на Ливърпул Юрген Клоп и трима играчи на мърсисайдци – Мохамед Салах, Садио Мане и Върджил ван Дайк – водеха номинациите, обявени в сряда, за наградите на ФИФА, които ще бъдат раздадени на 23 септември в Милано, информира БГНЕС.Клоп изведе Ливърпул и въпросното трио от играчи до триумф в Шампионската лига, както и до второто място във Висшата лига зад Манчестър Сити.Кристиано Роналдо от Ювентус и Лионел Меси от Барселона също попаднаха в списъка за наградата \"Най-добър футболист\" на ФИФА заедно с Килиан Мбапе от ПСЖ, Хари Кейн от Тотнъм, Еден Азар от Реал Мадрид, Френки де Йонг от Барселона и Матейс де Лихт от Ювентус.Американката Алекс Морган и селекционерът Джил Елис ще бъдат фаворити за наградите при жените, след като изведоха САЩ до защита на световната титла на Мондиала във Франция това лято.Ето и всички номинации в отделните категории при мъжете и жените:\"Най-добър футболист\":МъжеКристиано Роналдо (Ювентус), Френки де Йонг (Барселона), Матейс де Лихт (Ювентус), Еден Азар (Реал Мадрид), Хари Кейн (Тотнъм), Садио Мане (Ливърпул), Килиан Мбапе (ПСЖ), Лионел Меси (Барселона), Мохамед Салах (Ливърпул), Върджил ван Дайк (Ливърпул)Жени:Люси Бронз (Лион), Джули Ерц (Чикаго Ред Старс), Каролин Греъм Хансен (Барселона), Ада Хегерберг (Лион), Амандин Анри (Лион), Сам Кер (Пърт Глори), Роуз Лавел (Вашингтон Спирит), Вивиан Миедема (Арсенал), Алекс Морган (Орландо Прайд), Меган Рапиноу (Рейн), Уенди Ренар (Лион), Елън Уайт (Манчестър Сити)\"Най-добър треньор\":МъжеДжамел Белмади (Алжир), Дидие Дешан (Франция), Марсело Гаярдо (Ривър Плейт), Рикардо Гарека (Перу), Пеп Гуардиола (Манчестър Сити), Юрген Клоп (Ливърпул), Маурисио Почетино (Тотнъм), Фернандо Сантош (Португалия), Ерик тен Хаг (Аякс), Тите (Бразилия)Жени:Милена Бертолини (Италия), Джил Елис (САЩ), Петер Герхардсон (Швеция), Футоши Икеда (Япония до 20 г.), Антония Ис (Испания до 17 г.), Джо Монтемуро (Арсенал), Фил Невил (Англия, Рейналд Педрос (Лион), Пол Райли (Северна Каролина Къридж), Сарина Вигман (Холандия).", "date": "2019.08.01", "title": "Ливърпул с най-много представители за наградите на ФИФА"}
{"url": "https://offnews.bg/sviat/ungaria-zashtiti-reshenieto-da-razreshi-tranzit-na-ruski-voenni-pratki-708407.html", "text": "Правителството на Унгария защити решението си да си да позволи транзита на руски военни превозни средства през въздушното си пространство, въпреки санкциите на Общността, отбелязва изданието Politico, цитирано от Фокус.Русия достави 10 бронирани патрулни автомобила до военна база в Сърбия, част от по-широк пакет за военна помощ за балканската страна. За трансфера бе използвано въздушното пространство на Унгария, след като Румъния блокира пратката, изпратена по река Дунав.Европейският съюз наложи оръжейно ембарго на Русия след присъединяването на Крим през 2014 г. Освен търговия с оръжия, то предвижда забрана за износ на стоки с двойна употреба, които могат да се използват както за военни, така и за граждански цели.Говорителят на кабинета на унгарския премиер Виктор Орбан, Гергели Гуляш, заяви пред репортери, че е било дадено разрешение за транспортиране на товара през въздушното пространство на страната, тъй като за пренасянето му не е използва военен, а граждански самолет.„Разбира се, че получихме уведомление за гражданско въздухоплавателно средство, влизащо в унгарското въздушно пространство, но това е напълно формален тип уведомление\", подчерта Гуляш и добави, че по географски причини руският товар е трябвало да бъде транспортиран през Полша и Словакия.Говорител на ЕС каза: „Видяхме докладите. Без да коментирам спецификата, прилагането на ограничителните мерки на ЕС е отговорност на държавите-членки на ЕС“.В петък румънското външно министерство заяви , че е блокирало превоз на танкове и бронирани превозни средства от Русия до Сърбия през река Дунав, аргументирайки решението си с ембаргото на ЕС.Десетте БРДМ-2 пристигнаха във военната база в Сърбия в Ниш миналата седмица, според съобщенията на местните медии. Сръбският президент Александър Вучич заяви в понеделник, че „най-важното за нас е, че успяхме да транспортираме превозните средства до Сърбия“.Унгарското правителство, което поддържа тесни връзки с Кремъл, проявява силен интерес към своите балкански съседи. Будапеща се надява нейн кандидат да се присъедини към следващата Европейска комисия, като получи портфолио, фокусирано върху политиката на разширяване на ЕС.Въпреки това през последните месеци политиката на Унгария към Балканите предизвика опасения относно нарастващия обем инвестиции на проправителствени унгарски бизнесмени в балканския медиен пазар.Решението на унгарските власти да улеснят бягството на бившия македонски премиер Никола Груевски, който трябваше да изтърпи присъда за затвор в родината си, също предизвика безпокойство в региона и в западните столици. Впоследствие Груевски получи убежище в Унгария.", "date": "2019.08.01", "title": "Унгария защити решението да разреши транзит на руски военни пратки за Сърбия"}
{"url": "https://offnews.bg/sviat/federalniat-rezerv-na-sasht-ponizhi-vodeshtite-si-lihvi-za-parvi-pat-o-708411.html", "text": "Федералният резерв на САЩ понижи водещите си лихви за първи път от 11 години. Причините за решението са влошените икономически перспективи в световен мащаб и ниската инфлация.По данни на Централната банка пазарът на труда в САЩ е силен, а икономическият растеж - умерен.Въпреки това след оповестяването на решението за намаляване на лихвения процент, основните борсови индекси се сринаха с около 1%. На червено започна търговията тази сутрин и на борсата в Токио.Американският президент Доналд Тръмп разкритикува председателя на Управлението за федерален резерв (УФР) Джероум Пауел за това, че не е направил по-значително лихвено понижение, предадоха световните агенции.\"Както обикновено, Пауел ни разочарова\", заяви Тръмп в Туитър", "date": "2019.08.01", "title": "Федералният резерв на САЩ понижи водещите си лихви за първи път от 11 години"}
{"url": "https://offnews.bg/temida/globiavat-vik-pernik-za-obgaziavane-na-radomir-708459.html", "text": "\"Водоснабдяване и канализация\" ООД в гр. Перник ще бъде санкционирано със 7 хил. до 20 хил. лева заради обгазяване на град Радомир, съобщи Регионалната инспекция по околната среда и водите.Нарушението е установено след подаден сигнал в инспекцията.Извършена е проверка в нощта срещу 18 юли. Тя показала, че в посока Радомир се отделят димни газове от запалени изсушени утайки в района на пречиствателната станция за отпадъчни води в град Батановци. Тя е собственик на ВиК - Перник.От дружеството тогава обясниха, че утайките са се самозапалили от високите температури.", "date": "2019.08.01", "title": "Глобяват ВиК-Перник за обгазяване на Радомир"}
{"url": "https://offnews.bg/bojni/bagata-izliza-sreshtu-chernia-zviar-v-medisan-skuear-gardan-708419.html", "text": "Звездата ни в смесените бойни изкуства Благой Иванов - Багата ще се бие срещу Дерик Люис - Черния звяр в емблематичната зала \"Медисън Скуеър Гардън\" в Ню Йорк (САЩ).Очаква се сблъсъкът да се състои на голямото шоу UFC 244. Най-вероятно срещата ще бъде в три рунда. Новината беше обявена първо от ESPN. Малко по-късно самият Благой потвърди в социалните мрежи за срещата.Люис е бивш претендент за титлата на организацията. Той загуби през миналата година от Даниел Кормие. В последния си мач Черния звяр отстъпи на Жуниор дос Сантос.Багата е в серия от две поредни победи. Той се справи с Тай Туиваса и Бен Ротуел. Победа ще му позволи да се изкачи в Топ 5 на ранглистата.", "date": "2019.08.01", "title": "Багата излиза срещу Черния звяр в \"Медисън Скуеър Гардън\""}
{"url": "https://offnews.bg/futbol/beroe-osvobodi-zashtitnik-zaradi-mnozhestvo-izdanki-708460.html", "text": "Берое освободи централния защитник Никита Баранов, съобщава \"Тема Спорт\".Естонският национал бе изгонен при загубата от Арда (Кърджали) с 1:3. Той получи червен картон в края на първото полувреме, а след почивката кърджалийци стигнаха до обрат.Действията му са вбесили старши треньора Александър Томаш. От Берое действаха светкавично и привлякоха Виктор Генев.Баранов дойде в началото на годината и въпреки че бе със статут на титуляр, не бе особено убедителен в доста от мачовете на тима.Снощи \"зелено-белите\" победиха сателита си Миньор (Раднево) с 2:1 в контрола. Спарингът бе организиран заради сигурното ново попълнение - Генев, и каращия проби гвинеец Ибрахима Конте.Бранителят се отчете с гол, с който изравни резултата, а преди това гостите поведоха още в първите минути на срещата.Победното попадение за Берое реализира Юлиан Ненов, който бе изпробван от Томаш на върха на атаката след почивката.", "date": "2019.08.01", "title": "Берое освободи защитник заради множество издънки"}
{"url": "https://offnews.bg/zvezdi/dzhenifar-lopes-v-bronirana-vila-za-kontcerta-si-v-antalia-biletite-708416.html", "text": "Световната попзвезда Дженифър Лопес ще изнесе на 6 август концерт в турския курортен център Анталия в рамките на турнето си \"It's My Party\". Концертът ще се състои в луксозен хотел в курорта Белек, като певицата ще остане два часа на сцената.Дениз Юстертуна, който е от организаторите на концерта на Лопес, посочи, че са били взети изключителни мерки за сигурността на певицата. Подготовката е продължила близо една година.Попзвездата ще бъде настанена във вилата Краун вила (Crown Villa), чиито прозорци са бронирани. Вилата е известна с това, че бе подготвена за ползване от турския президент Реджеп Тайип Ердоган, когато той бе домакин на срещата на върха на лидерите на Г-20 в Анталия през 2015 г.Билетите за концерта на звездата са на цена от 7 хиляди турски лири (1135 евро) до 50 хиляди евро за онези, които искат да бъдат настанени в ложа.Специално за певицата ще бъдат доставени бели рози от района Ъспарта, който се слави като турската Долина на розите. Реквизитът й ще бъде докаран с 10 тира. Сцената и всички други детайли са подготвени според изискванията на екипа на Лопес, а кулисите са решени в любимия й бял цвят. Специален екип е посетил хотела, за да инспектира подготовката, сцената, осветлението, звука и т.н.Дженифър Лопес заедно с екипа си от 90 души ще пристигне с два самолета и ще отпътува веднага след концерта, на 7 август.Организаторите подготвяли и честване на рождения й ден в хотела, а така също и обиколка с хеликоптер на курорта Анталия с посещение на Аспендос, където се намира голям древен амфитеатър на открито.Според организаторите Лопес и годеникът й Алекс Родригес са изявили желание да прекарат медения си месец, след като се оженят, в 5-звезден хотел в Анталия.\"Очакваме концерта на Дженифър Лопес да се превърне в събитието на курортния сезон на Анталия, защото ще бъде изключително професионално подготвен, с много забава, танцово и светлинно шоу\", казват организаторите.Децата на Дженифър Лопес ще я придружават по време на престоя й в Анталия. Те също ще се радват на специални приготовления, като специално за тях е подготвен отделен детски клуб в хотела.", "date": "2019.08.01", "title": "Дженифър Лопес в бронирана вила за концерта си в Анталия, билетите - до 50 хиляди евро"}
{"url": "https://offnews.bg/obshtestvo/protestirashtite-sreshtu-zlaten-vek-deputatite-da-otmeniat-popravkata-708463.html", "text": "Незабавна смяна на директора на ДНСК искат от Инициативен комитет \"Лозенец\", които протестират срещу строежа на небостъргача \"Златен век\" в квартала им. Административен съд София – град излезе с  заповедта на ДНСК, която спира строителството. В процеса на делото стана ясно, че не само, че заповедта не е добре формулирана, но и е зле защитавана в съдебна зала, смятат от ИК. \"Съдът се произнася за срока на разрешението за строеж без изобщо да чуе другата позиция. Когато в съдебната зала „Артекс“ излагат своите аргументи, юристите на ДНСК не ги оспорват. Не правят нищо, за да изложат гледната точка за изтекло строително разрешение. Нещо повече на 23.07 от Дирекция „Национален строителен контрол“ излизат с прес-съобщение, в което също тълкуват, че Златен век имат валидно разрешение. В пълно противоречие с позицията на министър Аврамова от април и заявлението на премиера, че няма поправка „Артекс“, пишат от ИК \"Лозенец\".  Те настояват да се възложи на авторитетна адвокатска кантора да поеме обжалването на съдебното решение, както и компетентните институции да започнат дело за тълкувателно решение на ВАС относно приложимостта на поправката „Артекс“ за предходни случаи и дали всяко изменение на строеж подновява сроковете на строителното разрешение.Очакваме от народните представители да докажат, че не са планирали поправката „Артекс“, че не са приели удължените срокове на разрешенията за строеж да имат обратно действие като отменят тази поправка. Нека докажат, че евтините апартаменти не са им повлияли на начина на гласуване, да върнат по-късите срокове на разрешителните, щом съдът на първа инстанция казва, че те действат и за заварени случаи и така няма да си говорим, че разрешение за строеж издадено през далечната 2007г. може да е валидно чак до 2028г., пишат още от ИК \"Лозенец\". ", "date": "2019.08.01", "title": "Протестиращите срещу Златен век: Депутатите да отменят поправката Артекс"}
{"url": "https://offnews.bg/temida/i-prokuraturata-i-zashtitata-na-shefa-na-tad-grup-shte-obzhalva-708401.html", "text": "Прокуратурата и защитата на шефа на „ТАД Груп” Иван Тодоров ще обжалват мярката му за неотклонение от Специализирания наказателен съд, съобщава Нова телевизия. Тодоров излезе от ареста срещу 100 000 лева гаранция.Според държавното обвинение имало сериозни доказателства за съпричастността на Иван Тодоров към подбудителство за кибертероризъм, а според защитата му няма основание за толкова сериозна финансова мярка за неотклонение.„ТАД Груп” беше заподозряна за безпрецедентната хакерска атака срещу НАП, при която бяха източени личните данни на 5 милиона българи и фирми. Иван Тодоров беше задържан на Летище София на връщане от Канада. От ареста бяха освободени и другите двама обвиняеми - Георги Янков и Кристиян Бойков.", "date": "2019.08.01", "title": "И прокуратурата, и защитата на шефа на „ТАД Груп” ще обжалват мярката му"}
{"url": "https://offnews.bg/obshtestvo/12-5-ot-bebetata-v-balgaria-rodeni-ot-majki-pod-20-g-parvi-sme-v-es-708417.html", "text": "България е на първо място в Европейския съюз по процент на бебета, родени от майки на възраст под 20 години, показват публикувани днес данни на Евростат. Те отразяват раждаемостта през 2017 г.У нас процентът е 12.5% или едно от всеки осем бебета е родено от майка на 19, 18 г. или по-млада.След нас са Румъния с 12.1%, Хърватия с 8.5% и Словакия с 8.1%.Средният процент за ЕС е 3.7. В Съюза мнозинството от майките са родили първото си дете между 20-ата и 39-ата си година - 92%. 4% са родили след 40.Под 2% са ражданията от жени под 20 в Дания (1%), Италия и Словения (по 1.1%), Холандия (1.2%), Люксембург и Швеция (по 1.4%).", "date": "2019.08.01", "title": "12.5% от бебетата в България родени от майки под 20 г., първи сме в ЕС"}
{"url": "https://offnews.bg/drugi/dizela-se-dvizhi-po-grafik-kam-rekorda-video-708464.html", "text": "Екстремният бегач Кирил Николов - Дизела се движи по график към постигането на рекорда на българския участък на международния маршрут Е4, който преминава през 5 планини: Витоша, Верила, Рила, Пирин и Славянка. 32-годишният русенец стартира точно в 12 часа от площада в Драгалевци. По време на събитието се тества и на най-новото мобилно приложение за сигурност в планината – E-SOS.Апликацията е съвместна разработка на VIVACOM, ДЗИ и Сирма Груп Холдинг. Прогресът му се следи и от доброволците от OFFRoad България форум, които ще отразяват от различни пунктове по маршрута напредъка на Кирил Николов-Дизела.Първият такъв беше разположен над село Ярлово и по график Дизела трябваше да премине оттам в 15 часа, което се случи.Видеорепортажите с напредъка на Дизела се качват в , актуалната информация следете в , както и в ", "date": "2019.08.01", "title": "Дизела се движи по график към рекорда (видео)"}
{"url": "https://offnews.bg/sviat/32-a-ubiti-ot-raketi-na-voenen-parad-v-jemen-708455.html", "text": "Най-малко 32-а души са били убити в Йемен от хутите по време на военен парад в международно признатата столица на страната Аден, предава Би Би Си. При нападението са ползвани ракети и въоръжен дрон.Според хутите, военният парад е бил част от подготовката на нова офанзива срещу тяхната територия, която се намира на север от града. От правителството твърдят, че това просто е било част от церемонията по завършване на новите войници.Очевидци са видели група войници да плачат над тялото на техния командващ офицер. Десетки други са били ранени, посочват от \"Медици без граници\".По-рано днес самоубийствен атентат в полицейски участък в Аден уби поне трима полицаи. Не е ясно дали атаките са свързани.Йемен е разкъсван от военен конфликт, който започна през 2015 г., когато бунтовниците хути превзеха западната част на страната и принудиха президента Абдрабу Мансур Хади да избяга от държавата.Според Саудитска Арабия, хутите са подкрепяни от Иран заради своето шиитско вероизповедание, което накара Рияд и още 8 други сунитски държави да започнат въздушни атаки срещу бунтовниците.Коалицията получи логистична помощ и информация от САЩ, Англия и Франция.Досега се смята, че са загинали между 10 и 70 хиляди души. Около 2/3 от тях в следствие на въздушни удари на саудитската коалиция.", "date": "2019.08.01", "title": "32-а убити от ракети на военен парад в Йемен"}
{"url": "https://offnews.bg/obshtestvo/avgust-zapochva-s-dazhd-i-temperaturi-do-34-708373.html", "text": "Днес над Североизточна България ще има значителна облачност и на места там ще превали дъжд. Сутринта над североизточните, а около и след обяд над много райони и в останалата част на страната ще има валежи. По-значителни ще са те в Източна България. Ще има и гръмотевици.Ще духа слаб до умерен северозападен, в Източна България север-североизточен вятър. Максимални температури, в повечето райони, между 29° и 34°, в София около 30°.Температурата на морската вода е 26-27°. Вълнението на морето ще бъде 1-2 бала.Атмосферното налягане ще бъде малко по-ниско от средното за месеца. През деня ще се задържи почти без промяна.", "date": "2019.08.01", "title": "Август започва с дъжд и температури до 34°"}
{"url": "https://offnews.bg/zdrave/kak-da-se-predpazim-ot-rak-na-belia-drob-708452.html", "text": "Ракът на белите дробове е едно от най-разпространените и опасни онкологични заболявания, припомнят специалистите в Световния ден за борба с белодробния карцином - 1 август. В публикация за Medical news eкспертът Сали Кауел, старши вицепрезидент на Американското общество за борба с рака, посочва трите ефективни начина за профилактика: - отказ от тютюнопушене;- изолиране на сградите срещу радон (в САЩ това е мярка при санирането на жилищата. Доказано е, че този радиоактивен газ е втората най-често срещана причина за поява на карцином на белите дробове.);- консумация на повече плодове и зеленчуци.По думите на Кауел при мъжете, които пушат, рискът да развият рак на белите дробове е 23 пъти по-голям, отколкото при непушачите, а при жените-пушачки е 16 пъти по-вероятно да заболеят.Пасивните пушачи също са в рисковата група – 20-30% от тях могат да развият заболяването.По думите на експерта през 2018 година лекарите са диагностицирали рак на белия дроб или на гърдата при около 2 млн. пациенти. 90% от смъртните случаи при рак на белите дробове са при пушачи.Световната асоциация по бронхология и интервенционална пулмология също припомни днес тревожната статистика на заболяването:Ежегодно белодробният карцином погубва повече хора от тези със злокачествено заболяване на простатата, дебелото черво и гърдата, взети заедно - причината е в късното му диагностициране.Симптомите обикновено се появяват в напреднал стадий.Тютюнопушенето е фактор при 85 % от диагностицираните.Рискът при непушачите се увеличава, ако са изложени на цигарен дим или замърсен въздух.Ранната диагностика дава много по-добри възможности за благоприятен изход на лечението.Съвременната медицина разполага с много добри възможности за диагностициране и лечение на заболяването. Модерната апаратура позволява отстраняването на тумора без операция, когато болестта е в много ранен стадий.Специалистите от асоциацията препоръчват пушачите и хората с фамилна обремененост да се консултират с пулмолог веднъж годишно.", "date": "2019.08.01", "title": "Как да се предпазим от рак на белия дроб"}
{"url": "https://offnews.bg/nashite-avtori/kalin-terzijski-pisachite-na-strashni-zaglavia-708334.html", "text": "Ой, ви вазе писачи на статии из българските медийни полета, стъгди и паланки!Няма няма – па току изтряскате нещо!Тук бих се порадвал да изброя пет-шест подходящи синонима на думата, с която най-точно може да се опише това, което правите: изпердашите, избълвате, изакате (достатъчно, за да не прибягваме към много по-цветистите из-, които биха могли се използват за това, което правите).Ето сега примерно какво сте ми написали, та да се чудя и мая:Апокалиптично земетресение ще удари Балканите!Бре, бре!И аз се хвърлям като един поуплашен балкански лев да прочета: какво ли ще да е това апокалиптично земетресение?И прочитам още по-тревожни неща: Албанският президент писал писмо до албанския премиер, та да вземели да свикат съвета за национална сигурност на Албания, защото един гръцки сеизмолог бил прогнозирал страховито земетресение на Балканите!Бре, бре!Чета и се плаша! Викам си: Те албанските президенти са все поети-дисиденти или лекари-кардиолози, или нещо подобно, доколкото помня, или това се отнасяше до албанските реотани? Но както и да е! Обаче щом чак гръцки сеизмолог се е ангажирал да прави прогнози за апокалиптични земетресения – може и да е сериозно! Дай да прочета докрай!И какво се оказва: Към края на статията съвсем ясно си е написано:Гръцкият сеизмолог Целентис „все пак категорично отрича да е правил конкретна прогноза за бъдещ силен трус в региона на Балканите”.Уау. (за любителите на древния литературен език - да се чете:„Въх”)Значи...Значи все пак гръцкият сеизмолог категорично не е правил прогноза за голямо земетресение?Или е правил?И аз си мисля не за сеизмолозите, не и за президентите на Албания, които им се връзват и са готови да свикват съвети за сигурност (което, ако проверим, навярно също ще се окаже блъф (кьорфишек), ами си мисля за две други неща.Първо на ум ми идва изречението, което преди много години ми каза един приятел.Той беше млад, амбициозен и един оръжеен магнат му беше дал малко парички, та да си направи рекламна агенция, както се прави по наш`те земи от памтивека (разни мошеници дават пари на разни дечурлига, та да се изперат парите). Аз се бях захванал да работя в неговата рекламна агенция като специалист по пиар, въпреки че бях лекар-психиатър, но така си е по нашите земи от вече споменатия памтивек. Та веднъж си седяхме в кабинета му, той нещо ми обясняваше за същността на медиите и съдържанието на техните послания към хората, и между другото каза следното славно изречение:Кайо, всичко това в медиите... това филми, това новини, това публицистични такова... работи... всичко това е... братче, за да възбуди шибания апетит... шибания интерес на хората! Та да изкълват рекламите наоколо!С „наоколо” той явно искаше да каже „около всичкия тоя възбуждащ апетита пълнеж от новини, любопитни факти, филми и тям подобни глупости и щуротии”.Значи – елементарен психологически трик! Заглавие: Световно земетресение ще унищожи Вселената! (колкото по-необуздана е мегаломанията в заглавието – толкова по-добре!)...и заедно с това заглавие в човките на тъпите потребители ще попаднат и около десетина реклами за всевъзможни клозетни и неклозетни артикули!И тъпите потребители ще ги преглътнат, още уплашени и замаяни от страховитото заглавие и даже няма да усетят кога са ги погълнали тия реклами и кога са им се имплантирали в съзнанията! Даже няма да се усетят и кога са отишли и са изпълнили заповедите, които представляват всъщност тия реклами! („Грабни Еди какво си, Купи Еди какво си!” – и това ако не са заповеди, нетърпящи възражение – здраве му кажи!)Та така. Това ми идва наум, когато чета заглавия за „Апокалиптични земетресения ще ударят Балканите”.Другото, което се появява в съзнанието ми, е от моето детство:Стоим си и си разказваме разни неща. И изведнъж някой малчуган, ама не какъв да е, ами от тия – злите, жилестите, безпощадните хлапенца, които малтретират другите – започва да вие като сирена.Скрил се е някъде и вие. Като сирена за обявяване на въздушно нападение. В нашето детство бяхме толкова чудовищно наплашени с тоя звук, че едва ли може да се направи сравнение с нещо от сегашното време.Той означаваше нещо много повече от смъртна заплаха – той означаваше Край на света! Но хлапенцето - зло, ококорено и доволно ухилено - си вие и му е много приятно!А другите, особено по-нежните и плахи деца, стават, почват да ходят напред-назад уплашено, започват да преглъщат и аха – да ревнат. И търсят с ужас да разберат откъде идва тоя вой. Ще си кажете – ама то как така няма да различите една детска имитация от една истинска сирена? Ами – когато си страшно наплашен, сетивата ти изкривяват всичко! А палавникът (тук използвам думата „палавник” с отвращение към човешкото лицемерие, изискващо за деца да се говори мило и снизходително, всъщност аз бих казал „насилникът, изродът”) изскача от скривалището си, от което е вил, и се превива от смях!Та така и с журналистите, пишещи разни заглавия за разни апокалиптични неща.Хем (хубава, турска дума, с нея поздравявам българския народ - фен на робствата) „се изкълвават рекламите наоколо”, хем си правим кеф, като наплашваме дечурлигата и след това се превиваме от смях.Апропо – страхливците именно така се лекуват от страха си: като го предизвикват у другите и със злобна наслада наблюдават реакциите на ужас и отчаяние у тях.Инфантилна, жалка, смешна и жестока, уродлива шеговитост.Някакви такива шеги: Хайде, както тъкмо сте получили инфаркт, аз да вляза с надут хартиен плик в интензивното, да го гръмна с длан и да ревна: Изненадаааа!Няма що, братя журналисти. Браво, браво!", "date": "2019.08.01", "title": "Калин Терзийски: Писачите на страшни заглавия"}
