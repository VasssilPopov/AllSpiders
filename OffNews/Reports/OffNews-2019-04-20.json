{"url": "https://offnews.bg/112/pochina-7-godishno-dete-blasnato-ot-kola-v-tcentara-na-burgas-701663.html", "text": "Момче на седем години е починало, след като е блъснато от лек автомобил БМВ в центъра на Бургас.Инцидентът е станал днес около 12:45 ч. на улица \"Константин Фотинов\".Пред автомобила, управляван от 45-годишен мъж, преминали три деца. 7-годишното момче е ударено от калника на автомобила.След инцидента две от децата са избягали, а шофьорът откарал пострадалото момче в болницата в Бургас.Въпреки оказаната спешна помощ детето е починало.Шофьорът е тестван с дрегер за алкохол - пробата е отрицателна.Отведен е в сектор \"Пътна полиция\" за тестване за употреба на наркотици. Взета му е и кръв за химичен анализ. ", "date": "2019.04.20", "title": "Почина 7-годишно дете, блъснато от кола в центъра на Бургас"}
{"url": "https://offnews.bg/futbol/tcska-i-levski-spukaha-topkata-za-0-0-701664.html", "text": "ЦСКА и Левски врътнаха скучно равенство 0:0 в двубой от плейофната фаза на Първа лига, игран на националния стадион \"Васил Левски\".Поредното дерби между двата тима ще бъде запомнено основно с много напрежение, малко футбол и редица спорни ситуации.\"Червените\" трябва повече да съжаляват, че не поведоха в резултата през първото полувреме, в което Кристиан Малинов нацели гредата, а в края на първите 45 минути домакините пропуснаха и няколко добри положения.През втората част \"сините\" също останаха разочаровани, след като Станислав Костов нацели левия страничен стълб. Като цяло срещата бе изпълнена основно с единоборства в средата на терена, като и двата отбора рядко стигаха до опасности пред вратите на Витаутас Черниаускас и Николай Михайлов.Така ЦСКА От това може да се възползва Лудогорец, който при евентуална победа тази вечер над Ботев Пловдив, ще се откъсне на 5 пунка от \"червените\" и цели 11 от \"сините\".", "date": "2019.04.20", "title": "ЦСКА и Левски спукаха топката за 0:0"}
{"url": "https://offnews.bg/obshtestvo/chudovishtni-sharani-se-zavrashtat-po-viasat-explore-s-nov-sezon-701629.html", "text": "Поредицата „Чудовищни шарани“ се завръща по Viasat Explore с нов сезон и ни отвеждат в Тайланд, Франция, Сърбия и Испания всеки понеделник в 22:45.В поредицата от четири епизода Али Хамиди, Том Доув и Нийл Спунър се втурват да преследват чудовищни кралски шарани из цяла Европа и още по-далеч, за да уловят най-големите представители на вида в света, за които се смята, че могат да достигнат тегло над 225 кг.Те имат възможност да се насладят на разнообразие от различни водни басейни - от реки до огромни вътрешни морета и дори ваканционни курорти, като същевременно се опитват да уловят и други видове, които се срещат в съответните страни, и се потапят в местната култура и кухня. Всеки епизод е зареден с напрежение и смях, които може да се очакват между трима близки другари на риболовна експедиция. Тримата разкриват и различни хитрини и стратегии, които им вършат работа. В четирите епизода на поредицата водещите посещават Тайланд, Франция, Босна, Сърбия и Испания.", "date": "2019.04.20", "title": "'Чудовищни шарани' се завръщат по Viasat Explore с нов сезон"}
{"url": "https://offnews.bg/obshtestvo/460-sa-veche-sluchaite-na-morbili-u-nas-701649.html", "text": "460 са вече случаите на морбили у нас. Това съобщи главният държавен инспектор доц. Ангел Кунчев, цитиран от БНР.В момента България е на шесто място в Европа по брой случаи на заразени с морбили, уточни той.20-22% от заразените са под 13 месеца - и не са били ваксинирани, защото не са достигнала необходимата възраст. 76 на сто са ромски деца.Последните случаи на вътрешболнични инфекции са в столичната \"Св. Анна\". Проверени са болни, които са отчетени като имунизирани.Доцент Кунчев подчерта, че лекари, които са отчели неизвършени ваксинации, ще бъдат санкционирани.", "date": "2019.04.20", "title": "460 са вече случаите на морбили у нас"}
{"url": "https://offnews.bg/obshtestvo/9-arestuvani-pri-spetcaktciata-vav-vidinsko-701653.html", "text": "Девет души са арестувани при спецакцията срещу престъпна група за трафик на хора във Видинско. Спецакцията се проведе в село Дреновец, община Ружинци.Групата е изпращала социално слаби в чужбина, основно в Швеция, с цел просия и кражби. Групата е разследвана и за пране на пари. Задържаните са от ромски произход. Парите, които са събирани, са инвестирани в луксозни къщи и автомобили, които са иззети, съобщи зам. главния прокурор Иван Гешев. В хода на акцията са претърсени 9 адреса. По думите на Гешев част от задържаните имат роднинска връзка.НАП и ДНСК ще направят проверка на имуществото на арестуваните.„Съмнявам се, че с ТЕЛК, със социални помощи и без да имаш нито един работен ден можеш да строиш такива сгради и да придобиваш тези коли“, коментира Гешев.По думите му разследването по случая се води от 2-3 месеца. То не е започнало по сигнал на шведските власти или по медийни публикации, а по информация на ОДМВР-Видин, изтъкна Гешев.За този момент няма информация дали в просията са били включени и деца.", "date": "2019.04.20", "title": "9 арестувани при спецакцията във Видинско"}
{"url": "https://offnews.bg/sviat/arestvaha-dvama-mladezhi-za-ubijstvoto-na-zhurnalistkata-lajra-makkij-701652.html", "text": "Арестуваха двама тийнейджъри за убийството на северноирландската журналистка Лайра МакКий. Младежите - на 18 и 19 години, бяха задържани в северноирландския град Лондондери. Те са отведени за разпит в Белфаст.29-годишната разследваща журналистка беше застреляна при „терористичен инцидент“ в предградие на Лондондери. Тя беше застреляна, докато отразяваше размириците в жилищния комплекс Крийган в четвъртък вечерта.Полицията обвини за случилото се дисиденти републиканци за убийството.Те влезли в сблъсъци по време на полицейски претърсвания в четвъртък вечерта. Срещу полицаите са били хвърляни запалителни бомби. Около 23 ч. се появил мъж и започнал да стреля срещу полицията. Лайра била ранена и изведена от мястото в полицейски автомобил, за да бъде откарана до болница, но издъхнала.На кадрите от улични камери в района и от запис с мобилен телефон се виждат последните моменти преди фаталната стрелба. Видеото ясно показва маскиран нападател, който изскача от прикритието си и насочва оръжие към полицията и случайни свидетели на размириците.Според разследващите местните хора в Крийган знаят кой е стрелецът и той живее именно в жилищния комплекс, където се е разиграла трагедията.", "date": "2019.04.20", "title": "Арестваха двама младежи за убийството на журналистката Лайра Маккий"}
{"url": "https://offnews.bg/politika/karakachanov-razporedi-proverki-zaradi-ruhnalata-ograda-vav-voenno-pod-701655.html", "text": "Министърът на отбраната Красимир Каракачанов разпореди проверка на състоянието на сградния фонд с отпаднала необходимост за Българската армия заради срутилата се ограда във военно поделение в Хасково, която уби човек. Бившето военно поделение в Хасково, край което стана трагичният инцидент, е определено като район с отпаднала необходимост за Българската армия през 2001 г. През 2011 г. е установено саморазрушаване на част от сградата.  През февруари 2019 г. служители от регионалната структура на Главна дирекция „Инфраструктура на отбраната“ в гр. Пловдив са направили констативен протокол, въз основа на който министърът на отбраната на 15 март т.г. е издал заповед № Р-71 за назначаване на комисия за извършване на оглед за освидетелстване на сградния фонд в района, обясниха от военното министерство.В заповедта е указан двумесечен срок, в който трябва да се представи протокол за предприемане на последващи действия.Междувременно за участъка на падналата стена директорът на Главна дирекция „Инфраструктура на отбраната“ издава указания, с които започва събирането на оферти от фирми, за да може да бъде осигурено предварителното събаряне на стената. На 12 април т.г. е подадена една оферта от участник в процедурата, но за завършването на законовата процедура са необходими още две предложения, уточниха оттам. Във връзка с инцидента министърът на отбраната е разпоредил да бъде извършена проверка на целия сграден фонд с отпаднала необходимост за предприемане на последващи действия за обезопасяване.", "date": "2019.04.20", "title": "Каракачанов разпореди проверки заради рухналата ограда във военно поделение в Хасково, която уби човек"}
{"url": "https://offnews.bg/tenis/grigor-startira-v-barselona-sreshtu-verdasko-ili-lopes-701657.html", "text": "Най-добрият ни тенисит Григор Димитров ще се изправи срещу победителя от двойката Фернандо Вердаско - Фелисиано Лопес във втория кръг на турнира от сериите ATP 500 в Барселона.Българинът получи \"уайлд кард\" за надпреварата и ще почива на старта в каталунската столица, който започва на 22 април. В третия кръг пък е възможен сблъсък с №2 в схемата Александър Зверев.През 2018 година Григор достигна до четвъртфиналите и загуби от Пабло Кареньо Буста. Сега предстои да защитава 90 точки за световната ранглистата.Балансът на Григор с Вердаско е 3:3. Испанецът води с 2:0 на клей - включително спечели на \"Ролан Гарос\" 2018. Димитров води с 4:2 на Лопес като двамата не са се срещали на червени кортове.Иначе Шампион в Барселона миналата година и общо 11-кратен първенец в турнира е Рафаел Надал, който е големият фаворит за трофея и този сезон. ", "date": "2019.04.20", "title": "Григор стартира в Барселона срещу Вердаско или Лопес"}
{"url": "https://offnews.bg/sviat/petima-dushi-biaha-zakovani-na-krastove-po-vreme-na-ritual-za-razpeti-701641.html", "text": "Католици бяха разпнати по време на ежегоден ритуал за Разпети петък на Филипините, съобщи Independent. Четирима мъже и една жена, част от тях носещи трънени венци, бяха заковани на кръстове от хора, преоблечени като римски войници. След това кръстовете бяха издигнати на хълм. Други десетки вярващи се самобичуваха, като гърбовете на някои бяха допълнително нарязани с ножчета за бръснене, за да останат окървавени.  При разпъването на хората се използват стерилизирани пирони, а след свалянето им от кръстовете те са преглеждани от медицински екипи. 59-годишният художник Рубен Енайе е закован на кръста за 33-ти път. Той решил да се включи в ритуала, за да изрази благодарността си към Бога, след като оцелял след падане от сграда.Мъжът обяснява, че от следващата година няма да се включва вече в ритуала, защото ще навърши 60 и ще е много по-лесно да бъде тежко наранен, затова казва, че ще предаде традицията на по-младите. Друг редовен участник в традиционните чествания, който е разпнат за 16-и път тази година, посочва, че когато участва, молитвите му се сбъдват. Той разказва, че спрял да участва в ритуала за известно време и здравето му се влошило, затова започнал да се включва отново.Хиляди хора, включително много туристи, наблюдаваха ритуалите, които се изпълняват преди Великден.Подобни възстановки се изпълняват от редица населени места в северната част на Филипините.Католическата църква не гледа с добро око на тези практики, но въпреки това хиляди хора наблюдават или се включват в ритуалите всяка година. ", "date": "2019.04.20", "title": "Петима души бяха заковани на кръстове по време на ритуал за Разпети петък на Филипините"}
{"url": "https://offnews.bg/zvezdi/adel-se-razdeli-sas-sapruga-si-701654.html", "text": "Певицата Адел се раздели със съпруга си Саймън Конеки.Новината съобщи представител на певицата. В изявлението се посочва, че въпреки раздялата „двамата ще си поделят грижите за сина им и ще останат любящи родители“.Двамата съпрузи помолиха медиите да зачетат правото им на личен живот и посочиха, че повече няма да коментират раздялата си публично.Адел се омъжи за Саймън Конеки през 2016 г. след 5-годишна връзка. Двамата сключиха брак на тайна церемония. Те обвиха официално брака си за първи път по време на церемонията по връчването на наградите \"Грами\" през 2017 г. Родената в Лондон звезда се изкачи до челните места в класациите с албумите си \"19\", \"21\" и \"25\".", "date": "2019.04.20", "title": "Адел се раздели със съпруга си"}
{"url": "https://offnews.bg/politika/borisov-zagovori-za-voenen-prevrat-701658.html", "text": "Някой си беше позволил да ме коментира за „пълзящата диктатура“, че било бисер. Иронизирах Иво Христов заради „пълзяща автокрация“. Абе, ако има автокрация, как ще се съберете у Южен парк? Как всички тези скандали няма да спират от сутрин до вечер - апартаменти, апартаменти, къща, тереса, сауна, баня? Ако няма свобода на медиите, как това ще се случва? Всички скандали излязоха по толкова явен начин и това показа, че демокрацията си работи. Каква автокрация? Пред кого автокрация?Това заяви премиерът и лидер на ГЕРБ Бойко Борисов на партийно събитие за \"обобщение на резултатите от гражданските диалози за образование и регионално развитие\" в театър „Азарян“ в НДК.Когато върховният главнокомандващ (Румен Радев) призовава генералитета да не стои безропотно, да слуша или да гледа, към какво ги предизвиква? Това не е ли към диктатура, ако изкараш армията или призоваваш генералитета? Имаме ги сега, на колко места, военни преврати, каза Борисов.Направихме хубави паркове в София, за да има В Южния парк нямаше кой да ти каже \"Добър ден\". А днеска виждам се изтъпанили там, теменужки, цветя, красота, треви, всичко подменено, алеи, похвали се лидерът на ГЕРБ.Няма да се сравняваме с „чеверме социалистите“. Не ги обиждам, цитирам Иво Христов. Нека си спомним как тези, които сега ни се заканват в Южния парк - през глава и панически бягаха за Брюксел. Приеха си закон да ги брани от преследване, а сега излизат, говорят и ни сочат с пръст. Това са същите хора, при чието управление по света рисуваха България с черепи, защото не се строяха пътища, заяви Борисов.Той съобщи, че за другата година са предвидени 360 млн. за увеличение на учителските заплати - с това ще бъде изпълнен ангажиментът на правителството за двойно увеличение на учителските заплати.До края на нашия мандат АМ „Хемус“ трябва да подмине Плевен и да стигне до Белокопитово-Буховци. Парите за „Хемус“ сме ги заделили. Във вторник правим 2 първи копки. Ударно започваме Шумен-Търговище. Наредил съм Мездра-Ботевград до две-три седмици максимум да стартира. АМ „Струма“ следващият месец ще подмине Благоевград и влиза в тунела „Железница“. В рамките на следващите година - две ще стигнем до Кресна. В началото на май започваме доизграждане на оставащите 20 км до границата със Сърбия. Така работим ние, обобщи Борисов.", "date": "2019.04.20", "title": "Борисов заговори за военен преврат"}
{"url": "https://offnews.bg/politika/bsp-gerb-ni-otneha-choveshkoto-dostojnstvo-s-evroizborite-triabva-da-701656.html", "text": "\"Тръгваме за победа на европейски избори, за предсрочни парламентарни избори, но най-вече тръгваме на битка за справедливост сега - слоганът на нашата кампания\". Това заяви лидерът на БСП Корнелия Нинова при представянето на кандидатите за евродепутати от листата на коалиция \"БСП за България\" в Южния парк в София.26 май е важен, за да свалим правителството на ГЕРБ и патриотите, подкрепяни от ДПС. Нашата победа на Европейските избори означава начало на промяната в България. „Гражданите за европейско развитие на България” – ГЕРБ, ни отчуждиха от европейските ценности, от българските ценности, лишиха ни от човешкото ни достойнство. Искаме свобода – основна европейска, българска и човешка ценност, подчерта Нинова.Имаме идеите, имаме хора, сега остава да си свършим работата, посочи тя.По думите ѝ Европа може да повиши доходите ни, ако се преборим за минимална работна заплата и пенсия, за инвестиции и работни места. Водачът на листата на БСП Елена Йончева заяви, че 12 години вървим към Европа, но даже не я доближаваме. Тя коментира, че днес бизнесът бяга от България, а парламентът работи за избрани клиенти – 72 процента от приетите закони са лобистки, според Българската стопанска камара. „Тотален е сривът на преките чуждите инвеститори – спадът е 11 пъти спрямо 2008 г., а здравеопазването се превръща в жест на милостиня, в зов за помощ”, коментира още Елена Йончева.„Преди 11 години бяхме на едно място по свобода на медиите с Франция. Тази седмица беше публикуван докладът на международната организация “Репортери без граници”. В него се казва, че: “България вече не е обетована земя на журналистиката. Организираната престъпност и властта в България подлагат на тормоз медиите”. Разбирате ли какво ни казват? Организираната престъпност и властта са едно и също”, заяви още водачът на листата на „БСП за България”.„Днес страната ни се управлява от една банда, хора от престъпния свят. Те са завладели България. Те не могат да ни водят към Европа. Те не могат да защитават българския интерес”, заяви още Елена Йончева. Тя добави, че не могат, защото са зависими - от своето престъпно минало и от своето престъпно настояще. „Не могат, защото, ако преди са използвали малката бухалка, днес превръщат държавните институции в голяма бухалка срещу всеки, който не е част от бандата. Защото техните усилия са насочени за тяхното лично облагодетелстване”, категорична бе Йончева.„За да можем да водим разговора за Европа, първо трябва България да е равнопоставена страна. Това е трудна битка, но левицата в ЕП успява да се бори за България и печели”, каза още Елена Йонева.Вторият в листата на левицата Петър Витанов отбеляза, че днес е валидна поговорката, че който се роди беден, умира глупав, затова е необходима цялостна промяна в младежката политика.Третият в листата на партията - досегашният началник на кабинета на президента Румен Радев - Иво Христов, пък отбеляза, че днешната дата е хубава за начало на кампания, която цели обрат в страната, защото днес е годишнината от Априлското въстание. „Днес е историческа дата – навършват се 143 години от избухването на Априлското въстание. Ако преди толкова години неколцина българи промениха съдбата на нашия народ, днес повечето българи преживяват политиката пред телевизора. Трябва да надмогнем тази апатия”, каза Христов.По думите му в хода на кампанията често ще упрекват левицата, че говори за вътрешна политика, а не за дигитализация, свързаност и многогодишна финансова рамка. Според него няма българска вътрешнополитическа тема, която да не е европейска. „Ако по плажовете край Шабла изплува кокаин – това е проблем с европейската граница. Ако стотици хиляди българи заминават на гурбет в чужбина, за да търсят препитание - това е проблем на Европа“, каза той.Христов подчерта, че всички българи са европейци, наравно с другите в съюза и всеки възрастен българин, в което и да е обезлюдено село в Северозападна България, е също толкова европеец колкото е и Юнкер.Президентът на Партията на европейските социалисти Сергей Станишев, който е на пето място в листата, отбеляза, че общата кауза на кандидатите за евродепутати от левицата е промяната в България и в Европа.„Заедно ще дадем всичко от себе си и ще я постигнем като екип, защото от това имат нужда и България, и Европа“, каза той.Сергей Станишев каза, че Европа също се нуждае от голяма промяна. „Европейската идея създаде мир, роди идеята за взаимното добруване между нациите в Европа и разви социалната държава. Тази Европа десетилетия я разрушават десните“, обясни той и допълни, че сега в много страни те правят коалиции с крайни националисти заради властта и за да продължат разрушаването.„Ние сме тези, които трябва да дадем решителен отпор на разрушаването на европейската идея. Кой, ако не социалистите, ще го направи. Това е нашата мисия и в България, и в Европа“, категоричен бе той. Според него левицата трябва да спечели тези избори, за да има промяна в България, предсрочни избори и БСП да даде надежда на хората за по-добър живот. Да има президент на комисията от левицата, за да има промяна в Европа. „Само така ще можем да направим Европа онова добро място, в което никой не е забравен и никой не е изоставен“, заключи Сергей Станишев.", "date": "2019.04.20", "title": "БСП: ГЕРБ ни отнеха човешкото достойнство. С евроизборите трябва да свалим правителството"}
{"url": "https://offnews.bg/politika/vmro-registrira-evrolistata-si-v-neia-sa-angel-dzhambazki-dimitar-sh-701660.html", "text": "Днес „ВМРО – Българско национално движение“ регистрира листата си с кандидати за представители в ЕП на предстоящите европейски избори.Документите бяха внесени в ЦИК от лидера на ВМРО - БНД, министър на отбраната и вицепремиер Красимир Каракачанов, заместник-председателя на партията и настоящ евродепутат Ангел Джамбазки, шефa на предизборния щаб и народен представител Юлиан Ангелов.\"Европа е на кръстопът. От тези избори зависи дали Европа ще се движи по инерцията надолу, а именно на разпад на идентичността, на безконтролна нелегална миграция, или Европа ще тръгне по пътя, по който беше начертан от Обединена Европа – Европа на суверените държави, на нациите. Европа, която отстоява своите интереси. От тази гледна точка евроизборите в България са важни, затова ние сме предложили на негово величество българския избирател една листа от хора, които са способни да защитават българския избирател. Ако искат да гласуват за гей бракове, еднополови, за джендърски конвенции и т.н. – има такава листа, тя не е при нас обаче. Ако искат обаче да гласуват за хора, които да защитават българския интерес в Европейския парламент, така както ги защитаваше г-н Джамбазки 5 години, то алтернативата им е листата на ВМРО\" - заяви Красимир Каракачанов.Кандидатът за евродепутат и водач на листата на „ВМРО – Българско национално движение“ Ангел Джамбазки пък подчерта, че листата представлява единството на българската нация:\"В нея ще видите представители на различни български национални общности, както и на религиозни деноминации, доказани родолюбци, патриоти и професионалисти. Отиваме на тези избори с твърдата задача да продължим дейността си с теми като – миграция, борба срещу радикализма. Призоваваме всички български родолюбци да не разпиляват гласове, няма смисъл в това. Ако искат да бъдат представени в ЕП – техният избор е листата на ВМРО – БНД\".1. Ангел Джамбазки 2. Юлиан Ангелов 3. Александър Сиди4. Андрей Слабаков5. Димитър Шивиков6. Райна Дончева7. Кристиян Шкварек8. Мария Цветкова9. Александър Урумов10. Карлос Контрера11. Христо Смоленов 12. Теодора Мичева13. Иво Пазарджиев 14. Цветомир Петров15. Вергил Кацов 16. Красимир Червилов17. Румяна БорисоваСлед внасянето на документите кандидатите за европейски представители от листата на ВМРО поднесоха цветя на Паметника на революционерите от Македония, Беломорието и Одринско.Те се поклониха пред подвига на героите от Априлската епопея, тъй като на 20 април се навършват 143 г. от избухването на Априлското въстание.", "date": "2019.04.20", "title": "ВМРО регистрира евролистата си, в нея са Ангел Джамбазки, Димитър Шивиков и Андрей Слабаков"}
{"url": "https://offnews.bg/snukar/vdigat-bonusite-v-krusibal-za-realizirane-na-maksimalen-brejk-701659.html", "text": "Ще има по-голям награден фонд за реализиране на максимален брейк от 147 точки за Световното първенство по снукър, което започна днес в Крусибъл, съобщават от \"World Snooker\".Тъй като Стюърт Бингам направи максимум на предишния ранкинг турнир Откритото първенство на Китай, “плаващият” бонус за 147-цата трябваше да се рестартира до отправната точка от 5000 паунда.Това е прекалено нищожно за постижение от ранга на максимален брейк в “Крусибъл” и организаторите, заедно със спонсорите, са се постарали да осигурят бонус от 50 000.Днес от 16:30 часа българско време стартират два интересни мача. Първенецът на планетата за 2010 година Нийл Робъртсън се изправя срщу дебютанта Майкъл Джорджу от Кипър, а Динг Джънхуей има трудно препятствие в лицето на коравия шотландец Антъни Макгил.В 21:00 часа българско време днес е доиграването на мача между Уилямс и Гулд, а на другата маса излизат Стивън Магуайър и Пънфей Тян.", "date": "2019.04.20", "title": "Вдигат бонусите в Крусибъл за реализиране на максимален брейк"}
{"url": "https://offnews.bg/kultura/spetcialna-nagrada-na-imeto-na-dotc-d-r-veronika-valkanova-vrachiha-v-701601.html", "text": "Вицепрезидентът Илияна Йотова връчи наградите на отличените участници във второто издание на Международен културен форум “Велики Преслав-история на цял един народ”. Основната цел на форума е популяризиране и утвърждаване културно-историческото наследство на България и приноса ни за развитието на европейската и световна култура.Вицепрезидентът благодари на инициативния комитет и на всички съпричастни към провеждането на културния форум. Илияна Йотова удостои Основно училище „Св. св. Кирил и Методий“ с плакет на вицепрезидента, защото идеята за конкурса за прослава на хилядолетната българска история, писменост и култура се ражда през 2017 г. и е на тогавашния 3 А клас и г-жа Славка Савова.Тази година в състезанието се включиха над 430 деца и ученици от 6 до 19 години с литературно творчество и художествени творби, като 100 от тях бяха отличени. Те бяха оценявани от комисия, начело с проф. Евгений Сачев и членове професорите Веселин Панайотов, и Валери Чакалов, доц. Валентин Кулев, Женя Железова, Румяна Митева и директора на Археологическия музей Пламен Славов.Наградите в определените три възрастови групи са грамота и медал или статуетка, парична награда, книги. Наградените творби ще участват в открита изложба. Ще бъде издаден диск и алманах с произведения, които ще бъдат предоставени на българските училища у нас и в чужбина.Към призовете тази година има парична награда и специални отличия, учредени на името на доц. д-р Вероника Вълканова от нейни приятели и колеги.Доц. д-р Вероника Вълканова е български педагог, психолог и преподавател, автор на десетки публикации у нас и в чужбина и един от създателите на специалността Педагогика на масовата и художествената комуникация във ФНОИ на СУ „Св. Кл. Охридски“. На името на доц. Вълканова е учредена и  годишна стипендия, която се дава за високи постижения и отличен успех на студенти от специалността.", "date": "2019.04.20", "title": "Специална награда на името на доц. д-р Вероника Вълканова връчиха във Велики Преслав"}
{"url": "https://offnews.bg/futbol/levski-sledi-futbolisti-v-rumania-701642.html", "text": "Ръководството на Левски вече е запретнало ръкави по въпроса с лятната селекция, съобщава \"Тема спорт\". Изпълнителният директор Павел Колев обяви стратегията за подсилване на отбора през лятото, която включва привличането на петима нови футболисти и същевременно налагане на максимален брой юноши в състава.В последните седмици човек от клуба е бил в Румъния. Той е бил придружен от свой приятел, който не е на работа в Левски. Няма да е никаква изненада, ако през юни 26-кратните шампиони се подсилят с играчи от северната ни съседка. Причината е, че те назначиха за главен скаут Богдан Патрашку, а селекционните дела в клуба вече се движат от агенцията на мениджъра Джовани Бекали.Самият Бекали заяви, че освен в Румъния, за Левски ще се търсят играчи и в останалите държави от Балканския полуостров. Румънецът е категоричен, че на “Герена” трябва да привличат млади футболисти, които да развиват и да продават с печалба. Агентът смята още, че е редно да има таван на заплатите, който да не превишава 15 хил. евро на месец на човек.", "date": "2019.04.20", "title": "Левски следи футболисти в Румъния"}
{"url": "https://offnews.bg/gimnastika/prekrasnata-boriana-kalejn-specheli-srebro-pri-mnogoboia-v-tashkent-701661.html", "text": "Нови прекрасни новини за българската художествена гимнастика! Боряна Калейн спечели сребърен медал в многобоя на Световната купа в Ташкент (Узбекистан).Българката стартира надпреварата силно, допусна малки грешки първия ден, но показа трудни, артистични и много завладяващи композиции, които изигра с много желание и максимална концентрация. Днес допусна грешки, но съперниците също го направиха. Калейн събра 76.500 точки, след малшанс и вързана лента. Тя остана само на 1.6 точки след Александра Солдатова и е с 1 пред втората рускиня Анастасия Гузенкова. Четвърта е Кристина Погранична (Украйна), а пета със 73.950 точки е Невяна Владинова.Утре и двете играят на финалите и на четирите уреда. И двете имат огромни шансове за медали. Вчера те си осигуриха място сред финалистките на обръч и топка, а днес и двете се класираха за финалите на бухалки и лента.На бухалки Владинова влиза с втора по сила оценка, а Калейн с трета, а на лента Владинова има втора оценка, а Калейн осма, след като по време на изпълненията си имаше възел на лентата и се наложи да вземе резервен уред.", "date": "2019.04.20", "title": "Прекрасната Боряна Калейн спечели сребро при многобоя в Ташкент"}
{"url": "https://offnews.bg/obshtestvo/temperaturite-padat-na-mesta-shte-vali-dazhd-701633.html", "text": "Температурите ще се понижат, а на места ще превали. Това сочи прогнозата на Националния институт по метеорология и хидрология.Облачността над страната ще е разкъсана, често значителна. На места ще превали слаб дъжд, в планините над 1300 м – слаб сняг, като повече ще са валежите в Западна България тази нощ.Ще духа до умерен, в източните райони и временно силен североизточен вятър. Минималните температури ще бъдат между 1° и 6°, максималните – между 10° и 15°, в крайните югозападни райони до 18°.Атмосферното налягане ще е по-високо от средното за месеца, през деня ще се задържи почти без промяна.Над планините ще преобладава облачно време и на места ще превали дъжд, над 1300-1400 метра – сняг. Ще духа умерен, по високите и открити части и силен север-североизточен вятър. Максималната температура на 1200 метра ще е около 4°, на 2000 метра – около минус 3°.Над Черноморието облачността ще е променлива, често значителна и на места, главно в южната част ще превали дъжд. Ще духа до умерен до силен североизточен вятър. Максималните температури ще са 10° - 12°. Температурата на морската вода е 11-12°. Вълнението на морето ще е 3-4 бала.", "date": "2019.04.20", "title": "Температурите падат, на места ще вали дъжд"}
{"url": "https://offnews.bg/protesti/trima-zadarzhani-za-pushene-pred-parlamenta-pri-aktciata-svoboda-za-701662.html", "text": "Днес в 16:20 ч. стотици млади хора се събраха пред Народното събрание на акция под надслов ''Свобода за конопа''.Трима души са задържани за пушене на марихуана по време на акцията.Участниците в ''Свобода за конопа'' заявиха, че \"не смятат себе си за престъпници и им писна да бъдат преследвани за една цигара трева.\"Събитието е неформално и е организирано в социалните мрежи.", "date": "2019.04.20", "title": "Трима задържани за пушене пред парламента при акцията ''Свобода за конопа''"}
{"url": "https://offnews.bg/obshtestvo/shto-e-to-zvezdotresenia-fizitci-otgovariat-v-denia-na-otvorenite-vra-701580.html", "text": "Физическият факултет на Софийския университет днес отваря врати за любопитни столичани и гости на София.В Астрономическата обсерватория на Алма матер в Борисовата градина Факултетът ще проведе своя Ден на отворените врати. Наситената му програма е с начален час 16:00, а вратите на обсерваторията ще затворят в 22 ч.Входът е свободен, а ето темите, които са предвидили преподавателите и учени:- наблюдения на Слънцето и Слънчеви протуберанси (при ясно небе);- вечерни наблюдения с няколко телескопа (при ясно небе);- астрономическа изложба в двора;- виж отблизо метеорит (Българско метеоритно общество);- вкусен макет на Слънчевата система;- направи си сам метеорологичен уреди вкъщи (16-18 ч.).Преподаватели и студенти от катедрите \"Астрономия\" и \"Метеорология и геофизика\" ще представят следните кратки лекции:16:30 - Астрономията в България, доц. д-р Евгени Овчаров.16:50 - Кръговрат на веществото в Млечния път, гл. ас. д-р Орлин Станчев.17:10 - Метеорна фотография, Пенчо Маркишки.17:50 - Наблюденията на Земята от Космоса правят живота ни по-лесен, доц. д-р Елисавета Пенева.18:10 - Разливът на мазут от Мопанг край Созопол, наблюдаван от Космоса, докторант Ирина Ганчева.18:30 - Живата Гея в четвърт час, доц. д-р Веселин Тончев.19:10 - Да дишаш или да не дишаш, това е въпросът за жителите на големите градове, доц. д-р Ренета Димитрова.19:30 – Звездотресения, гл. ас. д-р Милен Цеков.20:10 – Далечните светове на екзопланетите, Цветомира Бекриева - студент-магистър по „Астрономия и популяризация на астрономията“.20:30 - Тайните на активните галактични ядра, гл. ас. д-р Владимир Божилов.", "date": "2019.04.20", "title": "Що е то звездотресения? Физици отговарят в Деня на отворените врати във Физическия факултет на СУ"}
{"url": "https://offnews.bg/izvan-terena/tlast-dogovor-shte-donese-1-6-miliarda-evro-na-real-madrid-701651.html", "text": "Според информации на испанския вестник „Марка“, 13-кратният европейски шампион Реал Мадрид ще стане още по-богат клуб, след като подпише поредния си впечатляващ спонсорски договор.Изданието съобщава, че \"Белия балет\" е постигнал споразумение с германския гигант „Адидас“ и след края на кампанията ще подпишат договор, според който в касата на клуба от испанска столица ще влязат 1,6 милиарда евро през следващите 12 години.Реал ще бъде най-високо платеният клиент на концернът за спортни стоки, като ще прибира всяка година по около 120 милиона. Договорът ще включва различни клаузи в зависимост от спечелените трофеи, а „Адидас“ ще има свое специално място на новия „Сантяго Бернабеу“.По този начин \"Адидас\" ще затвърди лидерските си позиции сред най-големите спортни компании, въпреки че конкуренцията е жестока. „Найк“ облича отбори от ранга като Барселона, ПСЖ, Челси, Тотнъм и Атлетико, а от \"Пума\" могат да се похвалят с партньорството си с Манчестър Сити, Милан и Борусия Дортмунд.", "date": "2019.04.20", "title": "Тлъст договор ще донесе 1.6 милиарда евро на Реал Мадрид"}
{"url": "https://offnews.bg/sviat/7-ubiti-pri-napadenie-sreshtu-ministerstvo-v-afganistan-prodalzhilo-6-701666.html", "text": "Най-малко седем души са убити при нападение срещу афганистанското министерство на комуникационните и информационни технологии в центъра на Кабул днес. Атаката започна преди обед, когато атентатор камикадзе се взриви във входа на многоетажната сграда на министерството в оживената търговска част на града.Взривът беше последван от спорадични стрелби в продължение на шест часа, докато силите на реда овладеят кризисната ситуация.Сред загиналите са четирима цивилни и трима полицаи.Ранени са най-малко осем цивилни, шест от тях са жени.Министерството на вътрешните работи съобщи, че са евакуирани над 2800 души по време на операцията срещу нападателите. ", "date": "2019.04.20", "title": "7 убити при нападение срещу министерство в Афганистан, продължило 6 часа"}
{"url": "https://offnews.bg/112/chetirima-dushi-postradaha-pri-verizhna-katastrofa-kraj%c2%a0veliko-tarnov-701665.html", "text": "Тежка катастрофа затвори за няколко часа главния път София – Варна в района на великотърновското Ново село днес следобед.Ударили са се шест автомобила. Пострадали са четирима – мъж и три жени.Пострадалите са откарани в търновската болница, като 48-годишният мъж е настанен в реанимацията със съчетана травма.Към 19 ч. е възстановено движението по път I-4 София - Велико Търново при км 104 - в района на Ново село.", "date": "2019.04.20", "title": "Четирима души пострадаха при верижна катастрофа край Велико Търново"}
{"url": "https://offnews.bg/na-tozi-den/143-godini-ot-aprilskoto-vastanie-701640.html", "text": "Навършват се 143 години от избухването на Априлското въстание.Бунтът избухва предсрочно на 20 април стар стил (1 май нов стил) 1876 г. в Копривщица и е организирано от Българския революционен централен комитет. По план е трябвало да започне на 1 май 1876 г.От 95 въстанали села и градчета във въстанието участват едва около 10 000 мъже, въоръжени с огнестрелно оръжие.Прибързаното обявяване на въстанието, подготвеността на османските власти за евентуален бунт след Старозагорския опит за въстание и след Босненско-Херцеговинското въстание, крайно недостатъчното снабдяване с оръжия и не на последно място неопитността на апостолите, тяхната несъгласуваност и пълната липса на международна заинтересованост обясняват бързият му и кървав край.Въпреки че въстанието неуспешно, то представлява своеобразен връх на българското националноосвободително движение. Днешните оценки са, че въстанието, макар и незавършило с военен успех, постига друга своя основна цел – политическата, тъй като народният бунт за независимост намира силен отзвук в Западна Европа и особено в Русия.", "date": "2019.04.20", "title": "143 години от Априлското въстание"}
{"url": "https://offnews.bg/futbol/dimitar-penev-tova-e-kliuchov-mach-i-za-dvata-otbora-701644.html", "text": "Почетният президент на ЦСКА Димитър Пенев говори пред \"Тема спорт\" по повод дербито срещу Левски днес. В типичния си стил той направи няколко интересни коментара и прогнози за мача.\"Това е старо дерби. Датира почти от толкова време, колкото са моите години. Само да не напишете, че съм на сто (смее се). Всеки фен на двата отбора ще е на трибуните или пред екраните. Ние като фенове, пък и ръководствата искаме да видим малко по-хубава игра. Аз съм сигурен, че ще се стоплим, че ще цъфнат и по-късните дървета. Как очаквам да завърши мачът? Най-много от всички аз очаквам добър резултат. 1:0 или пък 2:0. Само да не объркам знака да не дам предимство на другия отбор. Може и 1:1 да е, но мисля, че ще победим. Ще е интересно. Това е ключов мач за сезона и на ЦСКА, и на Левски.Всеки съдия има право на даден брой грешки, които приемаме, че са нормални и се дължат на човешкия фактор. Аз обаче смятам, че в мачовете на ЦСКА съдиите вече си прескочиха лимита от грешки. Вече не е нормално това, което става. Виждаме как се свири не само в първенството, но и на четвъртфинала и на полуфинала за Купата. Всичко е от ясно по-ясно. В България обичаме футбола. Всеки фен се радва да гледа Барселона, Реал Мадрид, Милан... Но за нас дербито ЦСКА - Левски си е друга бира. Цяла Европа, пък и по другите континенти знаят какво представлява публиката на ЦСКА. Така че играчите имат задължение пред привържениците да се покажат в най-добрата си светлина и да победят. В тази схема на първенството всеки мач е от голямо значение. В шестицата има малка разлика между отборите. Всяка среща е най-отговорната, защото са през няколко дни и нямаш право на отпускане. Още повече ЦСКА, предвид че изостава малко от върха\", заяви Пенев.", "date": "2019.04.20", "title": "Димитър Пенев: Това е ключов мач и за двата отбора"}
{"url": "https://offnews.bg/tenis/grigor-dimitrov-pozdravi-fenovete-si-video-701646.html", "text": "Българският тенисист Григор Димитров благодари на феновете си със специално видео послание, което записа след отпадането си в Монте Карло. Най-добрата ни ракета приключи участието си на турнира в княжеството след загуба в третия кръг от Рафаел Надал.Димитров пусна видео в социалната мрежа Инстаграм, на което се вижда как възстановява във фитнеса.“Добро утро, просто исках да споделя няколко неща с вас. Да ви кажа, че завръщанията са по-силни от неуспехите. 7 часа сутринта е, а аз отново съм във фитнеса. Затова останете каквито сте, верни на себе си, вярвайте в себе си, продължавайте да работите здраво. Заради любовта към играта. Благодаря ви за подкрепата”, казва на английски Григор Димтиров.Клипът обаче продължава с думи на български от тенис звездата ни: „Благодаря много на всички. Обичам ви!”В останалата част от видеото Григор Димитров е избрал ключови моменти от представянето му на турнира в Монте Карло.\r\n", "date": "2019.04.20", "title": "Григор Димитров поздрави феновете си (видео)"}
{"url": "https://offnews.bg/obshtestvo/spetcaktcia-vav-vidinsko-sreshtu-grupa-za-trafik-na-hora-s-tcel-prosia-701645.html", "text": "Спецакция се извършва във Видинско в рамките на разследване срещу група за трафик на хора.Акцията се извършва от Специализираната прокуратура, ГДБОП и ОДМВР-Видин с подкрепата на Дирекция \"Жандармерия\" в МВР. Спецакцията е срещу организирана престъпна група за трафик на хора с цел просия (предимно в Кралство Швеция), както и пране на пари.Процесуално-следствени действия се водят в село Дреновец, община Ружинци.Извършват се обиски, претърсвания, изземвания, разпити на свидетели.", "date": "2019.04.20", "title": "Спецакция във Видинско срещу група за трафик на хора с цел просия"}
{"url": "https://offnews.bg/obshtestvo/praznuvame-lazarovden-701634.html", "text": "Днес е Лазаровден, първият от трите големи празника, свързани с чудото на възкресението заедно с Цветница и Великден. Имен ден празнуват Лазар, Лазарин и Лазаринка.Името има древноеврейски произход и означава \"Божия помощ\".Свети Лазар се отбелязва винаги в съботата преди Страстната седмица. Той напомня за най-голямото чудо, извършено от Христос - възкресяването на Лазар 4 дни след смъртта му с думите \"Лазаре, стани!\". Това става и непосредствен повод за смъртната присъда на Спасителя. Затова именно от най-дълбока древност било установено случилото се да се спомня преди началото на Седмицата на Христовите страдания.В IV век Лазаровото възкресение се считало за общоцърковен и тържествен празник. Лазаровата събота е единственият ден в богослужебната църковна година, когато възкресната (неделната) служба не е в неделя.Лазаровден се свързва с откъсването на зелени върбови клонки, които да красят вратите на Цветница.На този ден се изпълнява и обичаят лазаруване, след него момичетата стават готови да обичат и да се женят.Девойките обикалят с цветя и пеят песни по къщите за всеки член на семейството. Стопанката ги дарява с яйца, символ на живота. В народните вярвания християнското възкресение се преплита с възраждането на природата за нов живот.На Лазаровден се почита и паметта на мъртвите, като се раздава жито.На трапезата се слагат само постни ястия, на утрешната Цветница е разрешено да се яде и риба.", "date": "2019.04.20", "title": "Празнуваме Лазаровден"}
{"url": "https://offnews.bg/temida/po-7-godini-zatvor-poluchiha-petimata-politcai-za-smartta-na-chorata-701647.html", "text": "Върховният касационен съд окончателно присъди по 7 години затвор за петимата полицаи, обвинени за смъртта на Ангел Димитров – Чората.Димитров почина през 2005 г. в Благоевград при полицейската операция \"Респект\". Подсъдими за смъртта му са полицаите Мирослав Писов, Георги Калинков, Борис Механджийски, Янко Граховски и Иво Иванов.Върховният касационен съд отмени оправдателните присъди и върна делото за ново разглеждане от друг състав на последната инстанция, след като съдът в Страсбург констатира нарушения на Конвенцията за защита на правата на човека.  Съдът критикува липсата на разследване за това как е планирана и контролирана от властите полицейската операция от времето, когато главен секретар на МВР беше Бойко Борисов.Мирослав Писов определи присъдата като политическа и директно обвини шефа на ВКС Лозан Панов. Според него присъдата е част от план за завземане на властта. „Това е една политическа акция на групата на Лозан Панов, която още от самото начало проведе своето отношение към  българската полиция. В случая ние сме представители на българската полиция, която е изпълнявала задачи по противодействие на наркотици и сексуална експлоатация. Това е политическо решение, защото то осъжда 17 души, български професори, които са постановили, че смъртта на лицето по време на тази полицейска операция няма връзка сдействията на полицаите”, коментира Писов пред bTV.Борис Механджийси, който също е сред обвиняемите, вече е приведен в затвора. Другите двама са си по домовете, а петият живее със семейството си в Германия.Писов каза, че по-късно ще отиде до полицията в Благоевград.", "date": "2019.04.20", "title": "По 7 години затвор получиха петимата полицаи за смъртта на Чората"}
{"url": "https://offnews.bg/politika/geshev-politicheski-i-oligarhichni-interesi-napraviha-vazhno-deloto-701643.html", "text": "\"Не мога да разбера фиксацията върху случая \"Иванчева\", това е един криминален случай\". Това заяви зам. главния прокурор Иван Гешев пред Нова телевизия по повод присъдата от 20 години затвор на първа инстанция, която получи бившата кметица на \"Младост\".Той посочи, че за него делото не е важно.\"Делото срещу Иванчева го направиха важно интересите, които седят зад него. Дребните политически интереси на някакви образувания, които се наричат партии, се съчетаха по странен начин с тези на олигарсите, които са в ареста. Съчетаха се с интересите на хората, които се укриват в Сърбия. Съчетаха се с личностни интереси. И така се получи едно голямо кълбо от интереси, което превърна това дело в толкова интересно и толкова медийно, коментира той.Гешев уточни, че мотивите на съда все още не са ясни и затова не е ясно за какво точно са осъдени Десислава Иванчева, заместничката ѝ Биляна Петрова и предшественика ѝ Петко Дюлгеров - дали за искане или за получаване на подкуп.\"В залог на това дело се превърна оценяването на Специализираната прокуратура. Но това е дребна битка на фона на голямата борба с корупцията, обикновен криминален случай, който скоро вероятно няма да се повтори, защото е направен много елементарно и никой не взима пари по този начин\", каза още Гешев.Той бе категоричен, че това, че в хода на делото Дюлгеров се отказа от първоначалните си показания, не е учудващо, защото по думите му е традиция подсъдими да твърдят, че са свидетелствали под натиск, и в случая става въпрос за защитна стратегия. Специализираната прокуратура е ценност за тази държава, защото прави нещо, което никой друг не е правил, добави зам. главният прокурор. Той коментира, че всички искат да има осъдени за корупция, но когато се работи по такова дело, се появяват критики.Гешев отговори на въпроси и по темата с арестите на телефонни измамници. В четвъртък беше разбита една от най-големите, по думите на прокуратурата, групи за „ало” измами. Паралелни акции се проведоха в Горна Оряховица, София и Румъния.Заместник главният прокурор каза, че обвинения са повдигнати на 11 от арестуваните 30 души и им е наложена мярка за неотклонение „задържане под стража” за срок до 72 часа. Очаква се тя да бъде удължена.Подходихме комплексно по този случай. Сезирали сме всички компетентни държавни органи. Нашата работа е наказателно преследване, заяви Гешев.Пропуск на държавата беше, че специализираните структури бяха въведени много късно. Те работят от няколко години и трябва да бъдат поздравени. Когато някой си свърши работата, не трябва да се казва защо не е свършена по-рано, а да се каже \"браво\". За възрастните хора ще има възмездие по някакъв начин, подчерта той.По думите му големите групи телефонни измамници са 5-6 в цялата страна. Този тип престъпност причинява щета от 8-9 млн. лева на година.Това има социална щета, грозно е и е тъжно, каза още Иван Гешев.", "date": "2019.04.20", "title": "Гешев: Политически и олигархични интереси направиха важно делото 'Иванчева'"}
{"url": "https://offnews.bg/112/samolet-se-razbi-kraj-plovdiv-dvama-dushi-zaginaha-obnovena-701650.html", "text": "Малък самолет се разби край пловдивското село Оризари.Става дума за малък частен самолет.Инцидентът е станал около 10.20 часа днес, съобщиха от ОДМВР-Пловдив, цитирани от \"Фокус\". Според очевидци крилото на машината се е откачило по време на полет.При инцидента са загинали двама души. Става въпрос за 45-годишен мъж и 18-годишен младеж.В момента районът е отцепен от полицията. На мястото има и пожарникари.", "date": "2019.04.20", "title": "Самолет се разби край Пловдив, двама души загинаха (обновена)"}
{"url": "https://offnews.bg/sviat/den-za-razmisal-predi-izborite-v-makedonia-701639.html", "text": "Ден за размисъл преди президентските избори в Северна Македония.Гражданите ще избират между трима кандидати - Стево Пендаровски, издигнат от управляващата коалиция, Гордана Силяновска-Давкова от опозиционната ВМРО-ДПМНЕ и Блерим Река.Това са първите избори в страната след смяната на името на Северна Македония. Изборите ще са и тест за управляваща коалиция на премиера Зоран Заев. Опозицията вече призова за предсрочни избори, ако управляващите загубят президентския вот.Право на глас имат един милион и осемстотин хиляди македонци.Според политолозите е много вероятно да няма категоричен победител и да се стигне до втори тур.", "date": "2019.04.20", "title": "Ден за размисъл преди изборите в Македония"}
{"url": "https://offnews.bg/sviat/stabiliziraha-strukturata-na-notr-dam-701638.html", "text": "Архитекти и строителни работници стабилизираха структурата на катедралата \"Нотр Дам\" в Париж, която беше повредена след големия пожар преди дни, съобщи Асошиейтед прес, цитирана от БТА. Говорителят на парижката пожарна Габриел Плюс каза, че вече няма риск от срутване на стените на църквата.Пожарникарите са охладили стените и отломките от покрива в катедралата и вече няма \"горещи точки\" в сградата.\"Цяло чудо е, че катедралата все още се държи и че всички реликви бяха спасени\", заяви Плюс.Разследващите пожара смятат, че той се дължи на случайност и проучват многобройни фактори, които може да са допринесли за неговото пламване. За най-вероятна причина се смята късо съединение.На фона на добрите новини за \"Нотр Дам\" енориашите в прочутата катедрала отпразнуваха Разпети петък в близка църква. Те се помолиха за увредения архитектурен шедьовър и отпразнуваха спасяването на спасените реликви, сред които е и тръненият венец на Исус Христос.", "date": "2019.04.20", "title": "Стабилизираха структурата на Нотр Дам"}
{"url": "https://offnews.bg/bojni/drugata-sedmitca-stava-iasno-koj-shte-se-izpravi-sreshtu-dzhoshua-701648.html", "text": "Промоутърът Еди Хърн потвърди, че се търси нов съперник за световния шампион по бокс в тежка категория на три различни версии Антъни Джошука, след като и Б-пробата на Джарел Милър е положителна.Милър е с отнет лиценз за сблъсъка на 1 юни заради положителна проба, взета на 20 март, а сега се е провалил на още един тест, този път за друга субстанция.Очаква се името на новия съперник на Джошуа да бъде обявено през идната седмица.Според boxingnews24.com Кубрат Пулев окончателно е от списъка на възможните съперници на Антъни Джошуа, след скандала с журналистката Джени Суши по време на интервю, което доведе до отнемане на правата му в Калифорния.", "date": "2019.04.20", "title": "Другата седмица става ясно кой ще се изправи срещу Джошуа"}
