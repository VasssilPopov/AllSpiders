{"url": "https://offnews.bg/obshtestvo/ombudsmanat-s-goreshta-telefonna-linia-sreshtu-nekorektni-rabotodateli-673360.html", "text": "Омбудсманът Мая Манолова ще открие гореща телефонна линия за сигнали срещу некоректни работодатели. Експерти на институцията ще консултират какви стъпки трябва да предприеме обърналия се за помощ работник, за да си получи парите от Фонда за гарантиране на вземанията от фалиращи предприятия. Това стана ясно днес по време на съвместна пресконференция с президента на КНСБ Пламен Димитров.По-късно общественият защитник заедно с двата синдиката – КНСБ и КТ „Подкрепа“, внесe в парламента законодателни промени. Според институцията и синдикатите трябва да се промени чл. 245, ал. 1 от Кодекса на труда, който дава право на работодателите, при добросъвестно изпълнение на задълженията на работника, да изплаща едва 60% от полагащото му се трудовото възнаграждение. „Присъединявам се към твърдението на г-н Димитров, че с решението си Конституционния съд узакони неплащането на работни заплати. На практика той конституционализира трудовата експлоатация. Такова чудо няма никъде по света. За добросъвестно поведение да се предвижда санкционна норма“, категорична е Манолова.Омбудсманът и синдикатите настояват депутатите да внесат, обсъдят и приемат законодателни промени в Кодекса на труда, които или да отменят чл. 245 от закона, или да ограничат във времето възможността при добросъвестно изпълнение на трудовите задължения да се плащат до 60% от заплатата. Те ще предложат това да се случва само в рамките на 1 месец от календарна година и само при определени обстоятелства, свързани с временни затруднения на работодателя, които да се декларират своевременно пред териториалното поделение на Изпълнителна агенция „Главна инспекция по труда“.", "date": "2018.01.22", "title": "Омбудсманът с гореща телефонна линия срещу некоректни работодатели"}
{"url": "https://offnews.bg/obshtestvo/gripna-epidemia-v-dimitrovgrad-triavna-i-drianovo-ot-utre-673359.html", "text": "Грипна епидемия е обявена на територията на общините Трявна и Дряново от вторник до 26 януари. Дните са обявени и за неучебни.Грипна епидемия е обявена и в община Димитровград - от утре до 28 януари.До второ нареждане в общините с обявена грипна епидемия се преустановяват детските и женските консултации, свижданията в лечебните заведения за болнична помощ и провеждането на профилактични имунизации.Русенска област е в предепидемичен период, съобщиха от здравното министерство.От утре се отменя грипната епидемия на територията на Пернишка област.Картината е динамична, като Регионалните здравни инспекции следят епидемичните показатели и предприемат незабавни мерки.", "date": "2018.01.22", "title": "Грипна епидемия в Димитровград, Трявна и Дряново от утре"}
{"url": "https://offnews.bg/medii/novinarite-v-bnt-iskame-garantcii-ot-rakovodstvoto-che-standartite-s-673367.html", "text": "Журналистите от дирекция \"Информация\" на БНТ излязоха с позиция в защита на редакционната независимост, плурализма и отговорността.\"Искаме ясни гаранции от ръководството на БНТ, че принципите ще бъдат спазвани, а стандартите - защитени. Отхвърляме внушението, че рейтингът е единственият критерий за успеха на една обществена медия\", се казва в позицията на Продуцентския съвет, публикувана на сайта на БНТ.  В позицията на журналистите се казва: По повод създалото се напрежение в последните дни ние, членовете на Продуцентския съвет на дирекция „Информация” на БНТ, заявяваме следното:Знаем какво означава „обществена телевизия”. Правим я отдавна - и твърдим, че БНТ има много предавания, които хората харесват и гледат. За повече от 10 години БНТ не е ставала обект на голям публичен скандал. Свързали сме живота си с тази телевизия не защото сме нямали други предложения. А защото вярваме, че обществената медиа е основана на стандарти и принципи.Тези принципи често се цитират, но припомняме, че те имат конкретно съдържание. Например, „редакционна независимост” означава решенията да се вземат след обсъждане, а не по прищевки. „Плурализъм” означава до ефир да имат достъп всички гледни точки съобразно тяхната тежест, а не според личните предпочитания на журналистите или началниците им. „Отговорност” означава да чуеш какво мисли за работата ти обществото – и то цялото, а не онази част, която ти отърва. Защитавали сме тези принципи досега, ще ги защитаваме и в бъдеще. И това е лесно проверимо. Всеки мониторинг ще докаже, че всекидневните битки са ни научили що е то редакционна независимост, плурализъм и отговорност. Затова не приемаме нашия труд и дългогодишни усилия да бъдат подценявани или обиждани. Отхвърляме внушението, че рейтингът е единственият критерий за успеха на една обществена медиа. Освен него, значение има и доверието. Тук досега БНТ водеше. Знаем как се прави рейтинг на всяка цена, но не искаме. Вярваме, че телевизията може да бъде достатъчно интересна, но и сериозна, задълбочена, насочена към всички обществени позиции, групи и възрасти. Това не е просто избор; това е дълг на БНТ към обществото.Нямаме нужда да ни напомнят какво става другаде в Европа. БНТ не е най-малко гледаната европейска обществена телевизия, даже напротив. Със сигурност обаче е най-недофинансираната.Ние не смятаме, че сме съвършени. Нито се съпротивляваме на промяната. Вярваме, че обществената телевизия е процес; тя е непрекъсната промяна. Тя изключва самодоволството и съпротивата срещу новото. Променяли сме се и ще продължим да се променяме. Но не смятаме да отстъпваме от принципите. Защото без тях обществена телевизия няма.Искаме ясни гаранции от ръководството на БНТ, че принципите ще бъдат спазвани, а стандартите - защитени. Готови сме на диалог по всеки дискусионен въпрос. Настояваме нашата позиция да бъде обявена публично.", "date": "2018.01.22", "title": "Новинарите в БНТ: Искаме гаранции от ръководството, че стандартите ще се спазват"}
{"url": "https://offnews.bg/kultura/prashka-na-radichkov-s-predstaviane-na-31-i-ianuari-673364.html", "text": "За първи път от повече от 20 години насам българският читател ще може да се срещне отново с една от най-личните книги на Йордан Радичков – „Прашка“. Книгата ще бъде представена от театралния режисьор Иван Добчев на 31 януари от 19:00 часа в Дом на киното.По време на представянето посетителите ще имат възможност да се потопят в света на Йордан Радичков с единствения документален филм, посветен на автора. Лентата „Черказки хроники“ на режсиьора Димитър Петков представя разговори с Йордан Радичков, заснети в края на 90-те години. „Прашка“ е една от най-личните творби на Йордан Радичков. В историята за самотното момче Левачко, което живее в безсъбитийността на бедното българско село, читателят лесно би се изкушил да прави паралели към детството и юношеството на Радичков.Историята започва с порой, който наводнява село Долна Мъка. На следващия ден Левачко изчезва завинаги. След себе си оставя само своя дневник – синя тетрадка с емблема на Мадарския конник и думите „Не смей по-натам да прелистваш!“.С прочита на дневника пред читателя се разкрива нерадостният живот на Левачко. Той гледа с широко отворени очи света около себе си и записва впечатленията и трудностите от живота на село. Левачко търси пътя си сред натрапчивите мисли, че доброто невинаги побеждава.Иван Добчев не е чужд на творчеството на Радичков. През 1993 година той посяга към текста като му дава нов живот в театрална работилница \"Сфумато\". За постановката Радичков казва: „Развълнувах се, когато видях как падналата на земята прашка, потънала в бурени, бе вдигната, не толкова, за да влезе в единоборство с Голиатите, а да хвърли камъче към прозореца на човешката душа. Преживяването за мен бе необикновено...“Оформлението на настоящото издание е дело на художника Ива Димитрова. В него е отпечатан и послеслова към книгата, който Йордан Радичков пише през 1994 година. Ето и малка част от него: ", "date": "2018.01.22", "title": "\"Прашка\" на Радичков с представяне на 31-и януари"}
{"url": "https://offnews.bg/knigi/maglata-ot-stivan-king-ni-poglashta-otnovo-otkas-673366.html", "text": "Кралят на ужаса Стивън Кинг се завръща с една от най-култовите си книги. В ново издание и нов превод излиза „Мъглата” – новелата, вдъхновила едноименния филм на Франк Дарабонт и сериала на Spike.Нещо страшно дебне сред мъглата, обгърнала след необяснима буря малко градче в щата Мейн, но жителите му скоро ще трябва да се изправят пред него. Докато по улиците бродят създания от праисторическата ера, единственото убежище за малкото оцелели, сред които са и местния художник Дейвид и неговия син, се оказва супермаркетът. Но колко издръжливи ще се окажат неговите стени и ще се намери ли някой, който да е достатъчен смел, че да надвие злото, дремещо във всеки от нас, когато инстинктът за съхранение и оцеляване се изглежда единствен спасител и същевременно най-опасен враг?„Мъглата” е може би най-популярното и най-обичано заглавие на Краля. На страниците на тази кратка новела властват всепоглъщащ ужас, напрегнато действие, разтърсващи срещи, а страхът се превръща в най-верния спътник. Кинг изважда на показ най-низките човешки страсти, най-жестоките черти от характера.Ето какво се случи. Вечерта срещу 19 юли, когато небивала­та в историята на Нова Англия жега най-сетне приключи, целият район на Западен Мейн бе обхванат от най-ужасната гръмоте­вична буря, която съм виждал в живота си.Живеехме край езерото Лонг Лейк и малко преди мръкване челният є фронт започна да настъпва към нас през водата.Само допреди час цареше пълно безветрие. Американското знаме, което баща ми бе издигнал над заслона за лодки още през 1936 година, висеше неподвижно на своя пилон. Дори крайчецът му не трепваше. Жегата бе плътна, лепнеща и дълбока като застоя-ла вода в изоставена каменна кариера. Същия следобед тримата бяхме ходили да поплуваме, но водата не носеше прохлада, ако не влезеш в дълбокото. А нито Стефи, нито аз искахме да ходим на дълбоко, защото Били не може да плува. Той е само на пет. Хапнахме студена вечеря към пет и половина, дъвчейки раз­сеяно сандвичи с шунка и картофена салата на терасата, гледаща към езерото. Никой не пожела друго за пиене освен бутилките пепси, оставени да се изстудяват в метална кофа с кубчета лед.След като се нахранихме, Били отиде да играе на катерушки­те зад къщата. Стефи и аз седяхме почти без да говорим, пушех-ме и гледахме над мрачната, огледална водна повърхност към град Харисън на отсрещната страна. Няколко моторни лодки браздяха с бръмчене езерото, а вечнозелените дървета покрай брега изглеждаха прашни и посърнали. На запад грамадни, пур­пурни буреносни облаци се надигаха бавно, като струпваща се армия. Във вътрешността им проблясваха светкавици. В съсед­ната къща радиото на Брент Нортън, настроено на станцията за класическа музика, излъчвана от ретранслатора на връх Уошинг­тън, пращеше силно при всяко присветване. Нортън беше адвокат от Ню Джърси и домът му бе единственият на езерото, който се ползваше само през лятото и нямаше печка за дърва, нито външна изолация. Две години по-рано бяхме водили спор за границите на парцелите, който накрая стигна до съд. Аз спечелих делото, а Нортън заяви, че е станало така, защото съм бил местен, а той – не. Отношенията ни не бяха съвсем дружески.Стефи въздъхна и започна да си вее с края на блузката. Съмнявам се дали това я охлади, но значително подобри гледката към гърдите ѝ.– Не че искам да те плаша – казах, – но май се задава сериоз-на буря.Тя ме изгледа недоверчиво.– Гръмотевици имаше и снощи, и предната вечер, Дейвид. А после всеки път се проясняваше.– Е, сега ще бъде различно.– Така ли?– Ако стане наистина напечено, ще слезем долу в сутерена.– Колко напечено може да стане според теб?Баща ми бе първият, построил целогодишен дом от тази страна на езерото. Когато бил още почти момче, заедно с братята си вдигнали лятна постройка на сегашното място, а през 1938 година една буря я изравнила със земята – заедно с каменните зидове и всичко останало. Само заслонът за лодки оцелял. На следващата година той положил основите на голямата къща. При силен вятър дърветата са онези, които правят белята. Щом остареят, се прекършват и падат. Просто майката природа от време на време запретва ръкави и си разчиства домакинството.– Не знам – отвърнах откровено. Бях чувал само истории за случилото се през трийсет и осма. – Но вятърът може да връхлети откъм езерото като експресен влак.Били се появи след малко, оплаквайки се, че вече не иска да играе на катерушките, защото бил „целият потен“. Разроших му косата и му подадох още едно пепси. Повече работа за зъболекаря.Тъмните маси настъпваха все по-близо, изтласквайки синевата на небето. Вече нямаше съмнение, че ще се разрази буря.Нортън бе изключил радиото си. Били седеше между майка си и мен и гледаше захласнато нагоре. Изтрещя гръм, изтъркаля се бавно до другия край на езерото, а после отекна обратно. Облаците се кълбяха и преобръщаха – ту черни, ту пурпурни, ту на ивици, ту отново черни. Постепенно обхванаха езерото и под тях се разпростря фина пелена от дъжд. Все още далечна – вероятно валеше някъде в Болстърс Милс или дори в Норуей.Въздухът започна да се движи. Отначало на неуверени тласъци, като отлепяше знамето от пилона и го пускаше обратно. Но скоро укрепна и стана постоянен, охлади потта по телата ни, а после сякаш я замрази.Тогава за първи път видях сребристия воал, носещ се над водата. Той скри Харисън от погледите ни и се насочи право към нас. Лодките вече бяха опразнили сцената.Били се изправи от стола си, който представляваше умалено копие на нашите сгъваеми столове, с неговото име, изписано отзад върху облегалката.– Татко! Виж!– Да влезем вътре – станах и го прегърнах през раменете.– Но виж там. Какво е това?– Воден циклон. По-добре да се прибираме.Стефи ми хвърли бърз, притеснен поглед и също го подкани.– Хайде, Били. Слушай баща си.Минахме през плъзгащите се врати, водещи към всекидневната. След като ги затворих подир нас, спрях да хвърля още един поглед навън. Сребристият воал вече бе преминал три четвърти от езерото и добиваше формата на бясно въртяща се чаена чаша, увиснала между свъсеното черно небе и повърхността на водата, която пък бе добила цвят на олово, прошарено с бели ивици хром. Езерото започваше да прилича на разбунтуван океан, с високи талази, прииждащи и разбиващи се на пяна в кея и вълнолома. Навътре цялата повърхност бе набраздена от бели, играещи зайчета.Гледката на фунията от вода беше хипнотизираща. Тя вече бе почти над главите ни, когато се разрази мълния, толкова ярка, че половин минута след нея виждах всичко в черно-бяло.Теле­фонът уплашено издрънча. Обърнах се и видях съпругата и сина си застанали точно пред големия панорамен прозорец, от който се разкриваше гледка към езерото на северозапад.Споходи ме едно от ужасяващите видения, които навярно са запазени изключително за съпрузите и бащите – как стъклото се пръска от рамката си и запраща остри, назъбени късове право към беззащитния стомах на Стефи и към гърлото и лицето на Били. Кошмарите на Инквизицията са нищо пред онези, които собственото ни съзнание може да сътвори по отношение на лю­бимите ни хора.Сграбчих и двамата и ги дръпнах рязко назад.– Какво правите, по дяволите? Махайте се веднага оттам!Тя се сепна, а той ме изгледа така, сякаш току-що се пробуж­даше от дълбок сън. Заведох ги в кухнята и щракнах ключа на осветлението. Телефонът издрънча отново.Тогава връхлетя вятърът. Усещането бе такова, сякаш цялата къща излиташе като набиращ скорост самолет. Високо, неистово виене, спадащо на моменти до басов рев, преди отново да се из­виси в пронизителен писък.– Слизайте долу. – Трябваше да извикам с пълен глас, за да ме чуят. Точно над нас се разнесе трясък, сякаш някой удряше две великански дъски. Били обгърна крака ми с ръце, а Стефи викна в отговор:– И ти идваш с нас!Кимнах успокоително, като се помъчих да отлепя малкия от себе си.– Разбира се, само да взема няколко свещи, в случай че спре токът.Двамата тръгнаха, а аз започнах да ровя из чекмеджетата. Свещите са странно нещо. Човек се запасява с тях всяка пролет, знаейки, че летните бури може да прекъснат електричеството. А щом часът настане, от тях няма и следа. В четвъртото чекмедже попаднах на остатъците от десетте грама трева, които с жена ми бяхме купили преди десет години и все още не бяхме изпушили. Също – на някаква играчка на Били – тракащи зъби, навиващи се с ключе.Имаше купища снимки, чакащи някой да ги подреди в албум, каталог на магазините „Си­ърс“, както и тайванска целулоидна кукла, която бях спечелил на панаира във Фрайбърг, събаряйки дървени кегли с топка за тенис.Зад куклата с нейните мътни, мъртвешки очи намерих све­щите, още в неразпечатаната им целофанова опаковка.Тъкмо ги взех, когато светлините угаснаха и единственото електричество остана онова в небесата. Трапезарията се обливаше в поредица от бели и пурпурни отблясъци. Чук как долу Били започва да плаче, а Стефи с ласкав глас го утешава. Трябваше да хвърля поне още един поглед на бурята.Водната фуния или ни беше подминала, или се бе разпад-на­ла, достигайки брега, но видимостта навътре в езерото бе спад­нала до двайсетина метра. Повърхността му представляваше съ­щински хаос. Видях нечий пристан – може би този на семейство Джасър – да преминава забързано, като подпорите му ту се об­ръщаха нагоре, ту пак потъваха във въртопа.Слязох в сутерена. Били веднага притича и се притисна в мен. Вдигнах го и го прегърнах. После запалих свещите. Се­дях-ме в стаята за гости срещу моето малко ателие, гледахме пребледнелите си лица, озарени от трептящите пламъчета, и слу­шахме как стихията вилнее над главите ни. След около двайсет минути се разнесе раздиращ трясък – явно някой от големите борове се беше прекършил. После настъпи затишие.– Свърши ли вече? – попита Стефи.– Може би. А може би е само временно.Изкачихме се горе, всеки със свещ в ръка като монаси, оти­ващи на бдение. Били държеше своята гордо и внимателно. Фа­ктът, че също е удостоен с тази чест – честта да носи огъня, – оз­начаваше много за него, помагаше му да забрави страха.Беше прекалено тъмно, за да се разгледат пораженията нао­коло. Часът за лягане на Били отдавна бе минал, но никой от нас не бързаше да го сложи в леглото. Седяхме във всекидневната, заслушани във вятъра и загледани в светкавиците.След час бурята започна да се усилва отново. От три седми­ци температурите ежедневно надхвърляха трийсет и два градуса, а в шест от общо двайсет и един дни Националната синоптична служба в Портланд бе отчела стойности от над трийсет и осем. Шантаво време. Тези жеги, след лютата зима и закъснялата про­лет, караха някои отново да извадят на бял свят старата партенка за трайните последици от изпитанията на атомните бомби през петдесетте. А също, естествено, и за края на света. Най-старата партенка от всички.Вторият напор на стихията не беше толкова силен, но чух-ме падането на няколко дървета, чиито стволове бяха повредени още при първия. Вятърът вече замираше, когато едно от тях се стовари тежко върху покрива, подобно на юмрук върху капака на ковчег. Били подскочи и вирна притеснено глава нагоре.– Не бой се, шампионе, ще издържи – уверих го.Той ми отвърна с измъчена усмивка.Около десет часа ни връхлетя и последният шквал. Воят се доближаваше по ярост до онзи в началото, а мълниите се редяха в нестихваща канонада. Паднаха още дървета, а откъм водата долетя грохот, който накара Стефи да нададе сподавен вик. Били вече бе заспал в скута и.– Дейвид, какво беше това?– Мисля, че заслонът за лодки.– О, божичко!– Виж, мисля, че е най-добре пак да слезем долу. – Взех мал­кия от ръцете є и се изправих.– Моля те, кажи ми, че всичко ще бъде наред – изгледа ме тя с разширени от уплаха очи.– Разбира се.– Наистина ли?– Да.Спуснахме се отново в сутерена. Десет минути по-късно, с настъпването на кулминацията на стихията, отгоре се чу как па­норамният прозорец се пръсва на парчета и се посипва върху пода. Значи видението ми все пак не е било толкова далеч от ис­тината. Жена ми, вече задрямала, се събуди с тих писък, а Били се размърда неспокойно върху леглото за гости.– Сега дъждът ще влезе вътре и ще съсипе мебелите – каза тя.– Да прави каквото ще. Нали имаме застраховка.– И какво ще помогне застраховката? Ще ни върне ли скрина на майка ти? Ами новия диван? Или цветния телевизор?– Хайде, стига. Опитай да поспиш.– Не мога – тросна се тя, но пет минути по-късно вече беше заспала.Останах буден още половин час, с една запалена свещ за компания, заслушан в мърморенето и тропота на отшумяващата буря отвън. Отсега предусещах как идната сутрин всичките ми съседи ще звънят на застрахователните си агенти, ще бръмчат моторни резачки, отстраняващи падналите дървета от покриви­те, а наоколо ще пъплят оранжеви аварийни камиони.Нямаше изгледи за нови усилвания на вятъра, затова оста­вих Стефи и Били да спят и се качих горе. Влязох във всекиднев­ната и видях, че стъклената плъзгаща се врата е издържала, но на мястото на панорамния прозорец имаше само зееща дупка с назъбени краища, окичени с клонки и листа. Те бяха от старата бреза, извисявала се тук, откакто се помнех. Съзерцавайки сега върха є, влязъл на гости у дома, можех да разбера думите на Стефи, че застраховката няма да помогне. Аз обичах това дърво. То бе ветеран, устоял на безчет стихии, единственото откъм тази страна на къщата, пощадено от собствената ми моторна резачка. Пламъкът от свещта в ръката ми се отразяваше до безкрай в го­лемите късове стъкло върху килима. Не биваше да забравям да предупредя Стефи и Били да обуят чехли. Те и двамата обичаха да шляпат боси, щом се събудят.Слязох отново и легнах при тях на леглото за гости. Спах-ме тримата заедно, с Били по средата. Аз сънувах как Бог върви през Харисън, на отсрещната страна на езерото. Толкова гигант­ски Бог, че от кръста нагоре фигурата му се губеше в ясното, синьо небе. В съня си чувах оглушителния пукот на прекършва­щите се под Неговите стъпки дървета. Той заобикаляше брега и идваше към Бриджтън, от нашата страна. Къщите и летните вили по пътя му избухваха в пурпурно-бели пламъци, подобни на мълнии, и скоро димът покри всичко. Покри всичко като мъгла.", "date": "2018.01.22", "title": "„Мъглата” от Стивън Кинг ни поглъща отново (откъс)"}
{"url": "https://offnews.bg/nashite-avtori/kogato-utajkata-vzeme-vrah-673365.html", "text": "На 11.01., когато българското председателство бе тържествено открито, кореспондентът на първи канал на немската държавна телевизия ARD Тил Рюгер съобщава за събитието в праймтайма с кратък репортаж за България. Заглавието е: „Българско европредседателство/Най-бедната страна го поема - с надежда“ Ето как е анонсирана дописката на интернет страницата на ARD:„България, най-бедната страна членка на ЕС поема председателството на съюза. Ежедневието в тази държава се доминира от корупция и мафиотски структури. Много българи се надяват, че председателството най-сетне ще им донесе европейски стандарти.“ Самият репортаж разказва историята на Ралица Енева, майка от София, чийто осемгодишен син Росен има тежко вродено заболяване и е в инвалидна количка. Тя разказва пред кореспондента, че лечението на сина й в България е възможно само с нерегламентирани плащания, по нашему подкупи.Тил Рюгер обобщава, че всяка сфера от живота в страната ни е в плен на корупционните практики. Разяснява, че в индекса за възприятие на корупцията на Трансперънси Интернешънъл за 2016 г. Германия е на 10-то, а България наравно с Тунис и Кувейт на 75-то място.Само да вмъкна, че Румъния, на която до скоро гледахме със снизхождение, е на 57 позиция… Репортажът завършва с новината за убийството на близкия до властта бизнесмен Петър Христов. Реномираното немскоезично издание „Die Zeit“ коментира на 28.12.2017 г. в репортаж от София предстоящото ни европредседателство със заглавие „Корумпирана страна, с която ЕС иначе лесно се справя“.Анонсът на статията гласи: „С дупките по пътищата може и да се справят, но не и с корупцията: резултатите от членството на България в ЕС са противоречиви. За първи път най-бедната страна в ЕС поема президентството.“Какво повече да се добави за международното реноме на страната ни…? Ако поне в посолствата и консулските служби имахме грамотни хора, които посредством контакти с тамошните медии и подходящи PR-кампании биха могли да поизгладят представата на чужденците за нас…Защо бе, братя и сестри, българи и българки, най-старата държава в Европа като че ли си е направила трайна резервация за последното място в класацията на европейските нации? Народопсихологията ли ни е недъгава, исторически шанс ли недостига? Неумение за съпричастност към общо дело или хронична липса на далновидност? Целият този тарикатлък, който по невнимание някак си въздигнахме в мерило за житейския си успех, май вече ни вижда сметката! В периода на прехода населението на България намаля с около една четвърт. Интелект, духовност, нравственост, душевност, семейство, здравословно състояние и така нататък та чак до физическото оцеляване стават едно по едно жертва на всеобщия тарикатлък. И какво като си тарикат първи разряд и си скатал няколко десетки милиона, ако все повече лумпени, обезнадеждени и морално деградирали люде се роят около или чрез теб? Ако нивото на образованост толкова клюмне, че всичко, което ти предлага държавата е най-ниско качество или обикновена лъжа и измама? Какво като имаш Ферари в гаража, но няма пътища в държавата, по които да го караш? Какво като красивата девойка, заслепена от финансовия ти статус все още е с теб - …и дори силиконово се „облагородява“ -, но тайно те мрази, възприемайки те като тарикатеещия чичко-паричко? Кое, ако не на моя, твоя, неговия, нейния, нашия тарикатлък се дължи всичко това? В ценностно отношение като че ли вече наближаваме ЗОНАТА НА СЕБЕРАЗРУШЕНИЕ.Историята на прехода ми напомня на вкиснат компот обърнат на обратно. Още при тоталитаризма парченца утайка изплуваха нависоко. На 10.11.1989 г. разгромихме тоталитарното управление, обърнахме буркана наопаки. Наивно и мечтателно новата свобода позволи утайката да вземе връх. Дори когато жаждата ни за самоопределение счупи буркана на парчета, дънната мътилка си остана отгоре ни. Вместо всячески да отърсваме утайката от себе си, много от нас се приспособиха. Предписаха си утаечна стратегия за оцеляване. Последствията проклинаме ежедневно. Е, тогава предприеми нещо! Заеми позиция и в личния живот, и в обществените си изяви срещу писаните и неписани правила на утайката. Нали напоследък все по-често си припомняме колко прекрасно място за живот може да бъде природно красивата ни родина?Отгоре надолу, от управлението към гражданите, промяна на системата e малко вероятна. Отдолу нагоре, с протестен натиск при всеки повод и масово включване с помощта на широка медийна огласа, може и да успеем. Всъщност нямаме друг избор. Европредседателството е исторически шанс. Цяла Европа нази гледа. Страх и суета увеличават сговорчивостта на властта. Може и да е прав кореспондентът на ARD, че сме в ключов момент за отвоюване на европейски стандарти. Предполагам , че и премиерът Борисов - вече трети мандат начело на държавата - предпочита да остане в историята не като уредник на най-бедната и корумпирана страна в Европа, а като държавник, преборил двете големи злини…", "date": "2018.01.22", "title": "Когато утайката вземе връх"}
{"url": "https://offnews.bg/politika/i-es-i-savetat-na-evropa-ni-prizovaha-da-priemem-istanbulskata-konven-673369.html", "text": "Висши представители на Европейската комисия и на Съвета на Европа призоваха България да ратифицира Истанбулската конвенция.По време на посещението си у нас днес първият заместник-председател на Еврокомисията Франс Тимерманс заяви:Много неща бяха казани за конвенцията, много от тях, също така, бяха неверни. Искам да съм ясен: тази конвенция защитава жените от насилие – нито повече, нито по-малко. Всяка трета жена в Европа е била жертва на насилие поне веднъж в живота си, просто защото е жена. И всяка трета жена в Европа се е сблъсквала с психически и/или сексуален тормоз. Това е недопустимо, трябва да спре и ние трябва да го спрем сега - заедно, заяви още Франс Тимерманс.Комисарят по правата на човека към Съвета на Европа Нийлс Мужниекс е изпратил писмо до председателя на Народното събрание Цвета Караянчева, в което призовава за одобряване на Истанбулската конвенция.Писмото с дата 19 януари бе предоставено днес на медиите от пресслужбата на европейската организация. В него се казва:Всички държави са длъжни да предприемат необходимите мерки за промяна на обществените и културните нагласи за поведението на мъжете и жените, за да отпаднат предразсъдъците, основани на схващането за малоценността или превъзходството на един от двата пола и отредените стереотипни роли на мъжете и жените, допълва Мужниекс.Той отбелязва, че на места са се утвърдили културни схващания за различната роля на мъжете и жените в обществото и семейството. Така за жените е предопределено да бъдат майки, да раждат и да стоят вкъщи край децата. Конвенцията не застрашава традиционното семейство, а заздравява неговите основи, защото се бори с главната причина за разпада на семействата - насилието. Този документ няма други скрити цели. Призовавам Народното събрание да утвърди възможно най-скоро документа и да насърчи по-обективен разговор по тази тема, пише Мужниекс.", "date": "2018.01.22", "title": "И ЕС, и Съветът на Европа ни призоваха да приемем Истанбулската конвенция"}
{"url": "https://offnews.bg/turizam/moderni-pavilioni-smeniat-sergiite-s-gashti-v-slanchev-briag-673362.html", "text": "Уличната търговия в „Слънчев бряг-изток“ ще бъде преустановена още това лято и модерни павилиони с единна визия ще предлагат стоки на туристите. Това заяви министърът на туризма Николина Ангелкова на пресконференция за представяне на проекта за визия на преместваемите обекти в зона изток на курортния комплекс. Тя подчерта, че тротоарните сергии ще бъдат премахнати и ще се упражнява изключително завишен контрол върху тази дейност. Нещо повече – в договорите за наем, които „Слънчев бряг“ АД подписва за преместваемите обекти, ще се включва клауза, според която при 3 нарушения за такива „разхождащи се щендери“ договорът да се прекратява, поясни министърът.Монтирането на новите обекти ще започне веднага след одобряване на схемата за разполагането им и когато времето позволи, но преди да бъдат преустановени строително-монтажните дейности в курорта. Целта на проекта е да се създаде единна визия на тази част от Слънчев бряг, която е под управлението на акционерното дружество, както и за морските плажове, а след време може да стане факт и за цялата му територия. Това е цел, по която министерството работи още от създаването си през 2014 г. Темата е коментирана при всички срещи с представителите на бранша, особено с тези, които са свързани с летния туризъм, подчерта министър Ангелкова.Идейният проект е съобразен с действащото законодателство и фактическата обстановка на място. Министър Ангелкова поясни, че се водят предварителни разговори с кмета на Община Несебър и ако този проект бъде припознат, той може да важи и за територията на целия курорт „Слънчев бряг“, а не само за зона изток, и не само за територията със собственост на „Слънчев бряг“ АД.Арх. Искра Джахова, ръководител на работната група, която работи по проекта за идейната визия от септември м.г., съобщи, че павилионите ще са решени в синьо и бяло като типични летни цветове, и представи материалите, от които ще са разработени. Те са устойчиви на въздействието на морския въздух и вятъра. Ще са така конструирани, че да не позволяват да се предлага търговия извън тях, а позициите им ще са на места, които не пречат на туристите, пешеходците и колите. Всичко е съобразено със законодателството, наредба номер 10 на Община Несебър, фактическата обстановка на място, правени са обходи с изпълнителния директор на „Слънчев бряг“ АД Златко Димитров, за да се избере тази визия и най-подходящия проект да разполагането им, допълни министър Ангелкова. Тя съобщи, че концесионерите на морски плажове сами ще реализират тази визия според договорите, което са сключили. Обектите, които са в заварено положение, също ще бъдат сменени след приключване на договорите им.Особено невралгично място в „Слънчев бряг-изток“ е крайбрежната алея, там има преплитане на собственост както на частни имоти, така и на държавното дружество като инфраструктура и на територията на плажа, каза още министър Ангелкова. Тя припомни, че поради изключително драстични нарушения през 2016 г. бе прекратена от нея концесията на плаж „Слънчев бряг-север“, където основното нарушение бе свързано с надвишаване на одобрената от министерството квадратура за разполагаеми обекти с почти 8 хил. кв. м. Новите наематели трябваше да премахнат доброволно всички обекти в нарушение и към днешна дата това е факт, поясни министърът.Изпълнителният директор на „Слънчев бряг“ АД Златко Димитров съобщи, че в схемата ще бъдат заложени не само търговски обекти, но и места за атракциони – велорикши, детски кътове, места за триколки и други, като разположението им ще бъде съгласувано с институциите и граничещите частни собственици.Министърът на туризма отчете също, че 2017 г. е била изключително успешна за българския туризъм. Само за първите 11 месеца имахме близо 8,5 млн. чуждестранни туристи и ръст от 7%. „Слънчев бряг“ заема най-голям дял от тази статистика. Над 5 млн. нощувки са реализирани в курорта, а приходите само от нощувки са близо 260 млн. лв. Общо приходите от нощувки и всички други дейности, свързани пряко и непряко с туризма в курорта, могат да се определят приблизително на 1 млрд. лв., заключи Николина Ангелкова.", "date": "2018.01.22", "title": "Модерни павилиони сменят сергиите с гащи в Слънчев бряг"}
{"url": "https://offnews.bg/tenis/vilander-grigor-triabva-da-poraboti-varhu-servisa-673373.html", "text": "Експертът на Евроспорт Матс Виландер отново направи любопитен коментар по адрес на Григор Димитров. Носителят на 7 титли от Големия шлем, който и тази година води култовото предаване „Game, Schett & Mats”, отправи някои препоръки към световния номер 3.Според него сервисът на Димитров се нуждае от известно подобрение, за да може българинът да бъде още по-убедителен в играта си.„Григор очевидно беше много щастлив и облекчен след края на мача и с пълно основание, тъй като условията бяха много тежки. Беше ветровито и едновременно с това много горещо“ започна анализа си бившият номер 1 в ранглистата.“Димитров трябва да поработи върху сервиса си, тъй като все още е малко колеблив. Двойните му грешки не са малко и според мен вторият му сервис ще се подобри, ако спре да се престарава с първия. Ако реализираният му първи сервис се повиши до 65-70% и поддържа системно това ниво, цялата му игра ще върви много по гладко“ сподели още Виландер.„Жегата винаги е сериозен фактор. Тя влияе осезаемо не само на тактиката на играчите, но и на начина, по който топката се двжи и отскача от корта. В такава обстановка обаче си проличават наистина талантливите тенисисти, защото при толкова тежки атмосферни условия не можеш да разчиташ единствено на физиката си, не и за дълго.Мачовете в такова време са истинско изпитание за играчите не само физически, но и психически. Григор Димитров обаче се научи не само да печели такива мачове, но и да не изпуска инициативата в хода на срещата. Този подход ще му помогне много в заключителната фаза на Australian Open” завърши анализа си експертът на Евроспорт.Григор Димитров достигна за втора поредна година до ¼-финала на Australian Open, където го очаква 49-ият в световната ранглиста Кайл Едмънд. Двубоят е трети от вечерната програма на централния корт „Род Лейвър Арина“ и ще започне не по-рано от 05:30 ч. българско време, като феновете у нас ще могат да го проследят на живо в ефира на Евроспорт 1.", "date": "2018.01.22", "title": "Виландер: Григор трябва да поработи върху сервиса"}
{"url": "https://offnews.bg/medii/slavi-trifonov-koshlukov-vizhda-koj-v-ogledaloto-673372.html", "text": "В своя Facebook профил Слави Трифонов подкрепи предаването \"Денят започва с култура\" по БНТ. \"Пределно ясно е на чия ясла е заплатата на Кошлуков. И той е всеотдаен в своята роля да застави всички в БНТ, ако трябва и Педя човек лакът брада, да се подчиняват безрезервно на волята на тия, които пълнят Кошлуковата ясла\" - пише Трифонов.", "date": "2018.01.22", "title": "Слави Трифонов: Кошлуков вижда КОЙ в огледалото"}
{"url": "https://offnews.bg/obshtestvo/plesnitci-i-zaplahi-v-tcentar-za-detca-s-uvrezhdania-v-gabrovo-673371.html", "text": "Плесници и вербална агресия – това се вижда на видеоклипове, заснети в Центъра за настаняване от семеен тип за деца и младежи с увреждания на ул. „Хризантема“ в Габрово. Кадрите станаха достояние на медиите след междуличностен конфликт и обвинения сред персонала на центъра, съобщава bTV.Кадрите, които бяха предоставени днес на медиите на флашка, са заснети през 2016 и 2017 г.Разкритията прави ръководителят на центровете за настаняване „Хризантема” и „Мирни дни” Маринела Лазарова, след като подчинени ѝ пращат проверка.На кадрите се чуват заплахи от страна на жените, които работят в дома, вижда се и че посягат на децата.\"На видеозаписите се вижда вербална агресия, плесници. Лично аз не съм ставала свидетел. Мисля, че резонно са се пазили, когато аз съм била в центъра\", твърди Маринела Лазарова.В момента в „Хризантема” са настанени седем деца и трима младежи с увреждания.Днес в центъра влязоха проверяващи от отдел „Закрила на детето”. Проверка по случая прави и прокуратурата.", "date": "2018.01.22", "title": "Плесници и заплахи в център за деца с увреждания в Габрово"}
{"url": "https://offnews.bg/futbol/stoichkov-poseti-groba-na-naim-siulejmanoglu-video-673357.html", "text": "Легендата на българския футбол Христо Стоичков посети за първи път гроба на най-великия щангист за всички времена Наим Сюлейманоглу. Джобният Херкулес почина през ноември 2017-а в болница в Истанбул на 50-годишна възраст.Камата не успя да скрие сълзите си. Той постави огромен венец и коментира пред турските журналисти познанството си със Сюлейманоглу. Носителят на Златната топка добави няколко думи и за звездата на турския футбол Арда Туран. \"Не познавам по-голям спортист в света от Наим. Сега съм до моя добър приятел, който подобри толкова много рекорди. Много съм горд с постиженията му, но за съжаление ни напусна твърде млад.Никога няма да забравя приятелството ни. Въпреки че беше щангист, ние изпитвахме взаимно уважение като големи спортисти. Където и да съм ходил, винаги съм разказвал за Наим. Той завинаги ще остане най-великият щангист в историята\", каза Стоичков.", "date": "2018.01.22", "title": "Стоичков посети гроба на Наим Сюлейманоглу (видео)"}
{"url": "https://offnews.bg/medii/volgin-pri-koshlukov-osven-predavania-za-protestari-napravete-i-za-n-673370.html", "text": "Не искам да бъда разбиран, че искам нещо да цензурирам. Но ми се ще в Българската национална телевизия, освен предавания за протестъри, г-н Кошлуков, моля Ви, направете предавания и за нормални хора. И аз съм сигурен, че предаванията за нормалните хора ще имат в пъти по-висок рейтинг, отколкото предаванията за протестъри.Това каза журналистът от БНР Петър Волгин в ефира на БНТ. Волгин беше поканен тази вечер в предаването на Кошлуков, за да говори заедно с доц. Лъчезар Стоянов по темата \"Комунизмът в учебниците по история\".Според Волгин \"нормалните хора са 95%, а протестърите са най-много 5%.\"Той разви тезата, че има тенденция да се неглижира всяка една гледна точка, която не влиза в статуквото, а статуквото било дясно:Петър Волгин изрази притеснение от промените в учебна програма по история за X клас, защото можело да се повтори ученето на българската история, така както са е учила преди 1989 г., но с обратен знак:", "date": "2018.01.22", "title": "Волгин при Кошлуков: Освен предавания за протестъри, направете и за нормални хора"}
{"url": "https://offnews.bg/112/detca-prebiha-do-smart-bezdomnik-vav-varna-673363.html", "text": "14-годишно момче от Варна е с повдигнато обвинение за убийството на 53-годишен бездомник. Съучастник в престъплението, според Окръжната прокуратура във Варна, е и 13-годишно момче, което по закон не може да бъде обвинено. Сега то е в дом за временно настаняване. Убийството е извършено на 20 януари. Прокуратурата ще внесе искане във Варненския окръжен съд за вземане постоянна мярка за неотклонение „Задържане под стража“ спрямо 14-годишния Д. Ж.Бездомникът бил намерен в безпомощно състояние в района на пазара до блок 20 в кв. „Владиславово“ във Варна. Случаен минувач повикал бърза помощ. Лекарите установили смъртта на 53-годишния мъж, по чието тяло имало видими следи от наранявания.Аутопсията на тялото показала, че смъртта е настъпила вследствие тежка черепно-мозъчна травма. Починалият е и със счупени ребра, причинили разкъсване на вътрешните му органи. Благодарение на бързите и адекватни оперативно-издирвателни действия на криминалисти от ОД на МВР са установени четири лица - две момчета на 14 и две на 13 години, които имали отношение към тежкото престъпление. След извършени процесуално-следствени действия, съдебни експертизи, оглед на веществените доказателства, претърсвания по неотложност и изземвания на 21 януари 2018 г. са събрани доказателства, че извършители на тежкото криминално престъпление са 14-годишният Д. Ж. и 13-годишният му съучастник К. М.Към настоящия момент не е установена вина на останалите две момчета - едното от които снимало действията на приятелите си, а другото наблюдавало случващото се.На 16 януари 2018 г. момчетата се скарали с бездомно живеещия Красимир. На 17 януари му нанесли побой. Три дни по-късно двете момчета отново нанесли жесток побой над пострадалия мъж. Досъдебното производство е образувано за умишлено убийство по особено мъчителен начин, извършено в съучастие и по хулигански подбуди.", "date": "2018.01.22", "title": "Деца пребиха до смърт бездомник във Варна"}
{"url": "https://offnews.bg/politika/rumen-gechev-faktite-za-aktciznata-sistema-sa-striaskashti-673376.html", "text": "Фактите за Българската акцизна централизирана информационна система (БАЦИС) са стряскащи, заяви пред bTV депутатът от \"БСП за България\" Румен Гечев.Той напомни, че през 2012 г. се сключва договор с изпълнител-софтуерна фирма, която да изгради информационна система по внос и износ на стоки от и към България. Това е система със стратегическа важност, тъй като касае не само приходите към бюджета от акцизи и ДДС, но и националната сигурност.Няколко години след това ДАНС установява, че са налице технически възможности за манипулиране или неоторизирано влизане в компютърната система, използвана за контрол и мониторинг в Агенция „Митници”. ДАНС отбелязва още, че при работа с проверената компютърна система не са спазени общоприети „добри практики” за мрежова информационна сигурност, уточни Гечев.Съществуват условия за създаване на заплаха за финансовата и икономическа сигурност на страната - поради наличие на възможност за манипулиране на количеството стоки, подлежащи на акцизно облагане. Налице са признаци, че служители от Агенция „Митници” са изменили съдържанието на анализиращата компютърна система, с цел прикриване на допълнителни уязвимости в нея, каза Гечев, цитирайки доклада на агенцията.Депутатът от \"БСП за България\" добави, че в БАЦИС може да се влиза с обща парола.Всички митнически служители на територията на страната влизат в нея с една и съща парола, която, както установяват ДАНС и прокуратурата, е много лесна. Трагично е, че в нея може да се влезе през Скайп. Това са фактите, заяви народният представител.Според Гечев, главният прокурор днес е потвърдил, че системата е направена така че да няма следи кой служител и кога е влизал в нея.След като е направено така, че да няма следи, какъв е екипът от Министерство на финансите и митниците, който е задал да се направи такъв скандален пробив в системата? - попита депутатът от \"БСП за България\".Той добави, че днес представителите на левицата са попитали още: Днес г-н Горанов обясни, че в средата на 2016 г. са взети мерки след сигнал за манипулиране на данни. В писмото си от 3 януари 2018 г. до премиера той казва обаче, че от 340 устройства, чрез които се влиза в системата, само 47 са извършили необходимите препоръки, заяви още Гечев.", "date": "2018.01.22", "title": "Румен Гечев: Фактите за акцизната система са стряскащи"}
{"url": "https://offnews.bg/kultura/dejvid-garet-s-pozdrav-kam-balgarskite-fenove-mesetci-predi-shouto-v-a-673353.html", "text": "Малко преди да пристигне за първия си напълно разпродаден концерт в България на 4 февруари, суперзвездата Дейвид Гарет записа кратко видео обръщение към българските си фенове.Цигулковият виртуоз, превърнал се в световен феномен, посвещава няколко специални минутки на многобройните си фенове у нас.Гарет изразява своето вълнение, че на 6 юни в зала \"Арена Армеец\" ще можем да го видим заедно с неговия бенд в един динамичен и пълен с визуални ефекти спектакъл.В него Гарет ще разгърне изключителния си импровизационен талант и ще представи на живо добилите световна известност аранжименти за цигулка, написани от самия него, на хитове като Dangerous и Smooth Criminal (Майкъл Джексън), Stairway to Heaven и Kashmir ( Led Zeppelin), We Will Rock You ( Queen), Bitter Sweet Symphony (The Verve), Nothing Else Matters (Metallica), November Rain (Guns’n‘Roses) и много други.Виртуозът, който от години покорява най-престижните световни концертни зали по целия свят признава, че интересът към него у нас е надминал очакванията му: първият му концерт, който предстои само след две седмици в зала 1 на НДК, бе разпродаден за отрицателно време, а вторият, в \"Арена Армеец\" на 6 юни, се запълва със смайваща скорост.", "date": "2018.01.22", "title": "Дейвид Гарет с поздрав към българските фенове месеци преди шоуто в Арена Армеец"}
{"url": "https://offnews.bg/medii/kedara-i-vasil-giurov-na-protesta-sreshtu-koshlukov-pred-bnt-obnovena-673334.html", "text": "Протест с искане за оставка на програмния директор на БНТ Емил Кошлуков се проведе днес преди обед пред сградата на телевизията на ул. Сан Стефано 29.Тридесетина протестиращи посрещнаха с овации екипа на сутрешното културно предаване, който излезе на улицата и се присъедини към тях.На протеста дойдоха известният мореплавател Дончо Папазов, бившата шефка на Комисията по досиетата Екатерина Бончева, музикантът Васил Гюров и др.Кадри на БНТ също подкрепиха събитието. Камен Алипиев-Кедъра от спортната редакция заяви пред събралите се репортери, че работи в националната телевизия дълги години и я помни от времето преди тя да се премести на \"Сан Стефано\". Тя е моят дом и е много неприятно някой да дойде и да повърне в хола ти, коментира той.Това е покушение срещу свободата на словото. Тук съм, за да подкрепя тези хора и да протестираме срещу погазването на свободата на словото. Това в слушалката е факт - да се обаждаш, да говориш защо, как, и да заплашваш\", каза Васил Гюров.На протеста дойде и продуцентът на предаването Весела Петрова. \"Знаете как се прави два часа жив ефир всеки ден. Работим и през събота и неделя, за да подготвим предаването за понеделник. А колкото до критиките, че то било на елитарен език, няма как да е друг при гостите, които каним\", посочи тя. След предаването Кошлуков дал да се разбере, че е против Джасим да бъде канен, макар и в качеството му на учител по история, защото е изявена политическа фигура (от \"Да, България\" - б.р.).БНТ демонстрира редакционна независимост, като пусна новината за протеста в обедната си новинарска емисия.В интервю за \"Пик\" днес Емил Кошлуков коментира, че след въпросното издание на предаването е получил искане за право на отговор от зрители, а това според него означава недобре свършена работа на екипа. \"обърнах внимание на цялата продукция, че трябва да има равнопоставеност на гледните точки, както го изисква законът\" обяснява Кошлуков в интервюто.", "date": "2018.01.22", "title": "Кедъра и Васил Гюров на протеста срещу Кошлуков пред БНТ (обновена)"}
{"url": "https://offnews.bg/zimni/rado-iankov-sani-zhekova-i-oshte-5-balgari-shte-ni-predstaviat-na-sve-673356.html", "text": "Седем български състезатели ще вземат участие в стартовете от Световната купа по сноуборд в Банско, които ще се проведат в края на седмицата.В двата паралелни гигантски слалома на 26 и на 28 януари ще се състезават Радослав Янков, Теодора Пенчева, Михаил Кръшняк, Станислав Вангелов и Димитър Ганичев.Александра Жекова и Валентин Миладинов пък ще се състезават в скоростния бордъркрос на 27 януари.Общо 230 са заявките на сноубордисти за участие в двете дисциплини, като най-силните състезатели, в това число действащи световни и олимпийски шампиони, ще бъдат в пиринския курорт по-малко от две седмици преди откриването на Зимната Олимпиада в Пьонгчанг.", "date": "2018.01.22", "title": "Радо Янков, Сани Жекова и още 5 българи ще ни представят на Световната купа по сноуборд в Банско"}
{"url": "https://offnews.bg/nashite-avtori/iz-delnitcite-na-edin-lud-15-19-ianuari-673337.html", "text": "Понеделник, 15 януариБанго Васил. Почнахме деня с химна на циганите – Едерлези. Решил сме, освен всички други личностни промени, тая година да станем и по-толерантен – към циганите, към педерастите, към третия пол, към лъмбър сексуалните, към сапио сексуалните, дори към любителите на котки… Към всички. Ще видим дали ще успеем. То изглежда лесно, но за нас поне не е. Защото, както обича да казва д-р Филипов, човек е изминал определен път и нищо не може да промени изминатия път. А ние не винаги сме вървял по пътя, който води направо към толерантността. Примери няма да даваме, щото ни е приятно да си спомним. Пардон, неприятно…И като стана дума за циганите, та да ви кажа за поредната кражба. Опит за кражба. В заповед на Министерството на околната среда, подписана от министър Нено Димов, четем: „Намалявам с 10,390 дка площта на Природен парк „Витоша“ чрез изключване на поземлени имоти... поради липса на изискуемите качества на имотите за включването им в границите на защитената територия...“Заповедта на министъра беше публикувана в ДВ на 2 януари, ден, за който може да се предполага, че и да има някой изтрезнял, едва ли ще се хване да чете, камо ли пък да чете ДВ.Но се намерил един „компетентен и осведомен човек“, който разпратил заповедта до медии и журналисти, и се вдигна шум. И Нено Димов набързо я изтегли и обеща да назначи повторна проверка за изясняване на случая \"с оглед максималната защита на обществения интерес“.Което обаче не означава, че заинтересованите лица са се отказали окончателно от далаверата. Една правилно организирана и добре мотивирана проверка може да докаже всичко. Като нищо може да докаже, че площите наистина вече не са в защитените територии.Още малко на адрес Витоша планина. От \"Да, България\", ДСБ и \"Зелените\" поискаха ревизия на договора с фирмата на Цеко Минев \"Витоша ски\", която експлоатира лифтовете за Витоша, защото не си изпълнявала задълженията. Председателят на ОС Елен Герджиков от ГЕРБ обаче обясни, че в договора, подписан през 2007 г., включително от съветниците на ДСБ, не били заложени почти никакви задължения за новия собственик. И той можел да си работи, както си иска.Познайте от първия път по времето на кой кмет е подписан този малоумен договор! Именно, Бойко Борисов, шестдесети кмет на София, управлявал от 10 ноември 2005 до 27 юли 2009 г.„Витоша ски“, както и „Юлен“, е собственост на кипърска офшорка с титуляр някой си Георгиус Георгиу. През 2015 г колегите от „Биволъ“ се разходиха до Никозия, за да се срещнат с този митичен богаташ. Оказа се, че той е социално слаб и живее в сутерена на скромен блок в предградията.Цеко Минев, както и Цветан Василев, си е пазарувал бизнеси и имоти с кредити, които си е отпускал от банката. И утре, ако нещо се случи с ПИБ, ще ходим да гоним на Георгиус цървулите. Както казваше Тери Пратчет, „Когато банките фалират, тези които гладуват, рядко са банкерите.“Та нека повторим, Борисов е сключил малоумния договор с „Витоша ски“.Борисов е и премиерът, който продаде „Булгартабак“ на Цветан Василев и Пеефски през 2011 г., (Казват, оставил малко и за себе си.) След фалита на КТБ и развода между Василев и Пеефски, Булгартабак остана на дебелото момче, което успя за 6 г. да го бастиса. Продаде търговските марки, закри софийския завод, заводът в Плевен бил останал с 12 души персонал, 60% от работниците в Благоевград напуснали след любезна покана от страна на ръководството. В централата на Булгартабак, разправят, се подмотавали двайсетина души. Този „успял млад човек“ съсипа пазар за 3.6 млрд. лв. само вътре в страната. Един български Гордън Геко („Уолстрийт”), но с потури и бухалка в ръка.Но нека сме справедливи, без помощта на другия пеликан, който е начело на държавата, това нямаше как да се случи. Пример: Решението на АП, че затварянето на софийския завод не е затваряне, а преместване на производство. Абсолютно независимо решение. Най-много да е взето по препоръка на премиера. И всичко това става пред широко затворените очи на главния прокурор. Изобщо тези трима шишковци си правят каквото си искат в държавата, а ние гледаме с безразличие, вместо вече да хванем гьостерицата откъде дебелия край. Вие, де, ние сме летописец, само ще ви отразяваме…Ех, народ, народ, кога ще станеш народ?!Другите народи за нема нищо скачат на бунт. Черните братя в Претория и Йоханесбург опустошили магазини на шведския гигант за облекло H&M заради расистка реклама. На сайта на компанията се появила снимка на чернокожо момче, което носи зелен суичър с надпис \"Coolest Monkey In The Jungle\" (\"Най-готината маймуна в джунглата\"). Което разярило майм…. извинете, чернокожите граждани на Южна Африка и те поломили няколко магазина. Шведите свалиха рекламата и се извиниха, ама кел файда. Представяте ли си ние да пуснем подобна реклама с циганин какво ще ни направят западните природозащитници!Вторник, 16 януариВчера трябваше да тръгне делото \"EVN\", обаче се отложило заради отсъствието на адвокат. В него обвиняемите са Трайчо, Дянков и Прокопиев. Трайчо е обвинен за приватизация на миноритарен пакет от дружеството, а Дянков затова, че не бил вкарал парите от приватизация в Сребърния фонд. По-сложна е работата с Прокопиев. Той е обвинен, защото в качеството си на шеф на работодателска организация се изказал, че подкрепя мерките, предложени от правителството, за да бъде избегнато увеличаване на данъците и свръх дефицит в бюджета. Неговото престъпление е вербално, така да се каже.„Чак не ми се вярва, вайка се Прокопиев, колко назад във времето сме се върнали, когато истината беше монопол на управляващата партия, а институциите се използваха само за репресия.\"Не ми се вярва… Каква я мислехме, каква стана, а, господин Прокопиев? Дали през 2009 г. мутрата не се укрепи на власт с ваша помощ, с вашите министри, с вашата икономическа експертиза?Ирония на съдбата... По него време (преди изборите през 2009 г.) ние с господин Пеефски и неговата майка воювахме ежедневно от страниците на „Монитор“ срещу Боко Тиквата. А господин Прокопиев му помагаше да сглобят бъдещия кабинет. Язък, че е умен и образован човек! А не знае нещо толкова елементарно. Че простият човек е заплаха за всички, даже и за тези, на които е приятел. Хората са казали, че от магарето трябва да се пазиш отзад, от бика отпред, а от прост човек отвсякъде.Още не сме нахранили социално слабите Каракачанов и Валери Симеонов, дето живеят с по 1000 лева на месец, и се задава по-тежък случай. По причина, че Елена Йончева продължава да рови около Делян Добрев и сега пита откъде родителите му са намерили пари да построят завод за пелети, Делян беше принуден да сподели покъртителната истина за това как живеят той и родителите му. \"Живея под наем, а родителите ми са потънали в кредити.“Порка мизерия…Каракачанов и Симеонов ще се оправят някак си. Кой покрай ремонта на самолетите, кой покрай строежа на ски пистите… Но на Делян трябва да помогнем. На мнение съм да направим една ДМС кампания. Няма да обеднеем, ако пратим по едно левче на DMS Delian.D. Много е важно да се сложи Д, за да не отиде при П. Нищо чудно и той да се окаже силно нуждаещ се. Оня ден рече, че имал само „Монитор“ и „Телеграф“, а те, както всички се досещате, са губещи.Делян се оплака, че бил преследван при стария режим, не му давали да спортува, щото дядо му лежал в Белене. Делян Д., не П. На П. дядо му е бил полковник от ДС.За репресирането на Добрев трябва да се провери, защото, доколкото знам, той на 10 ноември още е пишкал на тенекия да му тропка. А комунистите верно беха зверове, но през 80-те години режимът беше омекнал и пеленачета не се преследваха.Някой трябва да съобщи вече в ГЕРБ, че темата за дядо-антикомунист беше преексплотирана от Борисов и вече е банална и даже смешна. Това се видя, когато Тетка Цачева се опита да ни промоцира своя дядо по президентската кампания. И Добрев сега няма да бере дивиденти от дядовия си…Виц-премиерът Валери Симеонов става все по-смешен в мерака си да „услужи“ на Цеко Минев и „Юлен“. Вика: „Вторият лифт в Банско е благотворителност… Истината е, че там има фирма, която се ангажира да го направи, без да има печалба от това. Никой не обяснява и не се замисля за това.“Не е така. Ние например се замислихме. И отхвърлихме това твърдение като несвързано с главния мозък. Освен ако вторият лифт не вози безплатно или с намаление за социално слаби…На Валери обаче не му дреме от липсата на логика. Веднъж преиначил фактите, продължава напред с манталитета на вестникар. Редно било концесионерът да получи някаква компенсация за своята благотворителност. Лично той щял да го компенсира, като му съдейства лифтът да стане час по-скоро.За какви ли пари става дума? Знам само, че патриотите не са от евтините мъже.Сряда, 17 януариРечта на Зеления човек пред Европейския парламент мисля да не я коментирам. Мазохистично ми се вижда. Дебели лъжи и маймунджулъци: „Както, вика, сме се заели сега с корупцията, до 2-3 години ще се справим и то добре ще се справим…“А дано! Айше, а дано си девствена…Имаше един лаф за синята слива, която била червена, защото още е зелена. Та и Бойковата е нещо подобно…Снимка Христо Комарницки.Оня ден неговите депутати гласуваха на първо четене заедно с ДПС закона на Пеевски и Ментата за доограбването на КТБ! Гласуваха си като коалиционни партньори.Цялата история с тая реч може да се обобщи с думите на един Евгени във Фейса: „Демонстрирахме на практика, не само пред Европа, а и пред света, нещо, за което само се говори, но никой не подозира, нито силата, нито значението му. За първи път светът може да види на живо и в реално време въздействието на ефекта на ДънингКрюгер…“ (Простият не може да разбере колко е прост.)Правителството вдигна линията на бедност със 7 лева и тя вече е 321 лв.! Смята се, че с 321 лв. един човек може да задоволява минималните си жизнени потребности: да си набави минимума калории, които трябва да приема, за да живее, да отоплява жилището си, та да не замръзне, да е в състояние да си плати тока и водата…Около 2 млн. българи, сред които 1,5 млн. пенсии, са под тази линия, някои много под. Те няма как да приемат нужните за оцеляването калории, нито да се отопляват, нито лекарства купуват. И въпреки това оцеляват…Лошо, г-н премиер, лошо е нацията да се състои от една трета под линията на бедността и една трета, която със зор държи главата над тая линия. Останалата една трета живее в София. И също се дели на три, но на малко по-висока база. Лошо е за нас, за премиера дори е добре. Беден човек и гладно магаре се управляват най-лесно.Колегата Огнян Стефанов пише във „Фрогнюз“: „Един Дебелушко дължи много пари на важни руски клечки. Трябвало да се разплати с тях до Нова година. Не го направил. Важните руски клечки били ядосани. Очень ядосани, блядь. А когато те се ядосат, току-виж свършили това, което цяло едно общество не успява да свърши с демократични и законови средства…“Колега, дай нещо по-конкретно бе! Умрях от студ на брега на Перловската река и все нема и нема… Честно казано, аз нямам претенция дали ще са руснаци, чеченци, българи, турци… Просто искам да се свършва и да си се прибера на топло…Четвъртък, 18 януариКорнелия Нинова съобщи, че по тяхно искане в секретното деловодство на НС са постъпили три документа: доклад на ДАНС, доклад на прокуратурата и писмо от финансовия министър Горанов. В тях се твърди, че има заплаха за финансовата сигурност на страната, а оттам и за националната сигурност. И тези изводи са изпратени на Борисов още през август 2016 г. и той не е предприел нищо.В доклада на ДАНС се казвало, че системата на Българската акцизна централизирана информационна система (БАЦИС) била тотално пробита. От 340 външни и вътрешни точки е влизано в нея и са манипулирани данни за акцизни стоки. Смята се, че броят на изтритите или манипулираните записи е над 300 000. По този начин камиони, тирове и цели композиции изчезвали от радара, а щетите за хазната от ДПС и акцизи били милиарди.„Искаме, вика Нинова, истината да стане достояние: за каква корупция става дума, защо министър-председателят година и седем месеца не е взел мерки, покровителства ли се тя на най-високо равнище в страната?“И изобщо, братя и сестри, всички пътища водят към Рим, ако ме разбирате. Затова премиерът нищо не предприема по тези доклади. Неговата борба с контрабандата е вербална, едни големи приказки за едни милиарди, които били вкарали в бюджета… За да не се видят едни други милиарди, които не се вкарват в бюджета.Буда беше казал: \"Можеш да направиш две грешки по пътя към истината: да не го извървиш целия и въобще да не тръгнеш по него.\" Наш Буда прави и двете грешки едновременно.Слави Трифонов обяви че на 2, 3 и 4 февруари ще проведе кастинг за бъдещи политици. Желание за участие до момента били изявили 3777 души. Хора от различен пол и възраст, завършили различни университети, включително и най-престижните в света.Само 3777 души… Трябваше да се обяви като кастинг за министри и висши ръководни карти. Тогава да видите колко народ щеше да се събере. Защото политик нищо не значи. В края на краищата и Радан е политик, не ли? Но за министри е друго. Дето казваше бай Хаджийски, у нас една партия може да остане без членове, но без кандидати за министри никога. Така е било, така е и сега! Докога - не мога да ви кажа. Сигурно до последния българин.И с кастинга на Славчо ще стане, както казваше др. Черномирдин, „Хотели как лучше, а получилось как всегда”. Още една партия като многото. Възможно е на един добре организиран кастинг да бъдат избрани умни и образовани българи. Въпросът е какво ще се случи с тях, когато ги засмука турбуленцията на реалната политика. Защото и досега в политиката са попадали умни и образовани, честни и почтени хора. И един не излезе такъв, какъвто е влязъл. Тоест, то не е въпрос… Хвърлят ли те в лайната, няма как да излезеш чист.Не, работата вече не може да стане с нови лица в политиката. Много нови вкарахме, но нищо различно не се получи. Нов народ трябва, хора, които са готови с ежедневно усилие да държат политиците в правия път. Казвам го само за чиста съвест, не че се надявам.Петък, 19 януариВластта май свали маската за строежите в Банско. Досега разправяха, даже Борисов се кле пред ЕП, че керемидка няма да се построи, а само един лифт. Алпинистът Боян Петров предложи, щом е така, в плана за управление на парк \"Пирин\" да се запише строежът само на втория лифт. И еколозите ще мирясат. Но министър Димов отхвърли това предложение. И защо го отхвърли? Явно защото намеренията съвсем не са да се строи само лифт.Охлю-Бохлю, покажи си рогцата… Така пеехме като деца, когато намерим някой охлюв, за да се покаже от къщичката си. Така някои медии припяват и на Кошлуков, откакто стана програмен директор на БНТ, в очакване да си покаже рогата. И той си ги показа. Чета, че подпукал \"Денят започва с култура\". Поискал им план за драстична промяна на структурата и тематиката на предаването, да придадат „лайфстайл звучене\" на предаването, а за културата да се говори на \"популярен език\". Което, ако правилно разчитаме посланието, означава в предаването да намери място Цветелина Янева и жанровите ѝ колежки. А стилистиката да се равнява по тази на хамалите от „Каналето“. Кошлуков дал срок две седмици да удвоят рейтинга на предаването, в противен случай кой откъде е. Което е глупаво, защото, когато искаш едно предаване да има рейтинг, отиваш и му го купуваш, а не се заяждаш с екипа.Цялата драма започнала от това, че екипът на „Денят започва с култура“ имал дързостта (наглостта?) да покани Емил Джасим (активист на \"Да, България\") в предаването. Кошлуков дал ясно да се разбере, че това се разглежда като политическа демонстрация, ако че той бил поканен като историк и преподавател по темата за изучаване на комунизма в средното образование.Даже не е демонстрация, ами направо провокация към Кошлуков и към неговия ментор. Нима не са забелязали яростната война, която вестниците на медийния империалист водят с „Да, България“? И други провокации правят, като например с повтарянето на темата за свободата на словото. Направили, моля ви се, 20-минутен дискусионен панел \"Бялата книга за свободата на словото”, в който нито веднъж не напсували Прокопиев, Донев и Дончев. И, мисля, че не е нужно да съм чак Лещански, за да кажа, че на тия момчета и момичета едва сега им почват ядовете.Колеги, елате на брега на Перловската река, да направим един хепънинг бе! Като сме повече, може Господ да чуе молбата ни.", "date": "2018.01.22", "title": "Из делниците на един луд (15-19 януари)"}
{"url": "https://offnews.bg/politika/babish-kak-mozhe-gartcia-da-e-v-shengen-a-balgaria-i-rumania-ne-673355.html", "text": "Чешкият премиер Андрей Бабиш изрази недоумение защо страна като като Гърция е в Шенген, докато България, Румъния и Хърватия не са. Бабиш изрази мнението си по време на съвместна пресконференция с премиера Бойко Борисов. Чешкият премиер подчерта, че с водената политика страната ни е заслужила да е част от Шенгенското пространство, съобщи БТА. Андрей Бабиш заяви, че с премиера Борисов са разговаряли по темите, които са от общ интерес в Европа. Той се радва, че в момента именно България е председател на ЕС, защото пред Европа стоят за разрешаване много важни и фундаментални теми. По думите му по тези теми България и Чехия имат много общи възгледи.Бабиш бе категоричен, че Дъблинското споразумение не работи ефективно, особено в частта за квотите за разпределението на бежанците. Андрей Бабиш Той изрази възмущението си, че това споразумение е било взето на ниво министри на вътрешни работи, затова се надява още по време на българското председателство на ЕС да започне промяната на споразумението.По време на разговорите двамата премиери са разговаряли и за кохезионните фондове, като според Бабиш страните членки трябва да имат повече влияние върху тях.Борисов се съгласи, че Дъблинското споразумение не работи ефективно. Според него трябва да се намери компромисен вариант, като той настоява бежанците да преминават границите в ЕС само чрез официалните ГКПП-та.Освен това Борисов призова да се работи с дипломатични средства за подпомагане на мирния процес в страните, откъдето идват бежанците, което ще спомогне за тяхното завръщане.Премиерът предложи още да се създадат центрове по сигурност за бежанците, които да бъдат изнесени извън ЕС. Той настоя още за удължаване на споразумението с Турция, тъй като нормализирането на отношенията със страната ще гарантира по-сигурно участие на южната съседка в НАТО.Двамата премиери обърнаха внимание и на предстоящия Голям съвет за единен стандарт на храните, който ще се проведе през април в София. Бабиш и Борисов се обединиха около мнението, че това е много важна тема, на която трябва да се обърне особено внимание.", "date": "2018.01.22", "title": "Бабиш: Как може Гърция да е в Шенген, а България и Румъния - не"}
{"url": "https://offnews.bg/obshtestvo/gripna-vakantcia-v-142-uchilishta-673358.html", "text": "Поради висока заболеваемост в 142 училища в страната днес няма учебни занятия.В 116 училища в област Пазарджик е преустановен учебният процес от 19 до 23 януари 2018 г. поради обявената грипна епидемия.В 17 училища в община Благоевград няма да се учи от 22 до 24 януари поради висока заболеваемост на учениците.В 3 училища в област Враца също няма учебни занятия - СУ „Васил Воденичарски“ – с. Хайредин, на 22 януари, в Обединено училище „Св. Св. Кирил и Методий“, с. Краводер, от 19 до 24 януари, и в ОУ „Св. Св. Кирил и Методий“ – с. Малорад, поради непредвиден ремонт на отоплителната инсталация няма да се учи на 22 януари.Поради висока заболеваемост няма да се учи от 22 до 24 януари и в ПГСС “Св. Георги Победоносец“, гр Суворово, област Варна.От 22 до 24 януари няма да учат и четири училища в Пловдивска област – ОУ „Св. Св. Кирил и Методий - с. Стрелци, НУ „Св. Св. Кирил и Методий“- с. Борец, СУ „Христо Смирненски“- гр. Брезово, и ПГ „Зл. Бояджиев“- гр. Брезово.До 24 януари продължава и грипната ваканция за СУ „Васил Левски“ – гр. Опака, обл. Търговище.", "date": "2018.01.22", "title": "Грипна ваканция в 142 училища"}
{"url": "https://offnews.bg/zimni/biorndalen-se-izvini-na-fenovete-673339.html", "text": "Легендата в биатлона Оле Ейнар Бьорндален се извини на феновете, че няма да може да ги зарадва с участие на седма поред олимпиада.43-годишният норвежец не успя да покрие квалификационната норма за класиране в Пьонгчанг и може да отиде в Корея единствено в ролята на придружител на съпругата си Дария Домрачова.\"Нямам шансове да отида на олимпиадата. Не си заслужих това право. Целта ми беше да бъда в най-добра форма именно по време на Игрите, но си давах и сметка, че може и да не се класирам. Преживявам голямо изпитание, но животът продължава.Не спирам да тренирам всеки ден, това ми повишава мотивацията и настроението. Това поне никой не може да ми отнеме\", коментира Бьорндален.Осемкратният олимпийски и 20-кратен световен шампион не е пропускал зимна олимпиада от Лилехамер 1994 насам.", "date": "2018.01.22", "title": "Бьорндален се извини на феновете"}
{"url": "https://offnews.bg/politika/aktciznata-sistema-bila-uiazvima-operatori-si-obshtuvali-prez-neia-s-673338.html", "text": "От ДАНС констатирали поредица от слабости в Българската акцизна централизирана информационна система (БАЦИС), сред които достъп с една и съща парола, липса на лог файлове за одит, неподдържана операционна система Windows XP, както и приложения за общуване Скайп и ICQ.Това каза председателят на ДАНС Димитър Георгиев, който взе участие в извънредно заседание на комисиите по финанси и вътрешна сигурност. На него бяха разгледани констатациите на службите за слабости в системата, която следи входовете и изходите на данъчните складове в страната.Според Георгиев от ДАНС направили препоръки за отстраняване на слабостите. Председателят на вътрешната комисия Цветан Цветанов помоли Георгиев да коментира мотивите за вот на недоверие, които са внесли от левицата, в които се посочва, че е имало покровителство от най-високо политическо ниво за манипулиране на системата. Същото Цветанов помоли да направи и главният прокурор Сотир Цацаров.Това предизвика остра реакция от страна на левицата, които обвиниха Цветанов за това, че прави внушения. Димитър Георгиев все пак обясни, че не е констатирана намеса и покровителство на най-високо политическо ниво за функциониране на системата и за използването ѝ. Главният прокурор пък се позова на постановление за прекратяване на разследването по случая, с което прокуратурата не е констатирала престъпления като безстопанственост и длъжностно престъпление. Според прокуратурата са констатирани слабости, от които обаче не може да се направи заключението дали в БАЦИС е имало нерегламентирано проникване. Според прокуратурата системата на \"национално ниво може лесно да бъде дестабилизирана\".В резултат от Министерския съвет и Министерството на финансите изпратили доклади, с които посочили, че слабостите се отстраняват. ", "date": "2018.01.22", "title": "Акцизната система била уязвима - оператори си общували през нея със Скайп и ICQ"}
{"url": "https://offnews.bg/sviat/paralizata-na-federalnoto-pravitelstvo-zasegna-i-posolstvoto-na-sasht-673361.html", "text": "Посолството на САЩ в България съобщи, че спира да обновява информацията в своите уеб страница и Фейсбук профил. До това се стигна след като администрацията на , тъй като държавният бюджет не бе одобрен от Сената по-рано тази седмица. ", "date": "2018.01.22", "title": "Парализата на федералното правителство засегна и посолството на САЩ у нас"}
{"url": "https://offnews.bg/112/mvr-otkri-sluchajno-dvama-banditi-vzrivili-bankomata-v-sapareva-bania-673343.html", "text": "Още двама души са задържани във връзка с обира на  в началото на ноември миналата година. За престъплението засега има само един задържан, който е и обвиняем - това е Господин Динев, който според прокуратурата е помогнал на истинските извършители на обира. Останалите съучастници в обира бяха издирвани при мащабна полицейска операция, в която се включи и хеликоптер. Тогава се появиха предположения, че бандитите са избягали в чужбина.Късно снощи още двама от тях са задържани при случайна проверка на МВР на пътя. Това са 40-годишният Красимир Йорданов – Джонката, собственик на заведение в Перник, и 35-годишният Кирил Микев - Свещичката. Двамата са обявени за издирване миналата година.Двамата попаднали на полицейски патрул снощи, когато за проверка бил спрян лек автомобил Фолксваген „Голф“. Колата се движела от пернишкия кв. „Църква“ посока с. Студена.След като полицаите подали сигнал на шофьора, колата спряла на около 150 метра от тях. Двама мъже изскочили от колата и побегнали - прескачали огради, бягали през дворове. Преследването продължило около час, когато единият бил задържан на улицата, а другият – заграден докато опитвал да се покрие във водите на р. Струма, съобщават от МВР.Двамата са задържани за 24 часа, а от прокуратурата съобщиха, че арестът им е удължен на 72 часа с прокурорско постановление.По-късно стана ясно, че срещу задържаните са повдигнати за това, че 9 ноември 2017 г., около 03:20 ч., в гр. Сапарева баня, от офис на банка ДСК ЕАД на ул. „Княз Борис I“ са откраднали 8700 лв., като намерението им било да отмъкнат цялата сума в банкомата - 34 800 лева, но не успели заради появата на полицейски патрул от Сапарева баня. За извършване на кражбата била разрушена преграда, взривена е вратата на АТМ-устройство, като са използвани леки автомобили марки „БМВ Х5“ и „Фолксваген Кадди“.За това престъпление законът предвижда наказание „лишаване от свобода“ от три до петнадесет години.", "date": "2018.01.22", "title": "МВР откри случайно двама бандити, взривили банкомата в Сапарева баня"}
{"url": "https://offnews.bg/kultura/posledni-podrobnosti-predi-kontcerta-na-kreator-i-vader-v-sofia-673347.html", "text": "Kreator, Vader и Dagoba ще забият в столичния клуб Mixtape 5 тази сряда, 24 януари. Организаторите от BGTSC публикуваха информация за отварянето на вратите и поредността на бандите.Вечерта ще протече при следната програма:18:30 часа – Врати/начало19:15 часа – Dagoba20:15 часа – Vader21:30 часа – KREATOR23:00 часа – очакван край.От BGTSC припомнят, че общата цел е по време на събитието да няма инциденти, а само положителни емоции! За това е необходимо всички посетители на концерта да спазват неговите правила.БИЛЕТИ:Билетът е ценен. Пазете го и не го давайте на никой друг освен на оторизирания персонал на входа. Изгубен или повреден билет не се възстановява. Билетът и акредитациите не дават достъп до сервизните площи и служебните помещения.НЕПЪЛНОЛЕТНИ И ДЕЦА:Едно лице може да придружава максимум двама непълнолетни или деца. Правилата на клуба за достъп на . Билетите са в продажба в мрежата на Евентим, а някои от местата на които можете да ги намерите са магазините на Бензиностанции OMV, Technopolis, Български пощи, Orange, Usit Colours, магазин Яко, магазини На Тъмно, Office 1 Superstore, билетен център НДК, Дворец на културата и спорта – Варна, Пловдив – билетна каса пред общината.", "date": "2018.01.22", "title": "Последни подробности преди концерта на Kreator и Vader в София"}
{"url": "https://offnews.bg/obshtestvo/sinodat-prizova-deputatite-da-ne-glasuvat-istanbulskata-konventcia-673342.html", "text": "Светият синод на БПЦ призова депутатите да не ратифицират Истанбулската конвенция. Това става ясно от съобщение на Синода към българското общество и властта. В текста се казва: Мили сънародници,Скъпи в Господа чеда на светата ни Българска православна църква,Уважаеми представители на държавната власт,Повод за обръщението ни към Вас е „Конвенцията на Съвета на Европа за предотвратяване и борба с насилието срещу жените и домашното насилие“, известна като Истанбулска конвенция.Истанбулската конвенция поражда тревога за бъдещето на европейската християнска цивилизация, защото тя съдържа ново разбиране за човека - човекът като самовластен господар, човекът без Бога, който следва своите желания и страсти до такава степен, че може да самоопредели дори и пола си.Това разбиране отваря широко вратите към морален разпад, който неизбежно води до психофизическото унищожение на човека - до „втората смърт”, която е духовната смърт. То е диаметрално противоположно на нашата вяра, в центъра на която е Богочовекът Христос! Той ни учи,че смисълът на живота на Христовия човек е в спасението във и чрез любовта към Бога и ближния! Затова няма здравомислещ Христов човек, който да не одобрява борбата срещу насилието въобще, още повече срещу насилието над жени!Истанбулската конвенция надхвърля правната регламентация на този въпрос, тъй като води до промяна в светогледа ни.Заложените в Конвенцията идеи за общуване между половете, за отношение към религия, традиции, обичаи, образование и др., противостоят на изконните разбирания на българския народ за вяра, народност, нравственост, чест, достойнство, възпитание, семейство.Нашият народ повече от хилядолетие е живял с един стремеж - да въплъти в себе си евангелските правда, любов, святост, да стане „свят народ”, „Божий народ” /1 Петр. 2:9-10; 1:15-16/, който и чрез своята история проповядва божествените ценности и добродетели.Макар и юридически акт, Конвенцията има и духовни измерения - тя е средство, което насажда чужда за нас ценностна система, за да позволи обществото да бъде управлявано по нов модел, съответен на интересите на малка част от него.В официалния текст на Конвенцията на английски език – навсякъде, където се говори за „социален пол”, се използва терминът „джендър”. В този текст понятието “джендър” (gender, genre) е категорично разграничено от понятието “пол” (sex) като ново, различно понятие, непознато на българския правен ред и несъществуващо в лексиката на българския език.Затова и нов превод няма да промени смисъла и духа на Конвенцията, в която чрез употребата на понятието „джендър“ и производните му се преследват цели, различни от прокламираните - за защита на жените от насилие.Тези понятия се използват с цел превръщането в държавни политики на една идеология, която отрича, че човекът съществува като мъж или жена и тя се утвърждава чрез нов изкуствен език, който намираме в Конвенцията, и който е чужд и непознат за нашата народопсихология, култура, традиции и православно Предание.Според тази идеология билогичният пол на човека като мъж или жена няма значение за неговата идентичност, а представя „диктатурата на природата” над свободното самоопределяне на човека, диктатура, от която човек трябва да се освободи.Тази идеология, която при ратификация на Конвенцията се превръща в правов ред, задължителен за българските граждани, отрича основна библейска истина: „И сътвори Бог човека по Свой образ, по Божий образ го сътвори; мъж и жена ги сътвори.“(Битие 1:27) .За Светия Синод, като изразител на българските източноправославни християни, борбата срещу насилието над жени и домашното насилие е пряко свързана с евангелските добродетели, първа и най- голяма от които е любовта към Бога и към хората.Регламентите на Конвенцията, свързани с въвеждането на обучение за нестереотипните роли на пола „в официалните учебни програми и на всички образователни равнища” са насочени срещу установения от Бога брачен съюз между мъжа и жената - домашната Църква, в която любовта се изразява и служи за спасението на човека.Според „Всеобщата декларация за правата на човека“: „Семейството е естествена и основна клетка на обществото и има право на закрила от обществото и от държавата.”Нравствен ориентир за съхраняването му е верността и доверието между съпрузите във всичките им измерения. Без тях то ще се разпадне, а създаденото поколение ще остане лишено от любов, грижа и възпитание.Последствията от отричане на библейските истини са трагични и ние сме свидетели на тях в много общества, в които „джендър” идеологията отдавна е държавна политика.Призоваваме Народното събрание да не ратифицира Истанбулската конвенция, в която се въвеждат понятия, противоречащи на нашата православна вяра, национални традиции и правна система!Призоваваме българският народ да отстоява вярата си, която го е съхранила във всички исторически изпитания!Свещен отечески дълг на Св. Синод на Българската православна църква – Българска Патриаршия е да припомни на Божия народ думите на Св. Библия: „Горко на ония, които злото наричат добро, и доброто – зло, тъмнината считат за светлина, и светлината – за тъмнина, горчивото считат за сладко, и сладкото – за горчиво!“ (Ис. 5:20).", "date": "2018.01.22", "title": "Синодът призова депутатите да не гласуват Истанбулската конвенция"}
{"url": "https://offnews.bg/medii/istoria-na-falshivite-novini-ot-malak-grad-v-makedonia-do-izkazvaniat-673328.html", "text": "Почти не минава ден без да чуем термина \"фалшиви новини\". За рекордно кратко време феноменът от социалните медии започна да влиза все по-често в изказванията на световните лидери, а в сферата на публичната комуникация вече е просто клише. Как започва всичко?В средата на 2016 г. редакторът на Buzzfeed Крег Силвърман забелязва забавен поток от напълно измислени истории, които идват от един малък източноевропейски град. \"Накрая намерихме група от новинарски сайтове, всички регистрирани в гр. Велес в Македония\", разказва той. Малко преди изборите за президент в САЩ те виждат, че има най-малко 140 уебсайта за фалшиви новини, които също така оперират във Фейсбук и останалите социални мрежи. Младите хора във Велес може и да нямат особен интерес към американската политика, но заради парите, които трябва да бъдат направени от реклами чрез социалните мрежи, те превръщат във фантастика всяко голямо политическо събитие. Президентските избори в САЩ и по-конкретно Доналд Тръмп са много гореща тема в социалните мрежи.Така започват да излизат заглавия като \"Папа Франциск шокира света, подкрепя Доналд Тръмп за президент\" и \"Агент на ФБР, заподозрян в изтичането на имейли, свързани с кампанията на Хилъри, намерен мъртъв при явно самоубийство\".С тези заглавия започна животът на фразата \"фалшиви новини\".Дезинформацията, лъжите и измамата ги е имало винаги. Но това, което Силвърман разкрива, са уникални алгоритми за социални медии, рекламни системи и хора, готови да напишат всичко, за да изкарат лесни пари. След изборите в САЩ Би Би Си започва да изследва про-Тръмп групите в социалните мрежи. По-голямата част от съдържанието им изглежда традиционно - хора, които го подкрепят, и опоненти. Наблюдават се и дълги истории, възхваляващи президентът на САЩ като безстрашен лидер, силно решен да депортира нелегалните мигранти, определян като \"олицетворението на историята на успеха в Америка\". Очевидно не те влияят върху избора на гражданите. И така експертите, които се опитват да анализират шокиращия успех на Тръмп, хвърлят фокуса си върху фалшивите новини като едно възможно обяснение. С времето дори самият Тръмп дори обяви \"Награди за фалшиви новини\" за репортери, които са направили грешки или лоши прогнози. Но да се каже, че той е първият политик, който използва този термин, ще бъде \"фалшива новина\". Всъщност първа е Хилъри Клинтън, която изпреварва бизнесмена-президент с цял месец. Оттогава фразата се използва повече или по-малко (и непрекъснато от Тръмп) от почти всички световни лидери, както и от безброй политически дейци, журналисти и обикновени хора.По данни на Google има 5 млн. търсения за резултати в секция новини по ключови думи \"фалшиви новини\". А за тази година фразата е била използвана около 2 млн. пъти в Туитър. ", "date": "2018.01.22", "title": "История на фалшивите новини: От малък град в Македония до изказванията на световните лидери"}
{"url": "https://offnews.bg/sviat/npo-obvini-sirijskite-vojski-za-nova-ataka-s-hlor-673345.html", "text": "Неправителствената организация \"Бели каски\", която участва в спасителни операции в Сирия, обвини сирийските правителствени сили, че са използвали днес хлор при бомбардировка на контролиран от бунтовниците анклав източно от Дамаск, предаде Ройтерс, цитирана от БТА.При атаката в град Дума в анклава Източна Гута край Дамаск са пострадали най-малко 13 души.Симптомите, наблюдавани при тях, в това число задушаване, са като при излагане на действието на хлор. Пострадалите казват, че усетили миризма на хлор по време на атаката.В град Дума и в анклава Източна Гута почти 400 000 души са под обсада на сирийските правителствени сили и на свързаните с тях милиции от 2013 г. Източна Гута е последната позиция под контрола на бунтовниците близо до Дамаск.Неправителствената организация Сирийски център за наблюдение на правата на човека каза, че силите на режима са използвали газ и при ракетна атака миналата седмица срещу анклава Източна Гута.", "date": "2018.01.22", "title": "НПО обвини сирийските войски за нова атака с хлор"}
{"url": "https://offnews.bg/obshtestvo/ndk-blokiran-dnes-zatvariat-i-ulitci-v-rajona-673302.html", "text": "Достъпът до централната сграда на НДК ще бъде ограничен днес, поради събитие от календара на Българското председателство на Съвета на ЕС, което се провежда в Двореца. Затворени за посетителите до 15:00 часа ще бъдат Литературен клуб „Перото“ и Билетен център на НДК. Подобни ограничения ще бъдат в сила до юли 2018 г. за всички събития от клас „А“ и „С“ по време на Председателството.За улеснение на почитателите на културните събития НДК разкри целодневна билетна каса в кино „Люмиер Лидл“, която ще работи в дните, в които достъпът до централната сграда на Двореца ще бъде ограничен, съобщиха от НДК. До приключване на мероприятието се забранява престоят и паркирането на пътни превозни средства с изключение на автомобилите, превозващи участниците, на ул. „Доспат” между бул. „Витоша” и ул. „Баба Неделя”; на ул. „Баба Неделя” и на ул. „Д-р Христо Стамболски”.По преценка и необходимост на отдел „Пътна полиция” при СДВР от 07.00 часа до приключване на мероприятието се забранява влизането на пътни превозни средства с изключение на автомобилите, обслужващи мероприятията, в същия участък. Столичната дирекция на вътрешните работи осигурява охрана на мероприятието, постове за контрол и регулиране на движението, информираха от СО. ", "date": "2018.01.22", "title": "НДК блокиран днес, затварят и улици в района"}
{"url": "https://offnews.bg/sviat/gratckite-fermeri-blokirat-patishta-673311.html", "text": "Фермерите в Гърция ще блокират пътища днес. Те са недоволни от \"драстичното намаляване на доходите им\". Блокадите ще се осъществяват с трактори. Фермерите настояват с данъци да бъдат облагани само реалните им доходи, необлагаемият за тях минимум да е 12 хиляди евро, да се премахне осигуряването и да се намали възрастовата граница за пенсиониране на 60 години за мъжете и 55 години за жените. Земеделските производители искат още гарантирани цени за тяхната продукция, безплатно здравеопазване, достойни пенсии, премахване на единния имотен данък и създаване на държавен фонд, който да поема на сто процента обезщетенията им за щетите, нанесени от природните бедствия. ", "date": "2018.01.22", "title": "Гръцките фермери блокират пътища"}
{"url": "https://offnews.bg/112/gushterov-bil-vidimo-pian-otkazal-proba-za-alkohol-i-narkotitci-673312.html", "text": "Синът на милионера Добромир Гущеров - Християн, който бе арестуван след среднощен запой и сбиване в дискотека в събота, е бил видимо пиян и е отказал проба за алкохол и наркотици.Конфликтът тръгнал от централното столично чалга заведение \"Домби\", където младият Гущеров се забавлявал с авери. Компанията му се спречкала с друга и се стигнало до разправа. Тя се пренесла извън дискотеката, като двете групи се гонели с колите си. После спрели \"да се разберат\" и там били укротени от полицаи от 6-о РПУ.След акцията за 24 часа са били задържани общо 7 души, включително и милионерският син, който междувременно блъснал патрулен автомобил при маневра на заден.По неофициална информация Гущеров вече е освободен от полицейския арест, съобщи бТВ. Християн е една от любимите персони на жълтите издания. Женен е за фолк певицата Мария, известна и като Мара Отварачката. В момента те се развеждат, а Християн Гущеров започна връзка с плеймейтката Светлана Василева.", "date": "2018.01.22", "title": "Гущеров бил видимо пиян. Отказал проба за алкохол и наркотици"}
{"url": "https://offnews.bg/futbol/goniat-berbatov-ot-india-673348.html", "text": "Ръководството на индийския Керала Бластърс обмисля да освободи Димитър Бербатов, съобщава изданието \"Sportskeeda\", цитирано от bTV.Според местното издание от управата на клуба са насрочили за по-късно през седмицата среща с бившия играч на Манчестър Юнайтед, за да решат въпроса за бъдещето му в отбора.Керала започна сезона с големи очаквания, като в състава, освен Бербатов, бяха привлечени друг бивш футболист на \"червените дяволи\" Уес Браун, както и най-добрия реализатор в индийската Суперлига Иън Хюм, а за старши треньор бе назначен бившият асистент на Сър Алекс Фъргюсън в Манчестър Юнайтед Рене Мюленстийн.След слабо начало на кампанията Мюленстийн беше заменен с Дейвид Джеймс, но само с три победи в 12 мача Керала заема седмото място от десет отбора в лигата.Бербатов, който в момента е контузен, пък взе участие в едва шест срещи заради различни травми, в които не оправда високите очаквания, които имаше към него.Керала обмисля да прекрати договора на българина, за да може да привлече на негово място друга чуждестранна звезда през януарския трансферен прозорец.", "date": "2018.01.22", "title": "Гонят Бербатов от Индия?"}
{"url": "https://offnews.bg/analizi-i-komentari/bitkata-za-mladite-naj-nakraia-zapochna-673314.html", "text": "Както можеше да се очаква, през тази седмица БСП поиска отмяна на промените в програмата по история за 10 клас, които предвиждат да се изучава и комунистическият режим в страната. Засега искането е заявено в декларация, но социалистите едва ли ще се ограничат с нея, тъй като залогът е далеч по-голям от една дори не нова тема в учебното съдържане.Досега те успяваха да наложат собствената си оценка за комунизма у нас в резултат, на което превърнаха соцносталгията в масова нагласа, както показват и социологическите проучвания. Реабилитираха дори Тодор Живков, въпреки че сами го бяха изключили от партията си.Помагаше им битово-психологическото изкривяване на паметта, в чиято перспектива общите травми отстъпват пред личните радости и миналото от само себе си започва да изглежда по-добро от настоящето. Възползваха се, разбира се, и от разочарованията от прехода, както и от естественото нежелание на младите да се връщат назад и да бъдат съдници на родителите си. Така комунизмът се оказа, вместо историческо зло, време като всяко друго, в което животът на хората е текъл по обичайния си начин.Промените в учебната програма атакуват именно тази идилия на принудителната забрава. Те изваждат комунизма от персоналните спомени и преживявания, от човешките отношения, от самозащитните реакции и политическите употреби и го поверяват на историята като наука с легитимна методология и категориален апарат. Така това, че сме живели в безмилостен тоталитарен режим става въпрос не на мнелие и сблъсък на гледни точки, а на научно изведени обективни белези: еднопартийна система, срастване на партията и държавата, официална идеология, репресивни служби и пр.В публичната среда подобна интерпретация се блокираше от представители на нашата историография тип „Божидар Димитров” с наследени зависимости от бившето общество, включително и от ДС. Те работят за приемственост между комунизма и посткомунизма и се опитват да запазят просъветската ни ориентация като я представят за русофилия. Не напразно основното оплакване в декларацията на БСП е: откъде са се намерили някакви други историци, готови да се противопоставят на тази инерция в отношението към комунизма, която по замисъла си трябваше да владее всяко следващо поколение.Краткостта на визитата на Меркел сякаш придаде допълнителна значимост на всичко, което тя каза тук. Подтикна коментаторите да търсят в думите й послания, насочени към общото ни бъдеще. И едно от тях, разбира се, беше подкрепата за ролята, която България иска да изиграе за интегрирането на Западните Балкани към ЕС. Да използваме европредседателството си, за да им предадем собствения си опит.В какво обаче се състои той? Във влизане в съюза, въпреки непълното покриване на критериите му. В способността да го убедиш, че си по-голям проблем за него, когато си извън, отколкото ако те приеме, без да си готов.А ситуацията в Западните Балкани е такава, че те могат да разчитат именно на този интеграционен модел, в който София е безспорен лидер.Когато и да влезеш в ЕС, е изключителна културна и икономическа привилегия. От друга страна обаче видяхме с очите си, че ако преди това не си преодолял слабостите си, след това те се превръщат в статукво, което е много по-трудно да преодолееш. Казано на правен език, узаконил си беззаконието.", "date": "2018.01.22", "title": "Битката за младите най-накрая започна"}
{"url": "https://offnews.bg/112/mladezhi-zakasali-v-prespite-tazi-nosht-spasiavat-gi-673313.html", "text": "Група младежи закъсали в преспите тази нощ. Осем момчета и едно момиче тръгнали в затворения път между Бузлуджа и Шипка в 4 часа сутринта. Заради бурния вятър посетителите на хижа \"Теменуга\" край връх Шипка ще бъдат спасени от пожарникари със тежка техника. Хижата се намира на 2 километра югоизточно от връх Шипка.Не са бедстващи, но това е безотговорно отношение, заяви инж. Михаил Рашков - директор на дирекция \"Поддръжка на пътната инфраструктура\" в АПИ, по БНТ.В 6:30 сутринта пуснахме движението, което беше ограничено по АМ \"Тракия\" в софийския участък, информира още той.През нощта е било ограничено движението между Мездра и Ботевград, но и там вече е освободено. Като цяло няма проблеми по пътищата, каза още Рашков. Силният вятър е предпоставка за снегонавявания, предупреждават от АПИ. Всички областни пътни управления и снегопочистващите фирми работят на 24-часов режим.", "date": "2018.01.22", "title": "Младежи закъсали в преспите тази нощ, спасяват ги"}
{"url": "https://offnews.bg/medii/protest-pred-bnt-iska-ostavka-na-koshlukov-673316.html", "text": "За днес от 11,30 часа пред БНТ на столичната ул. \"Сан Стефано\" е насрочен протест с искане на оставка на програмния директор на обществената телевизия Емил Кошлуков.До скандала се стигна след като новият началник дал ултиматум на предаването \"Денят започва с култура\" да вдигне рейтинга си в срок от две седмици или екипът ще бъде сменен.В защита на предаването и екипа му се  а в социалните мрежи бе организиран протеста срещу Кошлуков, който се изявява и като тв водещ на предаването \"Още от деня\" след като Аделина Радева напусна БНТ в посока сутрешния блок на Нова телевизия.Ето и призива за протеста във фейсбук:", "date": "2018.01.22", "title": "Протест пред БНТ иска оставка на Кошлуков"}
{"url": "https://offnews.bg/medii/deniat-zapochva-s-kultura-s-protest-sreshtu-shefa-si-v-efir-673319.html", "text": "Сутрешното предаване на БНТ \"Денят започва с култура\" излезе с остра позиция в ефир след . Преди ден стана ясно, че Кошлуков е поискал предаването да удвои рейтинга си в кратък срок, в противен случай ще се наложат промени.Изразената от водещите Анна Ангелова и Димитър Стоянович позиция бе прочетена наживо по БНТ1 тази сутрин. Това е първият изразен в ефира на БНТ протест срещу ръководството за последните почти 3 десетилетия.Екипът изразява несъгласие с ултиматума за вдигане на рейтинга, като посочва, че предаването на културна тематика и е образоващи, възпитаващо общочовешки ценности, затова гледаемостта му не е в този диапазон.\"Не защитаваме интересите на нито една партия - каним гостите си не заради партийното им членство, а в качеството им на експерти\", пише още в позицията.\"Оценяваме декларираната пълна свобода на теми и събеседници от страна на генералния директор на БНТ - Константин Каменаров\", допълниха водещите, като подчертаха, че конфликтът не е междуличностен, а принципен.Колкото до коментара на Емил Кошлуков, че кара хора от телевизията да работят повече, отколкото са свикнали (той не посочи конкретни имена - б.р.), водещите отговориха, че това показва неразбиране на спецификата на работата им и казаха, че всеки ден произвеждат 100 минути програма.", "date": "2018.01.22", "title": "'Денят започва с култура' с протест срещу шефа си в ефир"}
{"url": "https://offnews.bg/litca/ot-parvo-litce-kak-prezidentat-na-gambia-me-prinudi-da-se-lekuvam-ot-673326.html", "text": "Бившият лидер на Гамбия Яхия Джаме, който напусна страната след две десетилетия на власт, е обвиняван за много престъпления, но едно от най-странните е, че е принудил хиляди хора с ХИВ да се лекуват със създадено от него лекарство от билки. След употребата на отварата има загинали, но техният брой е неизвестен, пише Колин Фрийман в репортаж за Би Би Си. Ламин Цейсей е първият човек в Гамбия, обявил публично, че е ХИВ-позитивен. Това се случва през 2000 г., когато невежеството относно опасния ХИВ вирус все още е силно разпространено в Африка, а ХИВ-позитивните хора трябва да се справят със стигмата и предразсъдъците.На Световния ден на СПИН Цейсей събрал кураж да обяви публично, че е ХИВ-позитивен, и се включил в шествие, организирано от благотворителна организация, свързана с ХИВ и СПИН. С това той спечели уважението на хиляди здравни активисти по света. Но няколко години по-късно това е станало причина да привлече вниманието и на президента Яхия Джаме.В началото на 2007 г. Джаме обявява, че е създал чудотворен лек за вируса, което включва билкова отвара и духовни лечебни техники. Освен това, по думите му, лечението действало само в понеделник и в четвъртък.Естествено, действията му са обявени за опасно шарлатанство от здравните специалисти по света. В Гамбия обаче да кажеш на президента, че говори глупости, може да те вкара до затвора. Така че, когато в организацията на Цейсей пристига покана за 10 доброволци да станат първите опитни свинчета в 6-месечната лечебна програма на президента, той решава, че това е покана, която не може да откаже. \"Мислех да изпратя други хора, но се опасявах, че ако не отида аз, ще ми докара неприятности. Освен това си помислих: \"Защо не? Няма да навреди\", казва Цейсей. Оказва се, че Цейсей греши. Когато пристига в импровизираната клиника на президента в парламента, му обясняват правилата. Без пушене, без пиене на чай или кафе. Без секс. И най-важното - без приемане на лекарства от традиционната медицина, включително предписаните му антивирусни препарати. Нямало връщане назад. Въоръжената охрана на Джаме пази вратите на клиниката и в следващите шест месеца никой няма право да влиза или излиза без разрешение. Лечението започва. Всяка сутрин президентът маже пациентите със зелена паста, докато пее молитви от Корана. Два пъти на ден пациентите пият жълта билкова отвара. Джаме отказва да назове какво има в нея, макар да му казват, че ако наистина е открил лекарство за ХИВ, Гамбия моментално ще стане богата. Отварата докарва на Цейсей непрестанна диария. Освен това се заразява с туберкулоза и в крайна сметка състоянието му става толкова тежко, че се налага да бъде откаран в обикновена болница. Тестове показват, че вирусният му товар се е влошил, и веднага започва да приема отново антивирусни препарати. Цейсей обаче е сред късметлиите. По думите му съпругата му, която е също ХИВ-позитивна, умира в рамките на билковата програма, както и повечето пациенти. \"Като старша фигура в ХИВ-групата постоянно ходех на погребения\", казва той. Президентът Джаме обаче рисува друга картина. Той принуждава пациенти да се появят по държавната телевизия, за да декларират успеха на програмата. Сред тях е Оусман Соуе, който е получил медицинско образование от британския университет в Лийдс. Надявайки се да даде на програмата някаква академична стойност, Джаме назначава Соуе за свой говорител, за да се опита да отхвърли съмненията на чуждестранните журналисти.Соуе казва на репортер на Би Би Си, че на 100% е уверен в лечението. Реално обаче след спирането на антивирусните препарати той бил толкова слаб, че едва можел да се изкачва по стълби. \"Като образован човек, знаех, че всичко това са глупости. Но не можех да кажа нищо против това, въпреки че умираха хора\", казва Соуе по-късно.Соуе в момента работи в американска организация, която настоява на Джаме да бъдат повдигнати обвинения заради програмата. Според организацията това е вероятно едно от най-големите нарушения на човешки права, извършени от режима на Джаме. Нещо повече, за разлика от тайните му затвори и камерите за мъчения, това се извършва пред очите на света. Смята се, че около 9000 души стават част от програмата, макар че Джаме засекретява всички документи и няма яснота колко от тях са починали. Едно е сигурно обаче - единственото \"чудо\", свързано с неговото лекарство е, че има оцелели. ", "date": "2018.01.22", "title": "От първо лице: Как президентът на Гамбия ме принуди да се лекувам от ХИВ с билки"}
{"url": "https://offnews.bg/112/tramvaj-i-bus-se-udariha-ima-postradali-673318.html", "text": "Микробус и трамвай са се ударили в София. Инцидентът е станал около 07.30 часа на кръстовището на булевардите „Никола Петков“ и „ Цар Борис Трети“. По първоначални данни девет души са пострадалите, съобщиха от МВР. Двама от пострадалите са мъже на 40 г. и 49 г. и са откарани във ВМА за преглед, съобщиха от пресцентъра на лечебното заведение. Останалите 7 души са в \"Пирогов\" и също се преглеждат.Движението в района на кръстовището временно е затруднено и се регулира от полицейски патрул. Заради инцидента временно е ограничено движението по трамвайни линии 5,4 и 11. Трамваите от посочените линии ще въртят на бул. „Братя Бъкстон“ и бул. „Цар Борис III”. Във връзка със затрудненото придвижване на трамваите се удължават автобусни линия 58 и 59, които ще се движат до „Овча купел“.Освен удължените автобусни линии, по трасетата на трамваите ще бъдат насочени допълнителни автобуси.", "date": "2018.01.22", "title": "Трамвай и бус се удариха, има пострадали"}
{"url": "https://offnews.bg/futbol/pusnaha-krav-na-ronaldo-portugaletcat-si-napravi-selfi-673349.html", "text": "Нападателят на Реал Мадрид Кристиано Роналдо преживя кошмарни мигове по време на мача от 20-ия кръг на Примера димисион срещу Депортиво Ла Коруня.Португалецът получи удар в главата от крака на футболист на съперника в края на срещата, спечелена от \"белия балет\" със 7:1.В резултат на удара Роналдо получи аркада, а лицето му се обля в кръв. Лекарският екип на Реал изведе Кристиано от терена, за да му окаже първа помощ, а при излизането си португалецът направи нещо, което изуми феновете.Той поиска телефона на лекаря, за да си снима лицето и да види пораженията. Гледката никак не му хареса и на лицето му се изписа, че е разстроен.", "date": "2018.01.22", "title": "Пуснаха кръв на Роналдо, португалецът си направи селфи"}
{"url": "https://offnews.bg/kultura/voenniat-muzej-pravi-izlozhba-s-dareni-relikvi-673323.html", "text": "Националният военноисторически музей в София ще открие изложбата „Памет за бъдещето“, която представя част от даренията, получени от музея през изминалата година. Експозицията ще бъде открита на 25 януари в 16 ч.Тя е жест на признателност към всички, благодарение на които сглобяваме разказа за нашето минало, казват от музея.Изложбата включва част от 1594-те дарени реликви на емблематични за българската история личности, получени от техни наследници, както и техника и снаряжение, дарени от военните формирования в страната. Сред тях са кортик и отличия на единствения командир на дивизия от Българската армия, загинал по време на Втората световна война – генерал-лейтенант Боньо Пиронков, албум на 53-ти Орловски випуск на Военното на Н.В. Училище (1931 – 1934), както и генералска шпага и отличия на генерал-майор Иван Хубенов. Колекцията от хладно оръжие на музея е допълнена и от еспадрон (тренировъчна сабя) на един от изтъкнатите военни юристи в междувоенния период и председател на Софийския военен съд от 1942 г. – полк. Иван Добрев. Любителите на авиацията ще имат възможност да видят съвременен летателен костюм на генерал Константин Попов, използван по време на службата му в авиобаза Граф Игнатиево, и други интересни експонати.В знак на благодарност към дарителите всеки един от тях ще получи грамота за дарение и билет за целогодишен безплатен достъп до Националния военноисторически музей и неговите филиали.", "date": "2018.01.22", "title": "Военният музей прави изложба с дарени реликви"}
{"url": "https://offnews.bg/obshtestvo/zashtitnitcite-na-banko-iskat-sreshta-s-borisov-673324.html", "text": "15 неправителствени организации, сред които и \"Бъдеще за община Банско\", разпространиха отворено писмо до премиера Бойко Борисов. Те искат лична среща с него. В писмото организациите критикуват властта, че пренебрегва тяхната гледна точка. В текста им се казва: Уважаеми г-н Борисов,Ние сме представители на неправителствени организации, чиито над 6000 симпатизанти на шествие в София подкрепиха решението на МС от 28.12.2017 година. Като организации на големи регионални и бизнес групи очакваме да бъдем включени в диалога с правителството по теми, които пряко засягат нашите региони и бъдещото им икономическо развитие. До този момент обаче, оставаме с впечатлението, че нашата гледна точка се пренебрегва, а представители на изпълнителната власт се договарят с други НПО, които не са реално загрижени за равновесието между икономически растеж и природа и които са по-скоро политически субекти. .Научаваме , че в последните дни е имало активни, необявени публично контакти на високопоставени членове на Вашата администрация с неправителствени организации, афиширащи се като зелени. Били са обсъждани идеи за налагане на нови, допълнителни рестрикции за развитието на зимния туризъм в България и в частност - на туристическа и ски зона „Банско“. За никого вече не е тайна, че през последните години неправителственият сектор, гражданското общество и екологичната сфера бяха монополизирани от тесен кръг организации с политически и партийни амбиции, а изпълнителната власт води диалог приоритетно, а понякога единствено с тях.Намираме тази комуникация само с няколко организации за непрозрачна и будеща съмнения за нерегламентирани връзки на високопоставени чиновници в Министерски съвет. В последните месеци браншови, работодателски организации и съюзи от всички области алармират за засиления и все по-агресивен екологичен рекет. Той ще се отрази пагубно на българската икономика и ще доведе до тежки, негативни последици. Пример за това е резкият спад на чуждестранни инвестиции в последните месеци и блокирането на цели сектори от икономиката, включително изграждането на инфраструктурни обекти от национално и общинско значение. Проблемът е налице и затова сме убедени, че е необходимо да чуете и нашата гледна точка. Настояваме за лична среща с Вас в близките дни, защото единствено при равнопоставен, открит и честен диалог, може да се вземат верни и балансирани решения. Регионите и бизнесът имат огромна нужда от решения, които да дадат възможност за нов, по-голям икономически ръст и увеличение на доходите на хората от цялата страна, включително и от изостаналите планински региони.1.Сдружение „Бъдеще за община Банско“2.Български ловно-рибарски съюз.3.Българска асоциация на пострадалите при катастрофи 4.НГК „Природата за хората и регионите“ 5.Федерация на потребителите в България 6.ПК „Екогласност“ 7.Сдружение „Клъстър зелен транспорт“ 8.Българска асоциация за селски и екологичен туризъм  9.Сдружение „Клъстер уелнес БГ“ 10.Екологично сдружение „Марица 2004“ 11.Съюз „Интелигентна България“ 12.Балкански център за устойчивост и екоинженеринг 13.Сдружение „Зелена Кресна“. 14.Сдружение „Бъдеще за човека и природата в Кресненското дефиле“. 15.Българска асоциация на експертите и консултантите“", "date": "2018.01.22", "title": "Защитниците на Банко искат среща с Борисов"}
{"url": "https://offnews.bg/sviat/kim-chen-un-prati-v-iuzhna-koreia-pevitca-koiato-svetat-viarvashe-ch-673325.html", "text": "Севернокорейска певица, за която се твърдеше, че е разстреляна от режима още през 2013 година, изненадващо се появи жива и здрава начело на делегацията от Пхенян, която пристигна в Южна Корея.Присъствието ѝ в страната предизвика голям интерес в съседната на Северна Корея страна.За ръководителката на делегацията Хьон Сон Ул се твърдеше, че е . Преди 5 години медиите по целия свят съобщиха, че тя е била арестувана и разстреляна заедно с цялата си група, защото е предизвикала гнева на лидера.Анализатори сега изтъкват, че историята на певицата показва колко изкривена е понякога информацията, която достига до нас от Северна Корея.", "date": "2018.01.22", "title": "Ким Чен Ун прати в Южна Корея певица, която светът вярваше, че е екзекутирал"}
{"url": "https://offnews.bg/sviat/novi-pregovori-za-otblokirane-na-pravitelstvoto-na-sasht-673322.html", "text": "Стотици хиляди държавни служители няма да отидат на работа днес заради блокирането на правителството в САЩ.В 12 часа местно време ще продължат преговорите за финансирането на правителството. При гласуването за удължаване с един месец на финансирането на правителството републиканците не успяха да съберат необходимите им гласове. Републиканците имат 51 места в Сената и се нуждаят от гласове на демократи, за да съберат необходимите им 60 гласа. Демократите обаче отказаха да подкрепят мярката без отстъпки от републиканците и президента по въпроса за имиграционната политика.Основният спор е за съдбата на незаконните имигранти, влезли в САЩ като деца. Става въпрос за около 700 000 души.Републиканците пък се борят за повече пари за защитата на границата с Мексико, което включва и построяването на стена. Сега републиканците се надяват да удължат финансирането поне до 8 февруари. От Белия дом обявиха, че няма да подновят преговорите за имигрантите, докато не приключи кризата с блокирането на правителството. Очаква се кризата да не засегне основните услуги, но вероятно ще засегне популярни културни обекти. Тя вече се отрази на Статуята на свободата, която остана затворена за посетители в неделя. Губернаторът на Ню Йорк обаче обяви, че ще направи необходимото, за да отвори Статуята на свободата за посетители.Блокирането на правителството означава, че стотици хиляди държавни служители ще излязат принудително в неплатен отпуск, въпреки че невъзможността да продължат да работят не е по тяхна вина. Почти всички отдели на държавната администрация ще останат затворени. Възможни са забавяния за получаването на паспорт или на виза. Ще продължи да работи администрацията, свързана с националната сигурност, пощите, някои здравни служби, службите за помощ при бедствия, затворите и други. Последното подобно блокиране на правителството беше през 2013 г. и продължи 16 дни. Проблемът тогава беше несъгласие около финансирането на здравната реформа на Барак Обама, известна като Обамакеър.Тогава блокирането на правителството коства 2 млрд. долара и доведе до негативни последици за икономиката, напомнят световните агенции. ", "date": "2018.01.22", "title": "Нови преговори за отблокиране на правителството на САЩ"}
{"url": "https://offnews.bg/politika/dobrev-politika-ne-se-pravi-ot-kabinetite-strukturite-sa-naj-vazhni-673321.html", "text": "За мен е много важна обратната връзка, която получаваме от членовете ни при тези работни срещи, защото няма как да правим политика, лабораторно, от кабинетите. Това заяви заместник-председателят на БСП Кирил Добрев при срещите си с актива на партията в Бургас и Созопол. „Най-важното е да възстановим и вдъхнем доверие в структурите, защото без силни структури не можем да правим политика. И никой не може да оспори факта, че партията ни е оцеляла през всичките тези години на прехода, благодарение на своите структури”, категоричен бе Добрев. Зам.- председателят на партията каза, че реорганизацията вътре в БСП и обновлението на парламентарната група са дали живот на партията. Той допълни, че през тази година за БСП основни приоритети ще продължат да бъдат образованието, икономиката, здравеопазването и социалните дейности.Кирил Добрев добави, че като единствена алтернатива на ГЕРБ, БСП трябва да работи в посока връщане на доверието у хората. „За мен, като отговарящ за партийната дейност, е важно самочувствието и отношението към всеки един партиен член. Съдбата на всеки един партиен член е важна за нас, за да се почувстваме отново един отбор”, заяви зам.-председателят на левицата.Според Добрев вотът на недоверие е по всички политики на правителството и не е фиксиран върху определен министър или определено ведомство. „Корупцията започва от приемането на детето в детската ясла и свършва при плащане под масата за място в гробищата. По-лошото е, че хората приемат вече корупцията като нещо нормално - начин на съществуване и начин на функциониране на държавата”, коментира още той.Кирил Добрев добави още, че огромна част от българския бизнес споделя, че трябва да си плати, за да получи обществена поръчка. „Искам да развенчая и мита, че злепоставяме България по време на европредседателството. Как точно я злепоставяме? Да не би всички тези европейски лидери и чиновници, които са тук заради председателството, да не знаят, че България е на първо място по корупция и на последно по доходи в Европа? Да не би в Европа да нямат представа от състоянието на страната ни след 10-годишно управление на ГЕРБ?”, попита Кирил Добрев.  ", "date": "2018.01.22", "title": "Добрев: Политика не се прави от кабинетите, структурите са най-важни"}
{"url": "https://offnews.bg/obshtestvo/sniag-dazhd-i-viatar-tcialata-strana-v-oranzhevo-i-zhalto-673299.html", "text": "Жълт и оранжев код за сняг и дъжд, както и за силен вятър са в сила за цялата страна за днес, сочи справка в сайта на Националния институт по метеорология и хидрология към БАН. Оранжев код за валежи от сняг и вятър е обявен за областите Видинска, Монтанска, Врачанска, Плевенска, Ловешка, Габровска, Великотърновска, Русенска, Търговищка, Разградска, Шуменска и Силистренска. В тези райони ще вали между 20 и 30 л/кв.м, ще се образува снежна покривка и ще духа силен до бурен северозападен вятър със средна скорост 14-19 м/с и пориви около 24 м/с. Ще има снежни виелици и условия за образуване на преспи и навявания.В Добричка, Варненска, Бургаска, Ямболска, Сливенска, Хасковска и Кърджалийска област оранжевият код е за валежи от дъжд, който ще премине по-късно в сняг. Очакват се между 20 и 40 л/кв.м.  За останалите области на страната е обявен жълт код за валежи от сняг и вятър. От север-северозапад ще нахлува студен въздух и температурите бързо ще се понижават. Максималните ще са между минус 2 и 3 градуса, а по Черноморието до 6-8 градуса. През нощта срещу вторник валежите ще спрат, а вятърът ще отслабне. Ще бъде студено, с минимални температури в много райони до минус 10°, в по-голямата част от страната и дневните ще са отрицателни. ", "date": "2018.01.22", "title": "Сняг, дъжд и вятър, цялата страна в оранжево и жълто"}
{"url": "https://offnews.bg/politika/prez-2016-g-ot-dans-otkrili-slabosti-v-sistemata-za-aktcizi-no-se-ot-673329.html", "text": "По сигнал на Българска петролна и газова асоциация от 2015 г. ДАНС и Агенция \"Митници\" са направили проверка на Българска акцизна централизирана информационна система (БАЦИС) за съществуващи слабости. До момента институциите не са спирали да работят по отстраняването им.Това стана ясно от изказване на министъра на финансите Владислав Горанов, който беше изслушан на извънредно заседание на парламентарните комисии по вътрешни работи и финанси. Повод за заседанието е искането на депутати от левицата за разсекретяване на доклада на ДАНС, в който са посочени слабостите в системата. През 2016 г. от ДАНС открили слабости в системата за акцизи, но по отстраняването им се работи и до днес, стана ясно от думите на Горанов. В жалбата на Българска петролна и газова асоциация от 2015 година се твърди, че автоматизираната система може да бъде манипулирана. От митниците наистина открили такъв проблем, при който имало нарушаване в комуникацията между компютрите, които събират данните на входа и изхода на данъчните складове и самата система. В тази връзка били поканени експерти от ДАНС, които направили доклад с препоръки в 9 точки за отстраняване на слабостите при работата на системата. Започнали са веднага корекции, които се правят и днес. Според прокуратурата нямало данни за извършено престъпление, поради което разследването е прекратено. Владислав Горанов посочи, че от левицата използвали доклада на ДАНС, за да аргументират вота на недоверие към правителството. Според него традиция било правителството да се атакува в най-силните му политики. Като подкрепа за думите си, че системата не само не е манипулирана, но и работи добре, Горанов посочи значителното повишаване на приходите от данъци, които за 2017 г. с близо 3% до 29.7 на сто като дял от БВП. При запазени ставки това означава само увеличаване на разбираемостта и близо 6 млрд. лв. нарастване на данъчните приходи.Данните показвали, че в единствено в началото 2014 г., когато на власт е правителството на БСП с премиер Пламен Орешарски, както и в периода на служебното правителство на Георги Близнашки имало спад в събираемостта на приходите от акицз, който достигал 8.4%.Горанов заяви, че автоматизираната система е била планирана в законодателството още от 2007 г., но до 2010 година не е реализирана.По думите на финансовия министър резултатите от работата на системата са удовлетворителни. ", "date": "2018.01.22", "title": "През 2016 г. от ДАНС открили слабости в системата за акцизи, но се отстраняват"}
{"url": "https://offnews.bg/obshtestvo/na-4-mesta-v-stolitcata-shte-spirat-vodata-dnes-673300.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Заради изграждане на сградно водопроводно отклонение на ул. „Одрин“, жк. „Зона Б-5“, се налага спиране на водоподаването от 10:00 до 18:00 часа по ул. „Одрин “ от бул. „Александър Стамболийски“ до бул. „Тодор Александров“. Във връзка с подмяна на спирателен кран на ул. „Орлица“, с. Мало Бучино, се налага спиране на водоподаването от 9:00 до 21:00 часа на ул. „Бански път“, ул. „Орлица“, ул. „Колю Фичето“. Подмяна на спирателен кран на ул. „Ехо“, кв. „Горна баня“, налага спиране на водоподаването от 9:00 до 21:00 часа на ул. „Пладнище“, ул. „Ехо“, ул. „Каменист път“. Поради подмяна на сградно водопроводно отклонение на ул. „Багра“, кв. „Княжево“, се налага спиране на водоподаването от 10:00 до 16:00 часа на ул. „Багра“. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.", "date": "2018.01.22", "title": "На 4 места в столицата ще спират водата днес"}
{"url": "https://offnews.bg/zimni/furkad-vodi-i-semejstvoto-si-v-piongchang-673333.html", "text": "Френският доминатор в биатлона Мартен Фуркад ще заведе и семейството си на олимпийските игри в Пьонгчанг, които стартират на 9 февруари и ще продължат до 25 същия месец.Французинът е лидер във временното генерално класиране за Световната купа, като вече в цели 18 старта поред попада на подиума. На пръв поглед Фуркад не е същият доминатор, но контролира добре основните си конкуренти.\"Прибирам се вкъщи за няколко дни, искам да си почина от стартовете. Ще си поиграя с моите дъщери, а след това ще започна да се готвя за олимпиадата.Ще заведа семейството си в Корея, за мен е важно да усещам тяхната подкрепа\", коментира Фуркад в Антхолц.", "date": "2018.01.22", "title": "Фуркад води и семейството си в Пьонгчанг"}
{"url": "https://offnews.bg/obshtestvo/parlamentarniat-zvanetc-udria-v-ndk-zaradi-predsedatelstvoto-673315.html", "text": "Председателите на комисиите по европейските въпроси на парламентите на Европейския съюз ще заседават в НДК. Със срещата се открива парламентарното измерение на Българското председателство на Съвета на Европейския съюз. Конференцията на председателите на комисиите по европейските въпроси, т.нар. Председателски КОСАК, ще дискутира три основни теми - едната е свързана с приоритетите на Българското председателство, която ще представи ресорният министър Лиляна Павлова. Делегатите ще разискват и бъдещето на ЕС, а третата дискусия е фокусирана върху ролята на европейските макрорегионалните стратегии на ЕС, като са предвидени изказвания по стратегията за развитие на региона на Балтийско море и на Дунавската стратегия. Председателят на Народното събрание Цвета Караянчева ще открие срещата с реплика на парламентарния звънец, той ще бъде ползван за процедурно водене на заседанията. Делегатите на първата среща от парламентарното измерение са над 130, сред тях и делегати на Европейскияпарламент, поканени са и посланиците на страните членки на Европейския съюз. Специални гости ще бъдат представители на парламентите на Исландия, Норвегия, Швейцария, Република Косово и на кандидатите за еврочленство - Сърбия, Черна гора, Македония и Турция. На откриването ще говорят първият заместник-председател на Европейската комисия Франс Тимерманс,вицепрезидентът Илияна Йотова и председателят на Комисията по регионално развитие в Европейскияпарламент Искра Михайлова.В програмата на Франс Тимерманс са предвидени срещи с министъра на правосъдието Цецка Цачева и сминистъра на българското председателство Лиляна Павлова. ", "date": "2018.01.22", "title": "Парламентарният звънец удря в НДК заради Председателството"}
{"url": "https://offnews.bg/112/vzriv-do-zlatarsko-atelie-v-burgas-673330.html", "text": "Взрив е избухнал тази сутрин в центъра на Бургас, до златарско ателие на ул „Фердинандова“.Сигналът за това е получен около 3:30 ч в полицията. От взрива са нанесени материали щети освен на ателието, но и на близки автомобили, счупени са стъклата и намиращите се до него офиси – на фирма за бързи кредити и на пицария.От полицията са категорични, че в ателието, за което се предполага, че е било обект на посегателството, няма откраднати ценности. Втората врата – решетъчна, не е била отворена и няма липси, по данни на собствениците. От МВР са лаконични на този етап, защото разследването продължава. След изготвянето на експертизите ще стане ясно какво взривно вещество е използвано и къде е било поставено.", "date": "2018.01.22", "title": "Взрив до златарско ателие в Бургас"}
{"url": "https://offnews.bg/temida/tragna-delo-sreshtu-skandalen-chsi-usvoil-nad-700-hil-leva-chuzhdi-p-673332.html", "text": "В районния съд на Асеновград тръгна делото срещу частния съдебен изпълнител Атанас Атанасов за това, че е присвоил чужди пари на обща стойност 709 633,85 лева.Правата на Атанасов са прекъснати още от миналото лято от Камарата на частните съдебни изпълнители. Следващите три години той няма да може да практикува професията.Камарата е наложила най-тежкото наказание заради 20 тежки нарушения, констатирани при проверка на цялостната му дейност. Производството срещу Атанасов е образувано по жалби на Строителна компания “Загора” АД, кантора “Луков и Горчев” и частен съдебен изпълнител от Стара Загора.Скандалът избухна в началото на 2016-та година, когато става ясно, че на търг са продадени две общински сгради и мотописта от 100 декара в Стамболийски, пише в. \"Марица\" За скандалните сделки не бе разбрал дори кметът на Стамболийски Иван Атанасов. Обект на продажбите са били административна сграда, отдадена под наем за 10 години на банка, и пенсионерски клуб, който също бил даден под наем за 5 години.Трите продажби са извършени, след като общината е осъдена да заплати 76 хиляди лева на фирмата за чистота “Комунал”. Тя била наета да извършва сметосъбирането в Стамболийски. Кметът е прекратил договора с нея и по съдебен ред фирмата си поискала дължимите неустойки. Тъй като общината не разполагала с необходимите суми, комуналното дружество наело ЧСИ Атанас Атанасов да събере дълга. Общинските съветници и кметът не били уведомени за предстоящите продажби.И трите обекта били изтъргувани на скандално ниски цени - пистата, която е 100 декара, е продадена за 8200 лева, двуетажната сграда с разгъната площ от 250 квадрата и след основен ремонт, струващ 350 бона, е продадена за 11 222 лева, а пенсионерският клуб е продаден за 23 000 лева. Едно от основните нарушения е, че продадените имоти са публична общинска собственост.Според \"Марица\" проблемите с ЧСИ-то вече текат шеста година.Срещу ЧСИ имаше десетки жалби от пловдивчани, останали без имущество, след като изпълнителните им дела попаднали при него. Бе създаден и комитет от пострадали пловдивчани. Гневът на хората стигнал до там, че през 2009-та година Атанасов е бил причакан и пребит с метална тръба. Той бе приет в болница с тежка черепно-мозъчна травма. Съдия-изпълнителят се възстанови и известно време се движеше с охрана. Извършителят така и не е разкрит.", "date": "2018.01.22", "title": "Тръгна дело срещу скандален ЧСИ, усвоил над 700 хил. лева чужди пари"}
{"url": "https://offnews.bg/kultura/nominiraniat-za-zlatna-palma-lunata-na-iupiter-s-premiera-na-sofia-f-673350.html", "text": "Номинираният за „Златна палма“ филм на Корнел Мундруцо „Луната на Юпитер“ ще има своята специална премиера на тазгодишното издание на София филм фест.Когато с третия си филм Корнел Мундруцо е номиниран за голямата награда в конкурсната програма „Особен поглед“ на Кан, а със следващия през 2008 година получава наградата на ФИПРЕССИ и е номиниран за „Златна палма“, вече всички специалисти са наясно, че се е появил сериозен глас в унгарското кино, който е наблюдаван и ценен от авторитетите в света на киното.През 2010 и 2014 година следват още два филма – единият с номинация за „Златна палма“, другият – с голямата награда на „Особен поглед“ и със специалната „Palm Dog“ за уникалните кучета-актьори, които пресъздават страхотната история в „Белия бог“. Да не пропускаме и впечатляващия „Приятни дни“, който спечели първата голяма награда за най-добър филм на София Филм Фест през 2003.Миналата година режисьорът представи отново в Кан за първи път „Луната на Юпитер”, навлизайки смело в жанровото кино със свръх-актуална тематика - разглежда бежанската криза през обектива на свръхестественото. А основният въпрос, с който авторът на филма иска да провокира публиката, е „Трябва ли да вярвам в онова, което виждам?“Млад имигрант е прострелян при опит за незаконно преминаване на границата. Уплашен и шокиран, раненият Ариан мистериозно се сдобива със способността да левитира. Захвърлен в бежански лагер, той е измъкнат оттам от доктор Щерн, който цели да експлоатира невероятната тайна на младежа. Гонени от разгневения директор на лагера Ласло, бежанците продължават да се изплъзват на косъм в търсене на убежище и пари. Вдъхновен от изключителните способности на Ариан, Щерн решава да му се довери в един свят, където чудесата се продават за жълти стотинки...Филмът се превръща в драматична история със супергеройски елементи, която поставя важни въпроси и се фокусира върху главния герой, както и върху усложненията, с които „дарбата“ му го обременява. Главните роли са поверени на Мераб Нинидзе, Дьорд Черхалми, Моника Балшай и Жомбор Йегер.", "date": "2018.01.22", "title": "Номинираният за Златна палма 'Луната на Юпитер' с премиера на София филм фест"}
{"url": "https://offnews.bg/obshtestvo/poveche-pari-za-uchitelite-v-otdalechenite-rajoni-673340.html", "text": "Доходите на учителите в отдалечените райони ще бъдат увеличени. Повече пари ще получават и тези, които работят с деца от уязвимите групи. Държавата вече ще финансира транспорта на всички учители, а не само на тези, които пътуват, за да работят в училища в малки населени места. Промените са заложени в проект за промени на Наредбата за финансирането на институциите в системата на предучилищното и училищното образование, който днес бе публикуван за обсъждане от Министерството на образование и представен на пресконференция от министър Красимир Вълчев.Повечето доходи ще дойдат както от увеличението на основните заплати благодарение на новите критерии за финансиране, така и от заплащане за допълнителна дейност, например работа с родителите на деца от уязвимите групи. То ще бъде различно за различните учители, трудно е да се посочи среден процент, уточни министърът.Една от причините за допълнителното финансиране е да се осигурят достатъчно учители в системата, в която основен проблем е предстоящото навлизане на много педагогически специалисти в пенсионна възраст, а друга - да отдалечените населени места да станат по-привлекателни за специалистите.Регионален коефициентСредствата от държавния бюджет за децата и учениците в детските градини и училищата ще зависят от броя на децата/учениците, броя на групите/паралелките, вида и броя на образователните институции и стандартите за дете/ученик, за група/паралелка и за образователна институция. Получената сума ще се умножава по т. нар. регионален коефициент, който се въвежда с промените в наредбата.Коефициентът ще се определя в зависимост от:- отдалеченост на общинския център от населено място с население над 100 000 жители;- отдалеченост на общинския център от областен град;- брой на населението в общинския център.За целите на определянето на регионалния коефициент общините се групират в 8 групи.Допълнителна тежест ще се дава на:- малка гранична община (с население под 20 хил. души, чиято граница съвпада с държавна граница, с изключение на морската, както и община, която е заобиколена само от гранични общини);- Северозападния район;- географските територии Родопи и Странджа-Сакар.Общините с допълнителна тежест са 112 според приложение в проекта за изменение на наредбата. Сред тях са Ардино, Златоград, Априлци, Велинград, Белене, Ивайловград, Враца, Кърджали, Белоградчик, Видин, Мадан, Ловеч, Маджарово, Сатовча, Малко Търново, Лом, Свиленград, Монтана, Болярово, Бойчиновци, Момчилград, Перущица, Симитли, Плевен, Сърница, Невестино, Рудозем, Тетевен, Никопол, Тополовград, Девин, Чепеларе, Троян, Доспат, Кнежа, Трън, Шабла, Крумовград, Ябланица и др.Регионалният коефициент ще донесе средно с 12% повече средства, но в училищата в някои общини те може да са с 16-18% повече. Други може да получат допълнително пари и по този показател, и за работа с деца, застрашени от отпадане при натрупването процентът да е по-висок.Уязвими групиДетските градини и училищата, в които има концентрация на деца с родители с начално или по-ниско образование (т. нар. уязвими групи, застрашени от отпадане) също ще получават допълнителни средства от държавния бюджет. Парите може да отиват за увеличение на основните заплати или за допълнителни възнаграждения, както и за ангажиране на други специалисти, например образователни медиатори или социални работници, обясни министър Вълчев. С тези пари може да се покриват и разходите за допълнителни уроци по български език, например за децата, за които той не е майчин.Задължителни условия за получаването на допълнително финансиране са институциите да са подали информация за не по-малко от 80% от децата и учениците (в основната степен на образование) в Националната електронна информационна система за предучилищно и училищно образование, както и в тях да са записани не по-малко от 15 деца/ученици (в основна степен).Училищата и градините, които отговарят на критериите, ще бъдат разделени в пет групи за финансиране. Списък с детските градини и училищата, които отговарят на критериите за допълнително финансиране по този показател предстои да бъде публикуван на сайта на МОН, след което регионалните управления на образованието могат да правят предложения за промени в 7-дневен срок.Ще бъде разрешено формирането на паралелки с брой деца под минималния, когато става въпрос за придобиване на квалификация по специалности и професии, в които се очаква недостиг на специалисти на пазара на труда, предвижда друга промяна в наредбата.Урежда се и статутът на центровете за кариерно ориентиране, създадени с финансиране по Оперативна програма \"Наука и образование за интелигентен растеж\". Те ще продължат дейността си в общините, в които са били разкрити, с държавно финансиране. 80% ще дава държавата, 20% - общината.Общо за новите политики по наредбата ще бъдат разпределени 90 млн. лева.", "date": "2018.01.22", "title": "Повече пари за учителите в отдалечените райони"}
{"url": "https://offnews.bg/tenis/dzhokovich-otpadna-bezslavno-na-1-8-finalite-v-melbarn-ot-korejski-tal-673354.html", "text": "Завръщането на Новак Джокович на Откритото първенство на Австралия в Мелбърн никак не беше успешно. Още на осминафиналите бившият лидер в световната ранглиста се сбогува с турнира, след като Хюон Чунг го елиминира след шокираща победа в 3 сета - 7:6 (4), 7:5, 7:6 (3).Ноле, който лекуваше дълго време контузия, беше надигран от корееца, който показа сериозно сходство в стила си с този на 6-кратния шампион в Мелбърн.Сърбинът допусна цели 9 двойни грешки и, въпреки че стигна до 19 шанса за пробив, той реализира едва 5. В същото време Чунг стигна до пробив 6 пъти от едва 10 възможности.Кореецът, който е шампион във Финалите на ATP за младежи, ще играе на първия си четвъртфинал в турнир от Големия Шлем. Там той ще се изправи срещу друга сензация - Тенис Сандгрен, който отстрани Доминик Тийм.", "date": "2018.01.22", "title": "Джокович отпадна безславно на 1/8-финалите в Мелбърн от корейски талант"}
{"url": "https://offnews.bg/obshtestvo/sofia-prajd-2018-shte-e-na-9-iuni-673351.html", "text": "София Прайд 2018 ще се проведе на 9 юни, 11-ото поредно шествие ще премине по улиците на столицата под мотото  “Различни хора, равни права”. Както всяка година, шествието ще бъде предхождано от поредица културни събития и филмов фестивал, съобщиха от организационния комитет. Миналата година в шествието се включиха около 3000 души. Организаторите очакват тази година броят на участниците да достигне 5000. ", "date": "2018.01.22", "title": "София прайд 2018 ще е на 9 юни"}
{"url": "https://offnews.bg/evropa/ek-gotvi-mashina-za-tcenzura-preduprezhdavat-evrodeputati-673352.html", "text": "Шестима евродепутати от всички политически групи на ЕП изразиха опасения, че новата директива на Европейската комисия за авторското право и единния цифров пазар е \"машина за цензура\". Политиците визират спорния член 13-ти в директивата, за който Евродепутатите публикуваха и видео, с което стартират кампанията \"Сложете край на машината за цензура\".Защо член 13-ти е спорен?Той ще задължи всички доставчици на интернет и уеб услуги (можем да вземем за пример Мтел у нас) да наблюдават и следят всичко качвано от потребителите за нарушения в авторското право. Това би следвало да става чрез поставянето на филтри, които да \"изчистват\" подобни нарушения.Именно за тези \"филтри\" говори и евродепутатът Юлия Реда от групата на \"Зелените\" в ЕП.\"Представете си, че всеки път, преди да си отворите в устата, някой ще проверява какво искате да кажете\", казва Реда.Нейното изказване бе направено по време на работната група, която работи по директивата. Консенсус между евродепутатите няма, а гласуването е след два месеца.Евродепутатът от групата на ЕНП Михал Бони предупреждава, че приемането на директивата може да доведе до \"неискани последствия\", които могат да наранят способността на интернет да бъде \"свободен, отворен и безплатен\".Мариета Шаале от Холандия и групата на АЛДЕ даде личен пример с вредата от автоматичните филтри.\"Качих видео от моя реч в Ютуб и го свалиха. Още не знам защо\", каза тя.Европейските консерватори също въстанаха срещу директивата и член 13-ти.Дан Далтън от Великобритания и групата на консерваторите заяви, че само големите компании биха имали възможността и предимството да сложат подобни скъпи \"филтри\", а малкият бизнес и компании ще страдат.Влизането в сила на такъв закон би ограничило елементарното изпращане на картинки, mp3-ойки и други подобни.Първата глава, която ще се търкулне, е тази на торент тракерите.Подобни \"филтри\" са и част от тема на разговор, която поставя въпроса как компаниите ще си позволят такава технология.Не си мислете, че този тип наблюдение е лесно или евтино. Youtube разполагат с нещо подобно. Когато качвате клипове в сайта, софтуер преглежда видеото, за да засече дали вече не е качено и един вид го разпознава. Такава система обаче не е разпространена масово, а и Youtube едва ли би я дала евтино и лесно.Какво следва?Решаващото гласуване в европейската парламентарната комисия по право ще бъде или на 26, или на 27 март тази година. В ЕП и ЕК мненията са разделени, но все пак недоволните евродепутати са оптимисти, че могат да спрат спорния член 13.", "date": "2018.01.22", "title": "ЕК готви 'машина за цензура', предупреждават евродепутати"}
{"url": "https://offnews.bg/tenis/grigor-dimitrov-izliza-sreshtu-edmand-rano-sutrinta-vav-vtornik-673327.html", "text": "Най-добрият ни тенисист Григор Димитров и британецът Кайл Едмънд ще изиграят 1/4-финалния мач от програмата на Откритото първенство на Австралия в Мелбърн във вторник не преди 5 часа сутринта българско време. Двубоят е последен от програмата на дневната сесия и ще се проведе на централния кот \"Род ейвър Арена\".Григор и Едмънд са играли помежду си 2 пъти, като българинът неизменно е излизал победител.Междувременно 23-годишният британец изрази увереност, че може да победи Григор Димитров и да намери място в топ 4 на Откритото първенство на Австралия.За Едмънд това е първо участие в 1/4-финал на турнир от Големия шлем, докато Григор игра полуфинал в Мелбърн преди година.“Трябва да вярвате”, заяви Едмънд след победата си с 6:7, 7:5, 6:2, 6:3 над Андреас Сепи в неделя.“Затова съм на четвъртфиналите. Защото всеки път, когато стъпвам на корта, аз вярвам, че ще спечеля. Така че сега не е различно. Трябва да вярвам, че ще победя във вторник. Вярвам в моята игра”, заяви втората ракета на Великобритания преди мача с Григор.“Не е лесно да спечелиш четири мача в турнир от Големия шлем. Определено съм доволен. Това показва, че съм във възход. А положеният от мен труд се отплаща - работим върху всичко, моята игра, поведението ми на и извън корта.Хубаво е, когато постигаш резултати. В Мелбърн играя добре, чувствам се добре и искам да продължа да натискам, както мога”, добави Едмънд.“В Бризбейн направихме страхотен мач. Аз играх добре, той игра добре. Харесваше ми да съм на корта там, но определено има неща от този двубой, от които мога да се поуча. Направих добре много неща, но има още много, с които можех да се справя по-добре, надявам се сега да се види резултатът от това”, каза още Кайл Едмънд.Димитров от своя страна не пожела да прави подробен анализ на предстоящия сблъсък. “Това е още един мач, който трябва да преживея”, заяви българинът след победата си над Ник Кирьос.", "date": "2018.01.22", "title": "Григор Димитров излиза срещу Едмънд рано сутринта във вторник"}
{"url": "https://offnews.bg/sviat/amazon-otvori-parvia-supermarket-na-samoobsluzhvane-673346.html", "text": "Гигантът Аmazon откри първия супермаркет в света, който прави революция в начина, по който купуваме хранителни стоки. Компанията откри първия си магазин на самообслужване в Сиатъл.Amazon Go използва камери, монтирани на тавана, и електронни датчици, за да идентифицира всеки клиент и да проследява какви продукти избира. Покупките се таксуват на кредитните карти на клиентите, когато напуснат магазина.При влизането си в магазина купувачите преминават през порти, подобни на тези в метрото, ​​като докосват със смартфоните си датчици с инсталирано приложение Amazon Go. След това те могат свободно да поставят сандвичите, салатите, напитките и бисквитите от рафтовете направо в собствените си чанти.Няма нужда от количка или кошница, а единственото взаимодействие с хора може да ви се наложи, ако решите да си купите алкохол и проверят личната ви карта.Сензорите на рафтовете добавят продуктите към сметката или ги изтриват, когато клиентът ги връща.Засега системата е успешна, споделят от компанията. Но още не са решили дали ще предоставят технологията на още магазини.", "date": "2018.01.22", "title": "Amazon oтвори първия супермаркет на самообслужване"}
