{"url": "https://offnews.bg/sviat/kim-chen-un-gotov-da-poseti-rusia-687696.html", "text": "Ким Чен-ун потвърди, че е готов да посети Русия. Това каза председателката на горната камара на руския парламент Валентина Матвиенко, след като се срещна днес със севернокорейския лидер в Пхенян, предаде РИА \"Новости\", цитирана от БТА.\"Той потвърди, че е готов и желае да направи официална визита в Русия\", каза Матвиенко след продължилата повече от час среща.Тя добави, че е предала на Ким Чен-ун послание от руския президент Владимир Путин, но не разкри подробности.По думите на Матвиенко Ким иска обединение между двете Кореи, но някои \"регионални и извънрегионални играчи не са заинтересовани\" това да стане и искат чрез манипулиране \"да задържат позициите си в региона\".", "date": "2018.09.08", "title": "Ким Чен-ун готов да посети Русия"}
{"url": "https://offnews.bg/sviat/vuchich-v-kosovo-dojdoh-za-da-se-zapaziat-mirat-i-stabilnostta-687702.html", "text": "Сръбският президент Александър Вучич заяви днес, че е дошъл в Косово с цел да се запазят мирът, стабилността и усилията да се подобрят отношенията между сърби и албанци в бъдеще, предаде агенция МИА, цитирана от БТА.Вучич говори край язовира на ВЕЦ Газивода в северната част на Косово, една от спирките на двудневната му визита в Косово.Сърбия инвестирала почти 128 милиона динара в реконструкцията на язовир \"Газивода\", посочи сръбският президент и обяви, че до края на септември ще бъдат осигурени още 12 милиона динара за тази цел.На въпрос на журналисти за отрицателната позиция на германския канцлер Ангела Меркел относно идеята за разграничаване, Вучич заяви, че неговата власт е далеч по-малка в сравнение с нейната, но ще направи всичко за разрешаване на косовския проблем.\"Властта ми е толкова малка в сравнение с Ангела Меркел, но това не означава, че не можем да помогнем на нашите хора\", каза той. Вучич изтъкна още, че като президент на Сърбия прави това, \"което е реално, което е възможно, а това е да загубим възможно най-малко и да извлечем максималното за нашия народ\".", "date": "2018.09.08", "title": "Вучич в Косово: Дойдох, за да се запазят мирът и стабилността"}
{"url": "https://offnews.bg/kultura/eltan-dzhon-slaga-kraj-na-muzikalnata-si-kariera-s-proshtalno-turne-687698.html", "text": "Сър Елтън Джон слага край на над 50-годишната си музикална кариера с прощално световно турне. Турнето \"Goodbye, yellow brick road\" започва днес с концерт в Алънтаун, щата Пенсилвания, и ще приключи през 2021 г. През това време Елтън Джон ще обиколи пет континента и ще има 300 концерта, съобщи Си Ен Ен. 70-годишният изпълнител обяви, че след турнето спира с концертната си дейност, но ще продължи да пише музика. Певецът вече обясни, че решението му да сложи край на музикалната си кариера е продиктувано от желанието му да прекарва повече време със семейството си. Елтън Джон и съпругът му Дейвид Фърниш имат две деца - 7-годишния Закари и 4-годишния Илайджа. Изпълнителят има зад гърба си над 4000 концерта в над 80 държави. Той има 31 платинени и 38 златни албума. ", "date": "2018.09.08", "title": "Елтън Джон слага край на музикалната си кариера с прощално турне"}
{"url": "https://offnews.bg/obshtestvo/tri-novi-sluchaia-na-marsilska-treska-v-silistrensko-687700.html", "text": "Три нови случая на марсилска треска и два - на лаймска болест, са регистрирани в Силистренско.Това показва справка от Регионалната здравна инспекция в Силистра, съобщи БТА.Заболелите са инфектирани след ухапване от кърлежи.Регистрирана е и жена с тениаринхоза, заразена след консумация на недостатъчно термично обработено говеждо месо.Увеличават се заболелите от чревни инфекции, но няма съобщения за бум на тези инфекции. Няма регистрирани случаи на остър вирусен хепатит. Регистрирани са два случая на варицела и три на туберкулоза.", "date": "2018.09.08", "title": "Три нови случая на марсилска треска в Силистренско"}
{"url": "https://offnews.bg/obshtestvo/obrazovatelniat-ministar-do-10-g-vsichki-uchilishta-shte-uchat-v-edn-687703.html", "text": "До 10 години всички училища ще учат в една смяна. Това стана ясно от думите на министъра на образованието Красимир Вълчев. В момента образователното министерство диференцира срока за преминаване на всички училища в България в едносменен режим, като най-голям ще бъде срокът в големите общини – 10 години в София, около 9 години във Варна и т.н., обясни Вълчев в Русе, цитиран от \"Фокус\".\"Това включва и дострояване на училища, и намаляване на приема на ученици\", допълни той.Вълчев посочи, че приемът на ученици няма да бъде намален в математическите гимназии, като политиката за увеличаване на приема ще продължи и в техническите и професионалните гимназии ще продължи.От догодина министерството ще финансира дейности по интереси, свързани с математически, технически и природни науки, както и обучения по компютърно моделиране още от първи клас, посочи министърът.\"Днешните деца ще са на пазара на труда през 2060 година, когато все повече професии ще изискват дигитални умения. Затова трябва още от първи клас да се свърже креативността с уменията за програмиране и да бъдат подготвени дигитални създатели. През следващата година при изготвяне на държавния план прием ще се акцентира на паралелки с изучаване на математика, технически науки и професии\", каза той и подчерта, че професионалното образование и дуалното обучение са важни, за да се осигурят специалисти за местната икономика.Преди новата учебна година министър Вълчев апелира родителите да изпращат децата си в градина и на училище с доверие в учителя.\"Трябва да възпитаме децата си да уважават учителя\", каза министърът и препоръча на преподавателите да положат максимални усилия за взаимодействие с родителите.Според него въвеждането на електронни дневници ще помогне за изграждането на доверие между учители и родители.Училището трябва да възпитава и в толерантност, когато учи децата на правилата на движение по пътищата, каза министърът по повод увеличението на часовете по пътна безопасност от тази година.Той коментира и продължаващите ремонти в редица училища в страната, като подчерта, че учебната година ще започне навсякъде, независимо от ремонтите. ", "date": "2018.09.08", "title": "Образователният министър: До 10 г. всички училища ще учат в една смяна"}
{"url": "https://offnews.bg/temida/miniu-stajkov-ostava-v-aresta-687699.html", "text": "Собственикът на \"Винпром Карнобат\" Миню Стайков, шуреят му Белун Хазърбасанов и синът на карнобатския кмет Иван Димитров остават в ареста. Това реши Специализираният наказателен съд.Те са обвинени за участие в група за продажба на акцизни стоки без бандерол, данъчни престъпления и пране на пари. Обвинения получиха общо 8 души. На Стайков са повдигнати обвинения и за избягване плащането на ДДС и възстановяване на неследващ се данъчен кредит в размер на общо 1 016 139 лв. Други трима пък бяха обвинени за държане на акцизни стоки без бандерол в големи размери.Прокуратурата поиска постоянно задържане на Стайков, Хазърбасанов и Димитров заради високата фактическа сложност на делото и очакваните допълнителни материали по делото, включително от партньорски служби.Според адвоката на Миню Стайков няма доказателства за участието на клиента му в престъпна група, съдията по делото обаче беше категоричен, че той е създал организация за извършване на данъчни престъпления, съобщи БНТ.", "date": "2018.09.08", "title": "Миню Стайков остава в ареста"}
{"url": "https://offnews.bg/dw/otnovo-za-iulia-krasteva-i-ds-tozi-pat-v-niu-jorkar-687704.html", "text": "Кои са офицерите на ДС, които са ръководили Юлия Кръстева? Журналистът Димитър Кенаров го е научил и описал за американското списание \"Ню Йоркър\". Наред с много други неизвестни или позабравени факти. Ето ги:Прилежен и взискателен. Педантичен. Един от добрите - нищо, че лесно се палел. Това е описанието на Лука Драганов - човека на Държавна сигурност, който е предавал в писмена форма разговорите си с Юлия Кръстева в Париж.Името му нашумя през март тази година, когато Комисията по досиетата съобщи, че голямата философка и психоаналитичка Юлия Кръстева е била агент на комунистическите тайни служби. Кръстева отрече, а един от основните аргументи в нейна защита се състоеше в това, че в досието ѝ няма нито ред, написан от нея самата (ако не броим прихванатите от ДС лични писма и картички). Всичко е преразказ на думите ѝ, изготвен от щатни офицери на ДС, сред които и това запомнящо се име - Лука Драганов, комуто Юлия Кръстева изпраща картичка през 1972 година. Пестеливият текст на гърба на картичката съдържа обещание да се обади “след празниците” и завършва с лозунга “Да живее народната власт!”.\"Опитвах се да се отърва от него\"Журналистът Димитър Кенаров обръща внимание на факта, че днешната Юлия Кръстева има доста противоречива реакция към целия този епизод: “В интервю от тази пролет Кръстева обяви, че не познава никого с това име. По-късно пред “Ванити Феър” тя каза, че е изпратила картичката, но че написаното е било с ирония”.Кенаров разказва, че предложил на Юлия Кръстева своята интерпретация на събитията: “че тя по някакъв начин е работила за ДС в началото на 1970-те, като е имала за цел да помогне на семейството си, но че очевидно не е предоставила информация, способна да навреди”. Кръстева му отговорила така: “Официално заявявам, че моето положение не отговаря на Вашия прочит”. Отрекла всичко, което ѝ се приписва в досието, като нарекла документите “имагинерен конструкт”. А Лука Драганов описала така: “човек, който ми досаждаше (…) Опитвах се да се отърва от него”.Един от бившите колеги на Драганов го описва по друг начин пред “Ню Йоркър” - като човек, консенсусно смятан в разузнаването за “прилежен и взискателен”. Кенаров добавя впечатления от личното кадрово дело на офицер Лука Драганов: “Докладите му са педантични, а началниците му са го смятали за извънредно надежден. В досието му Кръстева многократно се споменава като агент Сабина”. Последното уточнение се среща за първи път измежду стотиците публикации, посветени на случая.Вторият офицерЗа първи път се срещат и данни за втория офицер, с когото, според досието, се е срещала Юлия Кръстева - мъж на име Стоян Димитров Георгиев, законспириран под псевдонима “Петров”. Това е човекът, който е разговарял с Кръстева преди заминаването ѝ за Франция, а по-късно я срещнал в Париж, за да я предупреди кой ще се свързва с нея оттук нататък.Стоян Димитров Георгиев е бивш заместник на първия секретар на Комсомола Иван Абаджиев, пише “Ню Йоркър”. По-късно той оглавява бюрото на службите във Виена и “често пътува до другите европейски столици, за да наглежда по-ниско поставени офицери и да вербува потенциални агенти”.Източникът на тази информация е Атанас Кременлиев, бивш служител на разузнаването. Кенаров го е попитал дали е възможно тези офицери просто да са си измисляли, когато са предавали докладите, посветени на Кръстева. Отговорът бил категоричен: Не. Измислиците били присъщи на младите шпиони, които искали да направят кариера и затова преувеличавали, когато предоставяли информация.Журналистът и бивш агент Владимир Костов, който също фигурира в досието на Кръстева, е преценил, че документите изглеждат автентични, а и разпознал в някои от тях собствения си стил на писане.\"Човекът в това досие не прилича на мен\"Кенаров е говорил с около петнайсет души в България и в чужбина, преди да напише обширната си статия. Освен с личното кадрово дело на офицера Драганов, той се е запознал и с много други документи на ДС от същия период, тъй като от години работи върху биографията на убития писател Георги Марков.Една от най-удивителните черти на досието на “Сабина” е неговата обикновеност, пише авторът. Кръстева обзавежда апартаменти, ходи на почивки, изкачва се в кариерата, подава молби за паспорти, грижи се за бебе. Ловко лавира и се договаря с недоучили разузнавачи, но в останалото няма извънредност. През април Кръстева каза пред германския “Ди Цайт”: “Човекът в това досие не прилича на мен”.Според Кенаров, всички тези документи действително може да изглеждат като “имагинерни конструкти”, както ги определя Кръстева, доколкото имат колективно авторство, а и са писани от не особено талантливи и не много проницателни автори. “Такива документи по правило са осеяни с идеологически жаргон, злонамерени пристрастия и фактологически неточности, а и достигат до нас в непълен вид. Но и нашето знание за миналото е винаги непълно. Наративът на „Сабина\" не може да ни каже коя е в действителност Юлия Кръстева, но това не го прави неверен. Както беше казал убитият в Лондон писател-дисидент Георги Марков, “има ужасно разминаване между човека и фактите, които той произвежда”.", "date": "2018.09.08", "title": "Отново за Юлия Кръстева и ДС. Този път в 'Ню Йоркър'"}
{"url": "https://offnews.bg/obshtestvo/polozhiha-shumiashta-markirovka-na-patia-kraj-svoge-687697.html", "text": "Положиха шумяща маркировка на пътя край Своге, където при тежка катастрофа загинаха 17 души. Подменен е и износващ асфалтов пласт. Обновена е отсечката от водостока преди мястото на пътния инцидент до моста над река Лесковдолска.През следващата седмица започва одит по пътната безопасност и преглед на цялостното състояние на близо 82-километров участък на второкласния път през Искърското дефиле от лицензирани външни одитори по пътна безопасност, съобщиха от АПИ.Въз основа на техните заключения ще бъдат взети решения какви допълнителни ремонтни дейности трябва да бъдат предприети и мероприятия, свързани с повишаване безопасността на движение, включително и с поставянето на допълнителни ограничителни системи и пътни знаци.Според АПИ растителността, която пречи на видимостта в района, е отговорност на общината в Своге.", "date": "2018.09.08", "title": "Положиха шумяща маркировка на пътя край Своге"}
{"url": "https://offnews.bg/zimni/shte-gledame-nova-distciplina-v-biatlona-687695.html", "text": "Международният съюз по биатлон утвърди нова дисциплина в програмата на Световната купа - общ старт с участието на 60 състезатели. Това решиха делегатите на конгреса на ИБУ, който се проведе в хърватския град Пореч.Биатлонистите в общия старт ще стартират едновременно, но едната половина от тях ще изпълняват първата стрелба след първата обиколка, а втората половина - след втората. След това гонката продължава по стандартните правила. Новата дисциплина ще се проведе за първи път в рамките на старта за Световната купа в Италия през март 2019 година.Правилата на класическия масов старт с 30-те най-добри биатлонисти от предишните състезания остават непроменени. На конгреса бяха направени поправки в регламента на индивидуалните гонки.При неблагоприятни атмосферни условия като дъжд, високи температури и други, наказанието за пропусната мишена ще бъде не една минута, а 45 секунди. Освен това, дистанцията на индивидуалния старт се съкращава при мъжете от 20 на 15 километра, а при жените от 15 на 12,5 километра.На конгреса беше отхвърлено предложението на изпълкома да бъде увеличена двойно глобата за националните федерации за нарушение на антидопинговите правила. Предложението на изпълкома бе за три вида глоби - първата да се увеличи от 50 на 100 хиляди евро, втората от 75 на 150 хиляди, а третата - от 100 на 200 хиляди евро. Предложението бе отхвърлено, тъй като не събра 2/3 от гласовете на делегатите.", "date": "2018.09.08", "title": "Ще гледаме нова дисциплина в биатлона"}
{"url": "https://offnews.bg/sviat/za-tazi-vecher-se-planira-instcenirovka-na-himicheska-ataka-v-siria-z-687691.html", "text": "За тази вечер е насрочена инсценировка на химическа атака в Сирия. Предвижда се тя да започне след специална заповед, дадена от \"задгранични приятели на сирийската революция\". Това заяви днес говорителят на руското министерство на отбраната Игор Конашенков, цитиран от ТАСС и БТА.По данни на министерството подробностите са договорени вчера в команден пункт на терористите, разположен в Идлиб. Там са разговаряли водачите на групировките Хаят Тахрир аш Шам (наричала се до миналата година Джебхат ан Нусра) и Хизб ат Туркестан ал Ислами. В срещата са участвали и местни координатори на сирийската гражданска защита, известна като \"Белите каски\".По думите на Конашенков, на тази среща са били окончателно съгласувани и одобрени сценарии за провеждане и заснемане на режисирани \"инциденти\", имитиращи употреба на отровни вещества от сирийски правителствени войски срещу мирното население в селищата Джиср аш Шугур, Серакаб, Тафтаназ и Сармим.До вечерта на 8 септември всички участници в замислените провокации трябва да са в пълна готовност, добави говорителят на руското министерство. \"Специална заповед от някакви \"задгранични приятели на сирийската революция\", трябва да стане \"сигнал за терористите да започнат практическата фаза от провокацията в провинция Идлиб\", каза той.\"Руското военно ведомство продължава внимателно да следи обстановката в Сирийската арабска република и действията на групировките от въоръжени сили на различни страни в близкоизточния регион\", допълни Игор Конашенков.", "date": "2018.09.08", "title": "За тази вечер се планира инсценировка на химическа атака в Сирия, заяви Москва"}
{"url": "https://offnews.bg/politika/vitceprezidentat-jotova-poseti-postradalite-ot-katastrofata-kraj-razgr-687689.html", "text": "Вицепрезидентът Илияна Йотова посети МБАЛ „Св. Иван Рилски - Разград”, където са настанени 18-те пострадали при сблъсъкa на тир и микробус на пътя Разград – Благоево.Илияна Йотова разговаря с екипите, които са приели пострадалите, за да се информира за тяхното състояние. Вицепрезидентът предложи съдействие в случай на необходимост.Пътниците в микробуса са пътували към Капански събор „Здрав корен – жив дух“ в село Садина, община Попово. Тазгодишното издание на събора се провежда под патронажа на вицепрезидента. Илияна Йотова откри събора в Народно читалище „Съединение - 1889“ и се отправи към болницата в Разград, веднага щом научи вестта за инцидента.", "date": "2018.09.08", "title": "Вицепрезидентът Йотова посети пострадалите от катастрофата край Разград"}
{"url": "https://offnews.bg/gimnastika/gratciite-ni-nadahaha-volejbolnite-lavove-687693.html", "text": "Само ден след като момчетата от националния отбор по волейбол  чрез което пожелаха успех на момичетата от националния отбор по художествена гимнастика и призоваха българите да подкрепят грациите в залата в София, грациите им върнаха жеста.В специално видео момичетата от ансамбъла Симона Дянкова, Лаура Траатс, Мадлен Радуканова, Елена Бинева и Стефани Кирякова благодариха за подкрепата и на свой ред пожелаха успех на волейболистите, както и на всички български спортисти, които представят страната ни на големи спортни форуми.По едно и също време едни от най-обичаните от българите национални отбори – по волейбол за мъже и по художествена гимнастика, се впускат в сериозна надпревара в световни първенства, на които страната ни е домакин.На 9 септември в Двореца на културата и спорта във Варна волейболистите излизат срещу Финландия в първи мач от шампионата, на който сме домакини заедно с Италия. От 10 септември в “Арена Армеец“ в София българските гимнастички започват пътя си към медалите и сърцата на феновете по цял свят със завладяващите си изпълнения.", "date": "2018.09.08", "title": "Грациите ни надъхаха волейболните \"лъвове\""}
{"url": "https://offnews.bg/sviat/v-makedonia-merkel-pohvali-borisov-i-balgaria-za-probiva-na-balkanite-687692.html", "text": "Германският канцлер Ангела Меркел похвали България и премиера Бойко Борисов за пробива на Балканите, съобщи БГНЕС. „Искам да подчертая ролята на премиера Зоран Заев, но и на премиерите на България и Гърция Бойко Борисов и Алексис Ципрас. Искам да благодаря за ролята и куража на Борисов, защото в продължение на години се намирахме в ситуация, в която нямахме напредък, а сега се получи пробив. Имаше проява на политическа храброст. Поради тази причина 30 септември е ключов за бъдещето на вашата страна“, подчерта Меркел на съвместна пресконференция с македонския премиер Зоран Заев в Скопие, визирайки референдума за името на Македония.Меркел призова македонците да гласуват масово на референдума.„30 септември е исторически шанс за Република Македония. Успешният референдум ще отвори вратите за евроатлантическата ви интеграция. Такъв шанс нямате всеки ден. За това не оставайте вкъщи, а отидете и гласувайте“, подчерта тя.Меркел каза още, че по време на визитата ѝ в Македония не е планирана среща в президента Георге Иванов.От своя страна, Заев изрази задоволството си от подкрепата на Меркел и Германия. \"Подкрепата, която получаваме от Федерална република Германия е огромна и приятелска. Визитата на канцлерката Меркел ни помага да изградим проспериращо общество, което почива на европейските ценности“, подчерта Заев.Визитата на Меркел се смята за подкрепа за референдума за името на Македония.Договорът за името беше подписан на 17 юни от министрите на външните работи на Македония и Гърция Никола Димитров и Никос Кодзияс в присъствието на премиерите на двете страни - Зоран Заев и Алексис Ципрас. Двете страни се съгласиха новото име на страната да е Република Северна Македония. С края на спора за името Македония ще може да започне преговори за членство в ЕС и да стане пълноправен член на НАТО.", "date": "2018.09.08", "title": "В Македония: Меркел похвали Борисов и България за пробива на Балканите"}
{"url": "https://offnews.bg/sviat/vietnam-porachal-na-rusia-orazhia-za-nad-1-mlrd-dolara-687701.html", "text": "Виетнам е поръчал в Русия оръжия и услуги по поддръжка на военна техника за над 1 милиард долара, съобщи Ройтерс, цитиран от БТА.Информацията за военните поръчки от Хайной е на директора на руската Федерална служба за военнотехническо сътрудничество Дмитрий Шугаев.\"Портфолиото ни с поръчки надхвърля днес 1 милиард долара\", заяви Шугаев след посещението на генералния секретар на Виетнамската комунистическа партия Нгуен Фу Чонг в Русия. Подробности за сделките не бяха съобщени.Русия и Виетнам развиват съвместна научно-техническа дейност, проучвайки въздействието на тропическия климат върху военната техника руско производство, обясни Шугаев пред журналисти.Представителят на Москва припомни също за доставените на азиатската държава руски самолети Су-30МК2 и дизелово-електрически подводници от проект 636.1 \"Варшавянка\", както и миналогодишния договор за продажба на руски танкове Т-90С и Т-90СК, който се изпълнява \"по график\".\"Естествено отделяме голямо внимание на следпродажбеното обслужване, готови сме да съдействаме на завода за ремонт на авиационна техника във Виетнам“, уточни Шугаев.Руската федерация от години е основен доставчик на оръжия и военна техника за Социалистическа република Виетнам. Армията на тази страна разполага с най-нови модели руски въоръжения - бойни самолети, кораби, стрелкови оръжия и специална техника. През последните години страните са подписали в тази сфера договори на обща стойност над 4.5 милиарда долара, сочат данни на ТАСС.", "date": "2018.09.08", "title": "Виетнам поръчал на Русия оръжия за над 1 млрд. долара"}
{"url": "https://offnews.bg/kultura/pol-makkartni-iznese-iznenadvasht-kontcert-na-tcentralnata-gara-v-niu-687694.html", "text": "Пол Маккартни изнесе изненадващ концерт на централната гара в Ню Йорк.Концертът е част от рекламната кампания за новия албум на известния изпълнител. Албумът беше пуснат в продажба в деня на концерта. Няколко дни преди това бившия \"Бийтълс\" обещаваше на феновете си изпълнение на неочаквано място. Концертът беше излъчен и онлайн.", "date": "2018.09.08", "title": "Пол Маккартни изнесе изненадващ концерт на централната гара в Ню Йорк (видео)"}
{"url": "https://offnews.bg/obshtestvo/nova-tragedia-se-razmina-po-chudo-lokomotiv-na-bdzh-zapochna-da-se-ra-687688.html", "text": "Поредното шокиращо безобразие в БДЖ по чудо не доведе до трагедия с жертви и пострадали. Случаят е от вчера. По време на движение при скорост от 130 километра в час по склон локомотивът 46-219 на бързия влак от София за Бургас е започнал напрактика да се разпада, научи OFFNews.От машината са изпаднали капакът на редуктора и огромно зъбно колело от редуктора на трети двигател. Инцидентът е станал между гарите Черноград и Айтос.Само благосклонността на Фортуна към пътуващите и влаковия персонал е помогнала композицията да не изпадне от релсите от удара с огромните парчета метал. А при скорост на движение от над 100 километра в час това би довело до истински кошмар. Следобедният влак от столицата за Бургас в петък по правило винаги е пълен с пътници.Аварията е довела до затваряне на път 1 по жп линията за 201 минути - от 19,33 часа до 23,03 ч. От Бургас изпращат нов локомотив, който пристига на мястото почти два часа след инцидента. Във вътрешноведомствения бюлетин за жп инцидентите е записано и че изпадането на капака на редуктора и зъбното колело са нанесли щети по релсите, заради които скоростта на движение в участък от 100 метра е ограничена до едва 25 км/ч.Жп инцидентът е довел до закъснение на още три влака: 8613/БДЖ-ПП/ + 40 МИН;3601/БДЖ-ПП/ + 8 МИН И ВЛАК 80571/БМ/ + 45 МИН.Случаят край Айтос бе коментиран и от активиста за пътнически права Варужан Апелян.", "date": "2018.09.08", "title": "Нова трагедия се размина по чудо: Локомотив на БДЖ започна да се разпада при скорост 130 км/ч"}
{"url": "https://offnews.bg/112/16-dushi-sa-v-bolnitca-sled-tezhka-katastrofa-edin-ot-tiah-e-v-koma-687678.html", "text": "16 души са откарани в болница след тежка катастрофа на пътя Разград - Благоево, един от тях е с множество наранявания, съобщават от ОДМВР - Разград. Мъжът е в кома, а шофьорът на ТИР, който е закачил буса и е предизвикал катастрофата е задържан.Тежката катастрофа е затворила пътя Разград - Попово около 10.00 часа днес. Микробус \"Форд Транзит\" със силистренска регистрация се е ударил челно в разградски ТИР на един от завоите към местността Пчелина.В буса, шофиран от 57-годишния П.Ш., пътували 17 души - пенсионери от силистренското село Страцимир, които отивали на събор в поповското село Садина. При сблъсъка бусът се преобърнал в крайпътното дере. Всички 18 човека (с водача) са откарани в МБАЛ - Разград.По първоначални данни от болницата един от пътниците е пострадал по-сериозно - има множество фрактури. Шофьорът на ТИР-а, П.С. на 48 години от Разград, не е пострадал. Продължава огледът на местопроизшествието за изясняване на причините, довели до катастрофата.При друга тежка катастрофа по-рано днес пострадаха мъж и дете. Инцидентът е станал на пътя Пловдив - Карлово. Състоянието и на двамата е тежко. След 06.00 часа днес е получен сигналът за възникналото пътнотранспортно произшествие по пътя между Черноземен и Долна махала между бус и каруца. Бусът е блъснал отзад движещата се необозначена каруца. Водачът ѝ на 59 години и придвижващото се в нея дете на 13 години са настанени в болница със сериозни наранявания. 58- годишният шофьор на буса е с отрицателна проба за алкохол. Причините за възникването на катастрофата се изясняват от служителите на РУ - Хисаря.При друг инцидент  на магистрала Хемус. Предполагаемата причина е шофьор, карал в насрещното движение.", "date": "2018.09.08", "title": "16 души са в болница след тежка катастрофа, един от тях е в кома"}
{"url": "https://offnews.bg/obshtestvo/vseki-treti-balgarin-viarva-v-horoskopi-vseki-chetvarti-v-gadaene-n-687686.html", "text": "Всеки 3-и българин вярва на зодии и хороскопи, а всеки четвърти - на гадаене на кафе, сочи проучване на изследователски център “Тренд”.Жените са значително по-суеверни от мъжете. Почти половината от дамите вярната на хороскопи, докато при силния пол е едва 13. 28 на сто посочват, че вярват, че хората са съвместими на база на техните зодии. 18 % признават, че четат хороскопа си всеки ден, а 36 % казват, че го правят няколко пъти седмично. Малко под половината от българите, които са посочили, че вярват в хороскопи, казват, че са определели свои действия на базата на написаното. 1/4 от българите вярват в гледането на кафе, а 1/5 в гледането на ръка. Намирането на стотинка като знак за късмет се споделя от 35 % от хората.Проучването не проведено между 1 и десети август и е по поръчка на вестник „24 часа“.", "date": "2018.09.08", "title": "Всеки трети българин вярва в хороскопи, всеки четвърти - в гадаене на кафе"}
{"url": "https://offnews.bg/volejbol/plamen-konstantinov-obiavi-sastava-za-svetovnoto-687679.html", "text": "Селекционерът на мъжкия национален отбор по волейбол Пламен Константинов обяви имената на играчите, на които ще разчита на световното първенство, което стартира утре едновременно в България и Италия. \"Лъвовете\" излизат в първия си мач срещу Финландия. Срещата е от 20:30 часа в зала \"Конгресна\" на ДКС във Варна. След откриващия двубой с Финландия българите се изправят срещу Иран (13 септември), Пуерто Рико (14 септември), Куба (16 септември) и Полша (18 септември).Вижте групата от 14 играчи, които заяви Константинов:Разпределители: Георги Сеганов, Добромир ДимитровПосрещачи: Тодор Скримов, Валентин Братоев, Николай Пенчев, Розалин ПенчевДиагонали: Николай Учиков, Мирослав ГрадинаровЦентрове: Виктор Йосифов, Николай Николов, Теодор Тодоров, Светослав ГоцевЛиберо: Теодор Салпаров, Петър КаракашевМеждувременно стана ясно, че на 10 септември, понеделник, от 10:00 часа в зала \"Христо Борисов\" във Варна ще се проведе турнир по волейбол. Събитието, което се организира от Асоциация \"Докосни дъгата\" с председател д-р Денислава Ангелова и волейболно училище \"Владимир Николов\", е част от дейностите по проекта \"Младите хора - Бъдещето на България - това сме ние\" по Национална програма за изпълнение на младежки дейности.Волейболният национал Теодор Салпаров ще даде старт на турнира и ще пожелае успех на младите таланти, които ще имат възможност да демонстрират уменията си пред него. Спортната проява ще бъде посетена и от министър Красен Кралев, който ще поздрави състезателите, а след края на вълнуващите битки ще ги награди.Проектът \"Младите хора - Бъдещето на България - това сме ние\" обхваща общините Варна, Кърджали, Плевен и Шумен, а сред основните му акценти са темите \"Насърчаване на здравословен начин на живот\", \"Превенция на различните форми на зависимости\" и \"Превенция на агресията сред младите хора\". Той е насочен към младежи на възраст от 15 до 19 г.", "date": "2018.09.08", "title": "Пламен Константинов обяви състава за световното"}
{"url": "https://offnews.bg/futbol/ispanetc-ot-arsenal-se-oplaka-ot-homofobia-687687.html", "text": "Испанският защитник на лондонския Арсенал Ектор Бейерин се оплака от отношението на феновете на Острова към него. Роденият в Барселона през 1995 година десен бек е станал обект на хомофобски атаки, след като е решил да си пусне дълга коса.\"Някои възгласи от трибуните са доста оскърбителни. Хората ме наричат лесбийка заради дългата коса. Свикнал съм да не обръщам внимание на хейтърите, но все пак такива неща влияят, започваш да се съмняваш кой си\", споделя Бейерин пред \"Таймс\".Според него коренът на проблема е в това, че зрителите си позволяват да мислят, че знаят по-добре как трябва да изглежда и да се държи един футболист. В момента в който даден играч реши да е различен и започват атаките срещу него.\"Хората трябва да изразяват себи си чрез външния си вид, това е щастието. Заради натиска от страна на трибуните обаче не смятам, че скоро в Премиър лийг някой открито ще си признае, че е гей. Феновете също носят вина, защото не са готови за такова признание\", споделя Бейерин.Преди време той изтри профила си в Туитър, защото получаваше много обидни съобщения. По-късно го възстанови, за да е в крак с новините.", "date": "2018.09.08", "title": "Испанец от Арсенал се оплака от хомофобия"}
{"url": "https://offnews.bg/nashite-avtori/bashta-mi-i-siana-razkaz-ot-zdravka-evtimova-687551.html", "text": "- Сияна тръгнала с Риж Димитър – каза майка ми, докато правеше някакъв извлек за болки във врата. След това, като че въобще не си бе отваряла устата, подхвърли: - Донеси ми връзка джоджен.А аз забравих какво трябва да ѝ донеса, забравих какво е джоджен. Забравих къде съм. Затова не ме питай за майка ми. Няма да ти помогне. Строшено оправя, прещипан нерв измъква от клещите на болните прешлени и забравяш, че е боляло. Подлютен черен дроб успокоява. Зли черва утихват от варивата ѝ. Но не говори на мен за магии. Майка ми мрази тази дума. Няма магии. Дори да има, тя не ги разваля.Сияна беше жена ми.Ако можеше, мама щеше ли мене, сина си, да остави да ходи и да не вижда къде стъпва? Да говори и да не знае какво приказва, да вижда Сияна в клоните на ябълката, в шишето с минерална вода. Да мисли как да кърши врата на Риж Димитър. Ако вярваше, че има магии, мама първо мене щеше да изцери.Баща ми беше много красив човек, гуляите и ракията го теглеха, където има песен и врява, той там е пръв. Лек характер - като хвърчило, няма да ти вика, няма да скърца, а ще ти каже:- Христо, ела да седнеш до мене да не ми горчи бирата, сине.Или:- Ице, имаш ли си пари, татко? Ако са ти малко, вземи тия десет лева, че мъж без пари е като изсъхнала магарешка кожа. Умряло магарето, теглило, та на тегло се наситило и на товар се натеглило. Само кожата му останала да виси суха като барут, без пукнат лев. Само на луканка може да стане това претеглело магаре. Аз не искам ти да ставаш на луканка, сине, гледай мене – аз на луканка да ти приличам? Не, нали. Зарежи го Риж Димитър. Ти си моя кръвчица. Мразя да гледам как гориш като свещ. Хубав беше татко. Жените разбираха това нещо, много дълбоко схващаха красотата му и не се спираха да подмятат: „Мил, драг, прекрасен. Стомана си, Дамяне. Железар!“. И той, за да не ги обиди, откликва. Откликва, обаче до едно определено време. После спря да откликва.Мама само като го погледнеше, баща ми светкавично зарязваше ракията, купона и жената.- Кажи, душичке, Ленче – обръщаше се към нея той.Така викаха на мама в Радомир – „Душичке Ленче”.Аз не разбирам това. Под клепачите ми, когато затворя очи, виждам Сияна като праха по улицата. Мисля, че е мека и кротка. А тя пълни кръвта ти, дробовете. Казват ми в очите – „Докато ти се бъхтиш за пари и строиш бензиностанции в Италия, тя и Риж Димитър... Да не мислиш, че като е родила дъщеря ти, я държиш в кърпа вързана. Никой не може да изтъче кърпа, дето ще върже Сияна, момче. Димитър е по-богат от тебе. Запиши си го някъде и го чети три пъти на ден.“Не мога да ѝ простя. Не мога без нея. Сигурно скоро ще ме прибере онази, която стиска човек за гушата и го води при Господ. Мене сигурно в тъмното място ще ме завлече, но където и да попадна, нито светлината, нито мрака ще разбера. Ще виждам в най-черното и в най-бялото нея. Сияна.А баща ми престана да се накланя към жени и престана да гледа подир тях. Горкият, колкото по-дърт става, толкоз по-красиво грее лицето му.Не съм ги чувал да се карат старата и той. Никога.Не мога да си го обясня. Мъж, на когото двайсет рокли и му счупват телефона, всичките млади и направени, да остане с майка ми. И защо точно при нея се е сврял? Заради мехлемите и лековете ли? Не, баща ми е здрав като баира отсреща. Ни киша, ни суша, ни студ ни пек му пречат. Сигурно Господ е гледал на друго място и не е показал на тате завоя, откъдето да заобиколи мама.Мама цял ден правеше сметки как ще закърпим седмицата, готвеше така, че можеше да изядеш обелките от картофите, които е докосвала, или да глътнеш тигана, когато се свърши гозбицата ѝ.- Сияна… – започна тя една вечер.- Не казвай, че е лоша – прекъснах я.Тя не каза, спомена нещо, че се откъснала от Риж Димитър, отбила се до нас, но си отишла веднага. Нищо не питала. Нищо не казала. А аз бях в Перник да търся джанти за Голфа. Тогава се разболях.Мама ме извади от трапа.Продължи да бърка мазила, извлеци, запарки. Гледаше алое вера, хинап, най-различни отрови замесваше от семена на лян и тис. Куци и криви хора идваха у нас – мажеше болните им места, даваше им варива и мехлеми, хората, както се бяха изкривили като подкови, полека вдигаха носове и тръгваха да ходят право. Плащаха си – пари винаги сме имали, но не парите бяха примамили тате.Той като има пара, пие и черпи до скъсано в джоба. Като няма, свива ушите надолу и ходи при някоя жена да го почерпи.- Красив татко имаш – подхвърляха ми лелки и какички и ми предаваха да му нося любовни писма. Той не ги четеше, хвърляше ги, като че бяха намазани с отрова, но все пак понякога някое скапано писмо попадаше в джоба му и мама го прихващаше.Още от малък не съм я чувал да вряка или да крещи. Как го правеше майка ми не зная. Баща ми, горкият, отпускаше глава към земята като торба пепел и ме викаше:– Ела, Ице, да вечеряме - после ми четеше приказка.Казвам ти - беше лек като хвърчило характер, чист въздух отгоре до долу. Заради острите очи на мама му беше тъжно до втората страница и когато царският син се втурнеше да бие змея, той почваше да се смее с глас. И аз почвах да се смея с глас до него. Когато някой ме попита какво е детството, аз казвах: – „Баща ми Дамян ми чете приказка за някой змей, без разлика какъв.“Парите не са го прихванали към мама, щото като вземеше заплата, казваше – „Айде, Ице“ - и отивахме на София с него. Хващахме влака – страхотен влак! В единия му джоб имаше шоколад и клякаше, за да си го намеря. В другия джоб имаше меденка. В най скъпия магазин ме отвеждаше, най-скъпите панталони ми обуваше и - „Хайде –вика - Ице, да ходим на кино.“Нищо не разбирах от филмите, дето ме водеше. Беше ми достатъчно да видя как се смее и аз се смеех до него.- Майка ти е спокойна, като си с мене - каза ми веднъж той. - Иначе подозира, че някоя жена ще ми се лепне.Те, жените, нали са нахални личности, му се лепяха дори и да бях с него, настъпваха го по обувките, щипеха го, но аз – о, направо с юмрук ги целех по челата, за оставят баща ми спокоен край мен. Не го оставяха. Затова и него целех между очите, че да станем да се прибираме. Господ се е загледал някъде да види как вървят божите работи по земята и направил някои хора красиви без мярка. Баща ми беше такъв. Никой не му казваше: „Дамяне“, наричаха го „Красивия”. После започнаха да му викат „Големия Красив“, а на мене „Малкия Красив“.Разбрах какво е да си красив – жени около тебе като мравки в мравуняк, а ти виждаш Сияна. Още от времето на детска градина „Родолюбче“ в Радомир я виждаш. Пишат ти писма момичета в розови жакети и мъже ти пишат писма, но мама – само да види писмо в джоба ти, веднага те затваря в килера. Тя не ти вика, не крещи нито се кара, поглежда килера и ти влизаш сам. Цел ден без ядене заради едно писмо. Баща ми отзад, през прозорчето на килера, дето е обърнато към кокошарника, ми подхвърля хляб и луканка. Мама един път го хвана, че ми е ятак и го изгони от нас за една седмица.Викам си: „Браво тате, една седмица можеш на жени да се радваш, можеш на риба да ходиш, можеш тото да пускаш и на комар да играеш...“ А той, горкият, идва си вечерта, набрал някакви китки от полето - то не китки, а бурени направо, дава ги на мама гузно.– Ленче, моля ти се, без детето ще пукна.Тогава забелязвам – мама се усмихва, ама много слабо се усмихва, то и лицето и ѝ едно, не лице, а желязо, когато желязо ти се усмихне, на пердах отива работата. Но тогава мама забрави да е желязо за малко. Аз се уплаших – да не се е разболяла тая жена? Откъде ще вземем пари, ако се разболее. Кой ще лекува куците и кривите хора, кой ще им прави мехлеми. Кой ще гледа баща ми и мен? Тате като машинист не изкарва нищо, а дето изкара, вземе та го почерпи из народа.Често майка ми въобще не ме поглежда. Особено като подхванех нещо за Сияна.- Синът ти ще стане тесто като тебе - казва на тате тя и не го прибира да се прибере у дома. Може и с друго да се е провинил, не зная. Но като че в черепа му имаше място само за мама. Но тате всичко ще изтърпи – тесто, препечена кора, глад и преяждане. Заспива отвън на пейката, усмихнал се луната по пълнолуние. Ще преглътне и ще махне с ръка. Той е като вятъра, колкото вятър помни лошото, толкоз и той.Минава отзад, зад прозорчето, вади електрическото синьо фенерче – заедно с него го купихме на събора в Старо село – и така му се радвахме на това синьо електрическо фенерче, че ходихме три пъти да празнуваме. Един път с кебапчета, след два дни - със шкембе чорба, и след това – с тулумби и боза. Та взима баща ми електрическото фенерче, сяда под прозорчето и започва да ми чете оная тъпа приказка за змея. Още на втората страница му става смешно и макар че е изгонен и седи навън, а аз съм затворен вътре в килера, двамата се смеем, превиваме се и хич не ме е страх, ако мама хване още едно любовно писмо у мене или у него. Все ще си се смеем с баща ми и ако мога, ако престана да виждам Сияна накъдето и да се обърна, ей сега ще го взема да пием по бира. Само не знам къде е тая книжка за змея. Нищо. Той друга купи – козлета, котараци в чизми за „твоята хубава щерка, Ице“.Та направо на въпроса: когато заведох Сияна при мама, мама нищо не каза цял час. Зная, че се беше подготвила, пиле беше опекла, погача също, обаче не стана да сипе от пилето и да сложи погачата на масата. Баща ми, ей, колко се радвам, че кръстих щерка си на неговото име - Дамяна – той стана, пилето начупи и го сложи в чинии, поднесе чиниите – първо на Сияна, после на мене. Погачата накъса. Първото парче даде на Сияна. И тогава мама каза:- Христо, с нея няма да се доводите. Много ще патиш.- Защо да пати? - попита моето момиче, моята Сияна, която и тогава съзирах на площада, на моста над Струма и оттатък. – Защо говориш така?- Защото виждам – каза мама. – Сутрин си с един, вечер – с друг. Утре с…Майка ми е висока жена, почти колкото баща ми, тънка като въже. Обърна един тънък като въже гръб на нас, на чиниите с топлото опечено пиле, на погачата.- Ами ...- гледам баща ми се мъчи да се усмихне и накрая се усмихна, защо сърцето му е хвърчило. Отлита от лошото и към нещо весело се отнася. – Ами хайде да ядем...Патих и патя, тате. Но дори тогава да знаех, че Сияна ще си замине, че Риж Димитър ще подсвирка след мене и аверите му ще ми се подиграват... Аз съм твоя кръв. Щях пак да направя така – щях да похапна от това пиле, от погачата. Пак щях да хвана моето момиче за ръка, защото без нея въздух не ми стига.- Виж каква хубава щерка имаш – отмества разговора настрани баща ми.С него във всичко се угаждаме, само се чудя как не хареса Сияна.- Тази ще ти разкаже играта, сине – каза той, когато за пръв път заведох Сияна у нас.Защо го каза? Не е страхлив човек. Не е искал да се представи пред мама – да не би случайно да го изгони пак от нас. Сигурен съм.- Стегни се – каза майка ми, когато ми обадиха за Риж Димитър. А аз изгарях от температура. Бях се върнал от строежите в Италия. Но моето момиче го нямаше… - Гледай каква хубава дъщеря имаш.Как няма да е хубава.Нали майка ѝ е Сияна.", "date": "2018.09.08", "title": "Баща ми и Сияна: разказ от Здравка Евтимова"}
{"url": "https://offnews.bg/sviat/zhertvi-i-desetki-raneni-sled-tezhka-avtobusna-katastrofa-v-turtcia-687667.html", "text": "Най-малко шестима души са загинали и 39 са ранени в автобусна катастрофа в Турция, съобщава БНР.Инцидентът е станал по пътя Аксарай - Анкара, съобщи телевизия Ен ти ви, цитирана от ТАСС. Спасителната операция продължава в момента.В района на катастрофата са изпратени медицински и пожарни екипи. Засега не е ясна причината за инцидента.", "date": "2018.09.08", "title": "Жертви и десетки ранени след тежка автобусна катастрофа в Турция"}
{"url": "https://offnews.bg/sviat/robi-uiliams-stana-bashta-za-treti-pat-687666.html", "text": "Роби Уилямс и Ейда Фийлд обявиха раждането на третото си дете, което е момиченце, съобщи Контактмюзик.Малката Колет е родена от сурогатна майка, след \"дълга и трудна\" борба за още едно бебе, уточнява БНТ.Роби Уилямс и Ейда Фийлд имат още една дъщеря на пет години и син на три години.Дъщерята Тиодора е „родéн изпълнител“, е казвал гордият татко. Според него професията му е много добра и осигурява приятен живот, стига да избегне човек капаните. А той се надява да ѝ помогне за това.", "date": "2018.09.08", "title": "Роби Уилямс стана баща за трети път"}
{"url": "https://offnews.bg/sviat/sblasak-mezhdu-politcia-i-protestirashti-sreshtu-novoto-ime-na-makedon-687705.html", "text": "До сблъсък се стигна между гръцката полиция и протестиращите в Солун срещу споразумението за новото име на Македония, съобщиха световните агенции. Според органите на реда в демонстрацията са участвали над 15 000 души. Гръцката полиция опита да разпръсне протестиращите и използва сълзотворен газ. Сблъсъците са станали близо до Солунския международен панаир. Солун е столица на гръцката провинция Македония, затова в региона има опасения, че ако Атина признае новото име на Република Македония, ще последват териториални претенции.Гръцкият премиер Алексис Ципрас трябва да направи в Солун изявление за намеренията на правителството след края на последната спасителна програма за страната. ", "date": "2018.09.08", "title": "Сблъсък между полиция и протестиращи срещу новото име на Македония в Солун"}
{"url": "https://offnews.bg/temida/anglichanin-prebil-invalid-v-slanchev-briag-se-izpravia-pred-sada-687671.html", "text": "Несебърският районен съд днес ще гледа мярката за неотклонение на 27-годишен английски турист, който преби възрастен инвалид в коридора на петзвезден хотел в Слънчев бряг.Дани Джеймс Кнот е задържан за 72 часа и ще бъде подведен под наказателна отговорност. Побоят беше запечатан от видеокамерите на хотела, като на кадрите се вижда как гостът се нахвърля върху безпомощен човек с бастун. Инцидентът станал половин час след полунощ в четвъртък.\"Иззета му е кръв за анализ, чакаме да видим резултата – дали ще има наличие на алкохол или наркотици. Но такива деяния, искаме да подчертаем, няма да се толерират. Знаете за случая с камериерката миналото лято, в Несебър битите слепи. Как пък попадат все на такива слаби хора. Камериерка, слепи, а сега и инвалид. Няма как да стане както при шведа – да се размине само с глоба\", коментира апелативният прокурор на Бургас Любомир Петров, цитиран от \"Дарик\".Към момента спрямо англичанина е повдигнато обвинение за лека телесна повреда спрямо три лица по хулигански подбуди. Освен възрастния човек, са пострадали още двама души – служители на хотелския комплекс. Обвинението обаче вероятно ще бъде прецизирано, обявиха от прокуратурата в Бургас.", "date": "2018.09.08", "title": "Англичанин, пребил инвалид в Слънчев бряг, се изправя пред съда"}
{"url": "https://offnews.bg/izvan-terena/pamela-andersan-razkarala-adil-rami-687675.html", "text": "Сексимволът на 90-те години Памела Андерсън е прекратила романтичната си връзка със световния шампион по футбол от Франция Адил Рами, съобщава TMZ.Според американското клюкарско издание причината за раздялата е станало предложението за брак, което бившата спасителка на плажа е получила от по-младия си партньор.32-годишният централен защитник на Олимпик (Марсилия) използвал еуфорията от спечелената световна титла с Франция на Мондиал 2018 и паднал на колене пред Андерсън с пръстен от марката „Картие“ в ръце.За негова изненада обаче получил негативен отговор от 51-годишният бивш модел на „Плейбой“. Памела дори се е изнесла от общото им жилище във Франция, в което двойката се нанесе в началото на година.Тогава Андерсън реши да се премести в Европа, за да е по-близо до любимия си. Само преди два месеца се появи ново доказателство за силата на любовта между двамата, след като Памела Андерсън запозна Адил Рами с майка си Керъл.Съдбата на годежния пръстен също е ясна. Памела го е задържала и подарила на най-големия си син - Брандън.", "date": "2018.09.08", "title": "Памела Андерсън разкарала Адил Рами"}
{"url": "https://offnews.bg/112/gdbop-razbi-organizirana-prestapna-grupa-za-narkotitci-687680.html", "text": "ГДБОП разби организирана престъпна група за разпространение, производство и отглеждане на наркотици. Операцията е проведена на територията на Бургаска област, след утвърден план от главния секретар на МВР гл.комисар Младен Маринов, и под прякото ръководство на Специализираната прокуратура. В нея са участвали служители на териториалния сектор „Борба с организираната престъпност“ към ГДБОП-МВР в Бургас и колегите им от Отдел „Наркотици“ при ГДБОП.В хода на полицейските действия са задържани 12 участници в групата. На четирима от тях – на възраст 37г., 39г., 28г. и 22г., е повдигнато обвинение за извършено престъпление по чл.321 вр. чл.354а от НК. С решение на Специализирания наказателен съд им е повдигнато обвинение по чл. 321 от НК и им е наложена мярка за неотклонение „задържане под стража“.В рамките на операцията са извършени множество процесуално-следствени действия в жилища и ползвани от задържаните леки автомобили. Иззети са около 1 кг различни видове наркотични вещества - суха зелена тревна маса - канабис, метамфетамин, кокаин, хашиш. Открити са 48 растения от рода на конопа, 18 от които били отглеждани в специално оборудвано за целта помещение на къща. При претърсванията са иззети още - газово оръжие, ножове и палки, а в дома на лидера на групата е открита и парична сума в размер на 15 490 лв. По първоначални данни групата е действала от началото на тази година на територията на страната и Бургаска област. Установено е, че участниците са прибягвали до използването на насилствени методи - заплахи и побои, при осъществяване на престъпната си дейност.По случая е образувано досъдебно производство за извършено престъпление по чл.321 вр. чл.354а от НК, работата по което продължава под надзора на Специализираната прокуратура.", "date": "2018.09.08", "title": "ГДБОП разби организирана престъпна група за наркотици"}
{"url": "https://offnews.bg/tenis/del-potro-dzhokovich-e-finalat-na-us-open-687669.html", "text": "Аржентинецът Хуан Мартин дел Потро и сърбинът Новак Джокович ще се изправят един срещу друг във финала на последния за годината турнир от Големия шлем - US Open, след като спечелиха своите мачове съответно срещу Рафаел Надал и Кей Нишикори в полуфиналите.Аржентинският тенисист бе загубил в три от последните четири турнира от Големия шлем именно срещу Надал, но тази нощ успя да постигне частичен реванш, побеждавайки испанеца със 7:6(3), 6:2 и отказване на световния номер 1.И двамата тенисисти не показаха най-доброто от себе си в първия сет, като шампионът от 2009 година бе изненадващо пасивен, докато ударите на Надал бяха твърде къси и не затрудняваха противника му. Дел Потро на два пъти повеждаше с пробив – в откриващия гейм и след това отново в 11-ия, но и два пъти трикратният шампион веднага наваксваше изоставането си. В тайбрека Кулата от Тандил реши да заложи на традиционната си агресивна игра и това даде резултат, като той се наложи със 7:3.Проблемите на Надал си проличаха още в средата на първата част, когато той поиска физиотерапевт да превърже дясното му коляно, а в края на сета левичарят от Майорка ядосано махна превръзка и очевидно изпитваше силна болката. Във втория сет Делпо тотално доминираше и проби два пъти съперника си, за да се доближи на сет от победата.След края на сета Надал стисна ръката на съперника си и сложи край на мача. По този начин Дел Потро се класира на втория си финал в Ню Йорк, където ще срещне бившият номер 1 в света Новак Джокович.Сърбинът разби Кей Нишикори с 6:3, 6:4, 6:2, за да стигне за осми път до мача за титлата в Ню Йорк. Джокович тотално доминираше над съперника си и не допусна нито един пробив в двубоя, като от своя страна взе подаването на японеца четири пъти, за да стигне до чист успех след два часа и 22 минути игра. До момента Джокович води в мачовете с Дел Потро с 14:4, както и с 10:3 в срещите на твърди кортове. Финалът при мъжете е в неделя от 23:00 часа българско време.", "date": "2018.09.08", "title": "Дел Потро - Джокович е финалът на US Open"}
{"url": "https://offnews.bg/horoskop/horoskop-za-8-14-septemvri-ot-antonia-mechkova-686262.html", "text": "Това 7-дневие не е леко, не си създавайте и допълнително напрежение със спорове в понеделник и вторник. За доста Овни възникват пречки в работата, до четвъртък нека действат по точно определена програма, за да се справят с многото си задачи. В някои случаи трябва да се опирате на чужда помощ, но не всички колеги и партньори са стриктни, та ще им напомняте за дисциплината, постепенно ще мобилизирате екип, какъвто заслужавате. Ако пък ядовете ви са с администрация, реагирайте така, че да не ви разтакат или иначе да ви вредят.За вас 7-дневието носи куп задачи, до вторник упорствате и за стабилизиране на доходи. Ако Телците имат повод за празнуване, да не го подценяват, ще се чувстват много добре сред роднини и приятели. От събота трябва да огледате някои делови проблеми и да се стегнете, а не само да критикувате другите. Те правят грешки, но имат нужда и от помощ, от сряда можете да им съдействате по важни дела, вашите няма да изостанат. В четвъртък изникват още шансове, уреждайте стриктно всичко, за да няма после разправии за пари, задължения...Периодът не е лек, вероятно и околните ви дават куп поводи за разочарование. Близнаците да анализират деловите и личните проблеми още през уикенда, не е време да се противопоставят на колеги, познати, роднини даже да са съвсем прави в преценката си. В понеделник не се месете в чужди спорове, които не ви засягат лично, а от вторник поограничете харчовете, пари ще трябват и за реализация на ваши амбициозни идеи, но до петък няма защо да бързате с това. Бъдете сдържани, почивайте с работа, в грижи за бит, градина, даже ремонти.Вас периодът ви изправя пред пречки, заредете се с повече спокойствие до понеделник. Раците не обичат да губят или околните да ги разочароват, но ако се случи нещо такова, след време ще се убедите: всяко зло за добро. В работата от сряда до петък може да откриете нови шансове за изява и печалби, търсете още информация и запознанства, ако трябва – пътувайте. Трудностите не са толкова големи, колкото ще ви се сторят в началото, но докато повярвате в това... В любовта бавно хармонизирате отношения, а което е минало, минало е.Това 7-дневие носи доста поводи за празнуване, но не те са истинската причина за бавното темпо, с което действате. Група Лъвове обмислят новите си делови проекти, трябва да се каже, че каквото посеят – ще дава щедър плод. А още по-сладък ще им се види той, ако до понеделник съумеят да привлекат и най-близки хора в реализация на свои идеи. Вторник е за по-строги финансови разчети, от сряда работата ще ви изправя пред силни опоненти, не е време за налагане, а за проява на способности, характер. Ще успеете, но и почивайте.За вас периодът е динамичен, не са изключени и по-сериозни делови промени. Девите обаче да се погрижат да приключат забавени ангажименти, а и да си осигурят влиятелно покровителство за стабилизиране на служебното място. До понеделник се притеснявате от пречки и конфликти, от вторник пък поемате и част от задачите на колеги. И подходът, и усилията ви ще бъдат оценени до петък, но има и много детайли, които трябва да бъдат изяснени. Ако нещо не е тръгнало от пръв път, има втори. В личен план подкрепа на близки е безценна.На Малка Богородица поемате още и още обещания за работа и към околни, а имате и хубави идеи за изява и печалби. Везните да не чакат бърза сполука, а успехите на всяка цена не им подхождат. До вторник трябва да огледате своите партньорства, да направите жестове към близките, за да искате в сряда и от тях подкрепа. Някои се увличат по купони, а в службата имитират ентусиазъм, но така може да си докарат излишни ядове вместо изпълнение на желанията. За необвързаните сякаш е най-мъчно да избягат от стари заблуди за лични неща.Следващите дни ви откриват добри възможности за изява и печалби даже в редица случаи поканата към вас да не е най-искрена. Скорпионите са готови с идеи, а и ще упорстват до приключване на всяка задача, с която се хванат, така че в понеделник няма да се занимават с домашни въпроси. Някои имат поводи за празнуване, дали не могат да чакат до сряда с веселби? В петък ще отчетете постигнатото, постъпленията ви позволяват да поглезите най-обичани. Доста свободни сърца стабилизират желана връзка, други балансират отношенията...Това 7-дневие изисква голямо търпение към околните, в работата и дома май не се съобразяват с мнението ви. Стрелците не смятат да отстъпват, но с такт и толерантност по-умело ще прокарат идеи. И в службата шефове ценят приноса ви за успеха на екипа. В понеделник задачите се натрупват, не се нагърбвайте с чужди. Във вторник и сряда се огледайте за партньори и в по-малките дела, в четвъртък ще искате да действате сами. Е, създадени вече съюзи ще издържат проверка. В любовта залагате на принципи и чувства, а не на фалшивите роли.Периодът изисква съсредоточаване в задачите. Едно, че не са лесни, второ, служебната ви позиция не е най-силна и всяка излишна дума може да се тълкува във ваша вреда. От понеделник Козирозите и сами ще усетят това, в деловата сфера има доста неясноти, до сряда няма защо да споделят нови идеи, нито надежди за подкрепа от влиятелни личности. В четвъртък разчитайте на равностойно партньорство, мнението ви се приема с уважение, ще привлечете и още съмишленици. Личните грижи държите далече от клюкари, интриганти.Предстоят динамични дни, контролирайте емоции и самочувствие, може да ви подведат. През уикенда Водолеите бързат да уредят делови партньорства, но от понеделник припряността ще води до грешки в работата. Задачите не са толкова лесни, колкото ви се струва, упорствайте по тях, но без дребнавост. В четвъртък изяснявайте деликатните теми, за да са ефективни старанията ви и на Кръстовден да отчетете успехи, избегнати рискове. Някои връзки май не ви подхождат и даже да сте влюбени до уши, трябва да преценявате точно всичко.По-динамично 7-дневие и за вас, но пък ще има и от какво да бъдете доволни, и близки да зарадвате за Кръстовден. През уикенда Рибите като че ли доста прибързват за уреждане на делата си, по-добре да потърсят подкрепа, пречките няма да са малко. В сряда не се изкушавайте от големите обещания за печалби, пари винаги трябват и ще си ги заработите, имате идеи, а има и кой да помага, ако са ви нужни услуги ... Има и завистници, но вие ще се опрете на искрени приятели, стари колеги ви ценят. Някои са на път, преливащи от обич и радост.", "date": "2018.09.08", "title": "Хороскоп за 8 – 14 септември от Антония Мечкова"}
{"url": "https://offnews.bg/kultura/preporachvame-vi-kino-v-parka-i-potapiane-na-vim-venders-687650.html", "text": "Днес от 20.30 часа в парка на Военната академия може да се отдадете на заслужена почивка с хубав филм.\"Кино в парка\" днес ще представи филма \"Потапяне\" на Вим Вендерс - президентът на Европейската филмова академия и световен майстор на киното.„Потапяне” („Submergence”) е любовна история, която отвежда зрителя в напълно различните светове на двамата главни герои Даниел Фландърс и Джеймс Мор – в ролите са Алисия Викандер и Джеймс Макавой.В стая без прозорци на африканското крайбрежие, англичанинът Джеймс Мор е пленник на джихадисти. Представяйки се за експерт по състоянието на водните запаси, той отразява активността на Ал-Кайда в околността. След залавянето му е инсценирана екзекуция и Джеймс е отведен в Сомалия. На хиляди километри от там, в морето край Гренландия, Даниел Фландърс се подготвя за потапяне в морските дълбини. Тя е биоматематик, с френско-австралийски произход, обсебена от живота в най-големите морски дълбини. Киноразказът връща зрителя във времето до предишната Коледа, когато двамата герои се срещат случайно във френски хотел на атлантическото крайбрежие и се влюбват един в друг.Филмът на Вендерс е създаден по едноименния роман на Дж. М. Леджърд, а сценарист е Ерин Дигнъм (сценарист и на последния режисьорски филм на Шон Пен „The Last Face”). Сред останалите актьори с ключови роли в „Потапяне” са Шарлот Рамплинг, Александър Сидиг и Одри Кутури.", "date": "2018.09.08", "title": "Препоръчваме ви: Кино в парка и 'Потапяне' на Вим Вендерс"}
{"url": "https://offnews.bg/obshtestvo/premiera-na-mega-prevozvachi-po-viasat-explore-687625.html", "text": "Скрита армия от работници осигурява движението на товарите по света 365 дни в годината. Те правят каквото е необходимо, за да гарантират, че товарът ще бъде доставен навреме и в отлично състояние,независимо от стойността и обема, при всякакви атмосферни условия, денонощно. Във всеки един момент поне 20 милиона корабни контейнера прекосяват световния океан и пренасят всичко - от омари до луксозни спортни автомобили. \"Мега превозвачи\" - новата ТВ поредица по Viasat Explore, получава ексклузивен достъп зад кулисите на пристанищата от двете страни на Атлантическия океан и разкрива какво правят най-големите оператори и превозвачески агенции, за да доставят стоки 24 часа в денонощието.От доставката на яхта на стойност 18 милиона долара до 20 тона сладки картофи, вижте как наземните екипажи товарят и разтоварват скъпоценните, но много различни товари и се борят с грандиозни предизвикателства - от погрешни изчисления до неизправности. Вторият сезон на \"Мега превозвачи\" започва днес в 22:00.", "date": "2018.09.08", "title": "Премиера на 'Мега превозвачи' по Viasat Explore"}
{"url": "https://offnews.bg/kultura/eminem-nadmina-abba-i-led-tcepelin-v-klasatciite-vav-velikobritania-687659.html", "text": "Eминем надмина АББА и Лед Цепелин в петък, обявявайки рекорд за най-много последователни албуми, оглавяващи класациите във Великобритания с издаването на \"Kamikaze\". Това е деветият поред издаден албум на рапъра от САЩ, който заковава първото място, съобщи британската Official Charts Company.Еминем споделяше досега първото място за осем издадени поред албума, заели първо място в класациите, с шведския поп квартет AББА и с „динозаврите“ от Лед Цепелин, съобщава БНТ.Британските рокаджии постигнаха забележителния резултат през 1979 г., а AББА се изравни с тяхното постижение през 1982 г.. Еминем достигна за осми пореден път №1 през декември миналата година.Еминем хвана музикалния свят неподготвен с изненадващото пускане на \"Kamikaze\" - неговия десети солов албум, произведен по-малко от девет месеца след предишния му успех.", "date": "2018.09.08", "title": "Еминем надмина АББА и Лед Цепелин в класациите във Великобритания"}
{"url": "https://offnews.bg/sviat/mask-izpushi-tcigara-marihuana-po-vreme-na-interviu-687660.html", "text": "Милиардерът и предприемач Илон Мъск отново скандализира с поведението си - харизматичният главен изпълнителен директор на „Тесла“ Илон Мъск предизвика изумление, пиейки уиски и пушейки канабис по време на интервю, съобщи Франс прес. Така той засили съмненията доколко е способен да ръководи производителя на електрически превозни средства в решаващ момент от историята на компанията.В същото време хора на ръководни постове в компанията продължават да напускат. Тази седмица, само месец след като пое длъжността си, си тръгна ръководителката на счетоводния отдел, както и шефът на отдел „Човешки ресурси“.На Уолстрийт акциите на „Тесла“ днес поевтиняха със 7 процента до 252,24 долара, което е най-ниското ниво от 5 месеца.През нощта на четвъртък срещу петък 47-годишният милиардер говори в продължение на два часа пред актьора и водещ Джо Роуган. Около 90 000 души са гледали предаването, излъчвано директно в YouTube.„Не мисля, че искате да сте на мое място, няма да ви хареса“, каза Мъск по време на предаването.„Това интервю повдига допълнителни въпроси за разсъдъка на Илон Мъск“, твърди финансовият информационен сайт стрийт.ком.", "date": "2018.09.08", "title": "Мъск изпуши цигара марихуана по време на интервю"}
{"url": "https://offnews.bg/obshtestvo/vremeto-v-sabota-sutrinta-slanchevo-sledobed-s-valezhi-687661.html", "text": "Сутринта времето в събота ще бъде слънчево, а следобед ще започне да се развива купеста облачност. Превалявания се очакват в Източна България и планинските райони, където още около обяд ще започне да се развива облачност. Следобед там ще има интензивни валежи, придружени с гръмотевици.Температурите на 1200 метра височина ще бъде едва 17 градуса. Максималните температури на различни места в страната ще достигнат 25 - 30 градуса. По Черноморието температурите ще достигнат 28 градуса. В неделя и първите дни на новата седмица времето ще бъде нестабилно. Повече слънце сутрин и превалявания следобед ще има отново предимно в източните и планинските райони. Температурите ще започнат да падат и ще бъде ветровито. През втората половина на седмицата времето ще бъде отново слънчево и топло. ", "date": "2018.09.08", "title": "Времето в събота: Сутринта слънчево, следобед - с валежи"}
{"url": "https://offnews.bg/sviat/merkel-na-parva-ofitcialna-vizita-v-makedonia-687670.html", "text": "Германският канцлер Ангела Меркел днес пристига на първа официална визита в Република Македония. Тя е първият канцлер, който посещава страната след обявяването на независимостта й на днешния ден през 1991 г.Ангела Меркел е поредният високопоставен световен лидер, който тези дни е в Скопие. Преди три дни в македонската столица беше генералният секретар на НАТО Йенс Столтенберг, а вчера в западната ни съседка беше и австрийският канцлер Себастиян Курц.Говорителят на германското правителство Щефан Зайберт съобщи, че по време на разговорите в Скопие основните теми на канцлера Меркел с македонския премиер Зоран Заев ще бъдат икономическите отношения.Визитата обаче се счита за директна подкрепа за предстоящия на 30 септември референдум за промяна на името на Република Македония. Германия от години открито подкрепя компромиса в спора за името между Македония и Гърция.Постигнатото съгласие е новото име на страната да е Република Северна Македония. Подписаният с Гърция договор дава възможност на Македония да започне преговори за членство в Европейския съюз и да стане пълноправен член на НАТО.", "date": "2018.09.08", "title": "Меркел на първа официална визита в Македония"}
{"url": "https://offnews.bg/112/tir-se-obarna-na-hemus-i-spria-trafika-687676.html", "text": "Тежкотоварен камион се обърна тази сутрин на магистрала \"Хемус\" и затрудни трафика. Вероятната причина за катастрофата е шофьор, карал по магистралата в насрещното движение, става ясно от съобщение на полицията в Шумен.Няма пострадали при инцидента. Сигналът за катастрофата е подаден малко след 8.00 часа тази сутрин в дежурната оперативна част на ОДМВР - Шумен. Съобщено е за възникнал пътен инцидент на км 355+700 на автомагистрала „Хемус“ в посока Варна на около километър край бензиностанцията преди Нови пазар.Към мястото на произшествието са насочени екипи на полицията и пожарната.След пристигане пътните полицаи установили, че водач на товарен автомобил \"Ивеко\" с варненска регистрация се преобърнал върху пътното платно, като част от каросерията била в насрещната лента за движение. Водачът с инициали А.К. (на 54 г./) от Аксаково не е пострадал.Правоспособен е, тестван е за алкохол, наличие не е установено. Движението се осъществява през алтернативен маршрут, пътни полицаи регулират автомобилите и ги насочват през етапна връзка. Шофьорите трябва да спазват указанията на екипите на „Пътна полиция\".Установени са водачи, които са навлезли в насрещната лента за движение на АМ „Хемус\", като към тях ще бъде взето отношение по Закона за движение по пътищата.Временно е ограничено движението по магистрала \"Хемус\" в посока Варна при 355-и км, съобщиха от Агенция \"Пътна инфраструктура\".Обходният маршрут е по пътя гр. Нови Пазар - с. Ветрино - гр. Девня, съобщи АПИ.", "date": "2018.09.08", "title": "ТИР се обърна на Хемус и спря трафика"}
{"url": "https://offnews.bg/obshtestvo/dnes-e-malka-bogoroditca-tcarkvata-praznuva-rozhdestvo-na-bozhiata-ma-687663.html", "text": "Днес е един от най-големите християнски празници Рождество на пресвета Богородица. Народът го нарича Малка Богородица. На три дни път от Йерусалим се намирал малкият градец Назарет. Там живели праведните Йоаким и Ана, които светата Църква нарича \"богоотци\". Йоаким произхождал от Давидовия род, а света Ана – от рода на Аарон. Били много щедри, милосърдни. За себе си изразходвали само една трета от доходите си. Другата трета жертвали за храма, а последната трета раздавали на бедните.Всекидневна скръб помрачавала живота на тези добри хора: нямали деца. У израилтяните това се считало за голямо нещастие, понеже бездетните родители се лишавали от надеждата да имат за свой потомък очаквания Месия.На един от големите празници Йоаким дошъл със свои роднини в Йерусалимския храм. Искал да принесе жертва на Бога. Храмът бил препълнен с народ. Застанал Йоаким пред първосвещеника и му открил желанието си. Първосвещеникът започнал да го укоряла, че заради греховете му Бог не го благословил с деца. При това положение той не бил достоен да принася жертва.Йоаким се натъжил дълбоко. Излязъл от храма, като се утешавал с мисълта за безбройните милости на Бога към израилския народ.По някое време скръбта му обаче станала толкова голяма, че не пожелал да се върне в къщи. Отишъл в пустинята, където пасяло стадото му. Там прекарал той в молитва и строг пост 40 дни. Молел се усърдно Бог да се смили над него, да извърши чудо – да стане и той баща, както някога Авраам станал баща в дълбоки старини.Вестта за тревогата на Йоаким в Йерусалим стигнала в Назарет до Ана. Тя затъгувала дори повече от мъжа си. Считала себе си за причина за бездетството им. И като мъжа си почнала също тъй горещо да се моли на Бога да я облагодетелсва с рожба. Веднъж, като работела в домашната си градина, видяла сред клоните на едно лаврово дърво гнездо с малки птиченца. Гледката на това щастливо гнездо я хвърлила в още по-голяма скръб. - Само аз, Господи – казала тя със сълзи на очи, - съм мъртва и безжизнена. Цялата природа те прославя със своите плодове. Всички се радват на свои деца. Само аз съм бездетна като безводна пустиня... Господи, Господи! Ти си дарил на Сарра в старините й син. Чуй и мене. И аз ще Ти принеса роденото от мене в дар, за да бъде благословено в него Твоето милосърдие!Ана вложила цялата си душа в тая молитва.И ето – ангел Господен застанал пред нея и й казал: Ано, Ано, твоята молитва е чута. Твоите вопли преминаха облаците. Твоите сълзи капнаха пред Господа. Ти ще родиш благословена дъщеря, заради която ще бъдат благословени всички земни родове. Чрез нея ще бъде дадено спасение на целия свят. Ще я наречеш Мария.Ана веднага дала обещание, че ако роди дете, ще го даде в служба на Бога. В това време ангелът Господен се явил и на Йоаким в пустинята и му казал: Бог чу твоята молитва. Жена ти Ана ще роди дъщеря, която ще бъде ваша обща радост. За да се увериш в моите думи, иди в Йерусалим. Там при златните врата ще намериш жена си, на която вече е възвестена тази радост. Щастливите съпрузи се срещнали в Йерусалим. Разплакали се взаимно за явяването на ангела и принесли заедно жертва в храма.На 9 декември светата Православна църква чества празника Зачатие на света Ана. Това е денят, в която света Дева Мария се заченала в утробата й. Девет месеца след това – на 8 септември – пречистата Дева се родила на света.Като навършила три години, малката Мария, бъдещата пресвета Майка на Божия Син, Господ Иисус Христос, била заведена в Йерусалимския храм. Тъй родителите й изпълнили обещанието си: предали своята единствена рожба в служба на Бога.В това време при храма живеели в отделни малки килии мъже, жени, девици, които посветили себе си изцяло на Бога и тъй водели чист, благочестив живот. Те били предобрази на бъдещите християнски монаси и монахини.В тържествено шествие Ана се приближила с детето към храма. В ръцете на девойките, които придружавали Мария, както и в ръцете на другите присъстващи, горели свещи.За да посрещнат Йоаким и Ана, с пение излезли из храма свещеници, начело с първосвещеника.Ана поставила отроковицата Мария на първото стъпало на храма, който имал 15 високи стъпала. И станало голямо знамение. От никого не водена, от никого не покрепяна, Дева Мария изкачила леко и право всички стъпала. Почуда се изписала по лицата на всички присъстващи.Малката Мария била оставена, като другите девици, да живее при храма. Тъй се лишила тя от родителите си, предадена изцяло на Бога.Починал баща й Йоаким на 80-годишна възраст. Като останала сама, света Ана се преселила от Назарет в Йерусалим. Сдобила се с жилище близо до дъщеря си. Молела се постоянно в храма до своята смърт.Така в нежна възраст била обречена да изпита скръбно сиротство тази, която впоследствие с блажена радост приела върху себе си дълга да лекува сиротството на всички самотни, изоставени хора, да стане Майка Утешителка и Застъпница на всички сирачета. Рождество на Божията майка  се празнува предимно от жените, за да са живи и здрави, да раждат леко и да им помага Богородица в беда или тежка работа. В нейно име се месят голяма пита, Богородичен хляб, който се разчупва и раздава на всички в семейството.", "date": "2018.09.08", "title": "Днес е Малка Богородица, църквата празнува Рождество на Божията майка"}
{"url": "https://offnews.bg/kultura/fsb-zakriva-apolonia-dovechera-687681.html", "text": "34-то издание на фестивала \"Аполония\" ще бъде закрито днес с концерт на ФСБ.В рамките на фестивала бяха проведени близо 80 културни събития от всички жанрове.Закриването му с ФСБ носи символика, тъй като легендарната група отпразнува 40 години. Пълни зали и радостни от участието си артисти, празнична атмосфера за хората на изкуството. Това е ретроспекцията на основателя на \"Аполония\" проф. Димо Димов, съобщава БНТ. Анализ на очакванията на публиката и почтеност във взаимоотношенията между артистите е основата на дългогодишния успех.Да се промени начинът на финансиране от страна на държавата и да има достатъчно зали с места за публиката е това, за което мислят създателите на един от най-старите артфестивали в България.", "date": "2018.09.08", "title": "ФСБ закрива Аполония довечера"}
{"url": "https://offnews.bg/temida/sadat-reshava-da-ostavi-li-v-aresta-miniu-stajkov-687665.html", "text": "Спецсъдът ще реши днес дали да остави за постоянно в ареста бизнесмена , който беше задържан при .Алкохолният бос е обвинен за участие в престъпна група за данъчни измами, пране на пари, съхранение и продажба на акцизни стоки без бандерол. За участие в групата бяха обвинени още неговият син Стайко, Иван Димитров - син на кмета на Карнобат и братът на съпругата на Миню Стайков.След акцията аа трима души е поискана мярка задържане под стража - сред тях е и бизнесменът Миню Стайков, а другите двама се издирват. При проверката е установено, че става дума за верига от свързани фирми, ръководена от едно от задържаните лица. При проверката стигнахме до данни, че се извършва и данъчни престъпления. Доказателствата сочат, че въпросното лице извършва дейност в нелегалната тютюневата фабрика и влага парите в легален бизнес.Проверени са 36 офиса на фирми. В счетоводната къща, която е обслужвала бизнеса, е намерен фалшив печат на банка.", "date": "2018.09.08", "title": "Съдът решава да остави ли в ареста миню Стайков"}
{"url": "https://offnews.bg/sviat/broiat-na-zaginalite-ot-zemetresenieto-v-iaponia-v-chetvartak-dostigna-687662.html", "text": "Броят на загиналите от земетресението в Япония в четвъртък достигна 30 души.По-голямата част от загинали са от малкия град Ацума, където цял квартал е напълно разрушен, когато един хълм се срина от силата на земетресението с магнитуд 6,6, затрупвайки къщите, разположени под него, съобщава \"Фокус\".Около девет души все още не са открити в града и около 400 имат леки наранявания, според местното правителство на северния остров Хокайдо.Около 40 000 спасителни работници, включително специалните сили за самоотбрана, които са били подготвени специално, са търсили оцелели с помощта на булдозери, кучета и 75 хеликоптера, според високопоставен говорител на правителството.Всичките три милиона домакинства на остров Хокайдо останаха без електричество, когато земетресението в четвъртък разруши топлоцентралата, доставяща електроенергия в региона, но премиерът Шинзо Абе заяви, че електрозахранването в голяма степен е възстановено.\"Благодарение на усилената работа за осигуряване на електрозахранването през цялата нощ, броят на домакинствата, които нямат ток, е сведен до 20 000\", каза премиерът Шиндзо Абе на заседание на кабинета, посветен на ликвидиране на щетите от земетресението.Абе добави, че правителството ще отпусне спешни средства за доставка на храна, вода и гориво, необходими за електрогенераторите в болниците.Общо 31 000 домакинства все още нямат вода и около 16 000 души са евакуирани в приюти.", "date": "2018.09.08", "title": "Броят на загиналите от земетресението в Япония в четвъртък достигна 30"}
{"url": "https://offnews.bg/politika/nikolaj-nikolov-bezotgovornostta-na-rajonnata-administratcia-dovede-d-687684.html", "text": "Пълната безотговорност на районната администрация и на институциите доведе до инцидента в \"Овча купел-1\". Това заяви общинският съветник от БСП Николай Николов.В продължение на 12 часа - от 9,00 до 21,00 часа - той беше с гражданите край срутилата се стена на изкоп на строителен обект и проследи действията на органите. Както е известно, в петък сутринта свлачище в изкопа на строителен обект на ул. \"Братя Бартел\" в столичния квартал \"Овча купел-1\" погълна част от улица и автомобил.\"Този инцидент си има предистория. В последния месец бяха организирани два протеста на граждани от квартала срещу презастрояването и конкретно срещу работата по обекта, на който се случи вчерашният инцидент, каза Николай Николов. - На тези протести хората говореха за очевидни нарушения около въпросния строеж - като се започне от това, че теренът е бил отреден за изграждане на детска градина, до отстоянието от съседния блок 412. От стената на този блок до изкопа разстоянието е само 7 метра - едно от големите нарушения на строителните наредби. След срутването, това разстояние вече е около 5 метра. На тези протести гражданите показваха жалби, оплаквания и всякакви сигнали, които са подавали до различни институции с молби да бъдат направени проверки на обекта. Никой не им обръщаше внимание. Дори районният кмет и администрацията в \"Овча купел\" не проявиха никакъв интерес. На протестите нито веднъж не дойде техен представител, нито представител на Столична община. Никой! На празника на район \"Овча купел\" на 6-и септември, четвъртък, вечерта (около 12 часа преди срутването в обекта) с четирима представители на Инициативния комитет, който организираше протестите, отидохме при кмета Христина Семерджиева, за да се опитаме да говорим за тези проблеми. Тогава тя категорично и с усмивка заяви, че инвеститорът има всички разрешителни, че всичко е законно и според правилата, че отстоянията са спазени, че е имало обществено обсъждане и че тя си е свършила нейната работа. Около 12 часа по-късно се случи срутването. Около 20 часа по-късно ДНСК спря строежа с обяснението, че изпълнителят на обекта е допуснал \"съществено отклонение от одобрените строителни книжа\".Според Николай Николов инцидентът със срутването на строителния обект в \"Овча купел\" е поредният пример за прехвърляне на топката между институциите и размиване на отговорността. \"Не трябва ли районният архитект да изпрати инженер и геодезист, които да упражнят контрол и да проверят дали са спазени всички условия по документите, попита общинският съветник. - Защо в продължение на 7 часа нито една институция не дойде на мястото на инцидента, за да информира притеснените граждани и да им каже дали има опасност за живеещите в блок 412? Защо, когато благоволиха да се появят, служителите на институциите се държаха арогантно и дори се опитаха да избягат от гражданите, без да им обяснят какво се случва? А на всичкото отгоре представители на фирмата-инвеститор се усъмниха, че гражданите сами са срутили обекта и са бутнали автомобила в него! Истината е, че този инцидент в \"Овча купел\" е поредният в резултат на безотговорността и липсата на контрол от страна на администрацията. Добре, че по щастливо стечение на обстоятелствата този път няма пострадали хора и жертви!\".", "date": "2018.09.08", "title": "Николай Николов: Безотговорността на районната администрация доведе до инцидента в \"Овча купел-1\""}
{"url": "https://offnews.bg/futbol/skandal-za-pari-ostavi-vereia-bez-trenior-687677.html", "text": "Скандал за пари е разтърсил Верея. Отборът на Небойша Лекич пристигна вчера в Гълъбово, където трябваше да играе контролен мач с местния Ботев, но след скандал в съблекалнята никой не излезе за спаринга.Българите в отбора са отказали да участват, тъй като според тях сръбският специалист прекалявал с лансирането на чужденците, които довел. Според \"Меридиан Мач\" обаче истинската причина обаче е фактът, че родните футболисти се съмняват, че ръководството на клуба плаща избирателно заплатите и не дава на тях, но пълни сметките на легионерите.\"Без коментар. Питайте клуба за това, което се случва\", каза Небойша Лекич пред репортер на стадиона в Гълъбово. Наставникът и играчите му изчакаха пред съоръжението близо час клубния автобус да се върне и да ги прибере, докато състезателите на Ботев проведоха двустранна игра.След скандала шефът на Верея Галин Михайлов е взел решение да уволни Лекич, за да свали напрежението в състава. Смята се, че за заместник на сърбина е избран досегашният наставник на Ботев (Гълъбово) Людмил Киров.", "date": "2018.09.08", "title": "Скандал за пари остави Верея без треньор"}
{"url": "https://offnews.bg/temida/dani-dzhejms-kaza-che-sazhaliava-za-prebitia-invalid-sadat-go-vkara-687685.html", "text": "27-годишният британец Дани Джеймс, който преби в хотел в Слънчев бряг, възрастен шотландец с увреждания остава в ареста, реши Районният съд в Несебър. Мотивите са, че той може да се укрие, да се опита да напусне страната или да извърши друго престъпление.Две са обвиненията срещу него – непристойни действия, грубо нарушаващи обществения ред и за нанасяне на телесна повреда, причинена по хулигански подбуди.Прокурорът по делото Стела Мешова поиска най-тежката мярка \"задържане под стража\". Инцидентът е от 6 септември, като малко преди това до външен бар на басейн и до рецепцията на хотела буйствал, замервал с обувки служители на хотела, като успял да удари и един от тях.След това в коридор на 5-ти етаж, безпричинно нападнал 60 годишният шотландец, който бил трудно подвижен и се придвижвал с помощта на бастун.В съда Дани Джеймс каза, че съжалява, не е агресивен, няма намерение да напусне страната, както и че е готов да плати 10 000 лв гаранция. Според адвоката му Веселин Анестиев, агресията на Джеймс се дължи на изпитото количество алкохол.", "date": "2018.09.08", "title": "Дани Джеймс каза, че съжалява за пребития инвалид, съдът го вкара в ареста"}
{"url": "https://offnews.bg/gimnastika/gratciite-ni-veche-trenirat-v-arena-armeetc-predi-svetovnoto-fenove-687674.html", "text": "Българските гимнастички Катрин Тасева, Невяна Владинова и Боряна Калейн проведоха тренировка в \"Арена Армеец\" в петък преди началото на световното първенство по художествена гимнастика, което започва в понеделник в София.Те влязоха да видят официалната зала и много я харесаха, информираха от федерацията. Трите грации се подготвяха в тренировъчната зала, в която проведоха силна тренировка. Българките нямат търпение да започне Световното първенство на родна земя.Официалните тренировки на националките са в събота от 13.00 до 13.30 часа и в неделя от 19.30 до 20.00. Главният мениджър на национален отбор индивидуално Бранимира Маркова пипна чисто новите килими в залата и си пожела късмет и хубава игра пред българските фенове.Много вълнуващ ден вчера беше и за доброволците, които помагат в организацията на Световното първенство.Всички истински се вълнуваха и снимаха, за да си запазят този спомен завинаги. Доброволците се снимаха и с президента на БФХГ Илиана Раева.Световното първенство в София започва в понеделник с квалификациите на обръч и топка при жените.", "date": "2018.09.08", "title": "Грациите ни вече тренират в \"Арена Армеец\" преди световното, фенове се снимат с Раева"}
{"url": "https://offnews.bg/politika/neno-dimov-ne-e-ubeden-che-podoben-tip-ostavki-na-ministri-shte-res-687668.html", "text": "Не съм убеден, че подобен тип оставки решават такива проблеми. Така министърът на околната среда и водите Нено Димов коментира оставките в кабинета „Борисов“ 3 след тежката катастрофа край Своге, при която загинаха 17 души.Според него в политиката е важно да има обективност върху причините. Той отчете, че на този етап не е приключило разследването около инцидента. „Уважавам тяхното решение и предполагам, че това е един от начините, по които трябва да се носи отговорност“, обясни Нено Димов, цитиран от \"Фокус\".Попитан дали трябва да се изчисти кабинетът, министърът обясни: „Това е въпрос, който лидерите на коалициите трябва да решат. Като цяло всеки от нас се стреми да изпълни програмата, с която е поел този пост. В частност едно от основните неща, които „Обединени патриоти“ имаха като програма и тя стана елемент от програмата и на управляващата коалиция, е повишаването на доходите. Политиката, която аз се опитвам да правя в рамките на околната среда е именно в това. Как да може да бъде намерен балансът между опазването на околната среда и повишаването на доходите“, коментира Димов. По думите му кризата в управляващата коалиция приключва.Във връзка с казаното от премиера, че не е доволен и от други министри и на въпрос дали е притеснен, министър Нено Димов заяви: „Не чувствам притеснение“.На въпрос дали е чиста държава България, министър Нено Димов коментира, че трябва да се сравни с нещо. „Няма абсолютно чисто или абсолютно мръсно. При всички положения България днес е много по-чиста, отколкото да кажем преди 5 или 6 години“, обясни министър Димов. Според него човек винаги е недоволен и иска повече, което ни тласка към прогрес.", "date": "2018.09.08", "title": "Нено Димов не е убеден, че 'подобен тип оставки' на министри ще решат 'такива проблеми'"}
{"url": "https://offnews.bg/futbol/pifa-sashtestvuvaneto-na-tcska-1948-e-neseriozno-687682.html", "text": "Треньорът на вратарите на ЦСКА Ивайло Петров - Пифа определи като \"несериозно\" съществуването на отбора от Втора лига, който ползва абревиатурата на тима от Борисовата градина - ЦСКА 1948.Проектът, който претендира за автентичност, доскоро беше воден от бившия капитан на ЦСКА Валентин Илиев, но той беше уволнен заради слабия старт на сезона. Пифа и Илиев са близки приятели от времето, прекарано в ЦСКА. Заставането на различни страни на барикадата обаче не е повлияло на дружбата им - просто двамата са избягвали да си говорят за футбол.\"Разбира се, че поддържам връзка с Вальо. Преди десетина дни се чухме. С него сме живели заедно три години в бунгалата на Панчарево. Окей - не си говорим за футбол.Но не приемам да зачеркнеш някой човек така, той си има глава на раменете. Не може да си развалим приятелството заради това, че е избрал нещо, което на мен не ми харесва и обратното. Така че си поддържаме връзка. Даже ми каза, че е имал оферта от български отбор, но е отказал на този етап\", сподели Пифа пред \"Тема Спорт\".\"За мен съществуването на този клуб (б.р. ЦСКА 1948) е несериозно. Нямам нищо против момчетата в отбора. Както каза и Мариян Огнянов - играчите трябва изхранват семейства. Но този клуб е напълно несериозен за мен. Не може отбор, който се бори за Първа лига да няма стадион, база, фенове.Помните с ЦСКА, като бяхме в Трета лига с Ицо Янев и Владо Манчев, какъв празник ставаше във всеки град, в който гостувахме. А те сега като отидат някъде им се подиграват. Просто е безпредметно съществуването на този клуб\", казва още Пифа.", "date": "2018.09.08", "title": "Пифа: Съществуването на ЦСКА 1948 е несериозно"}
{"url": "https://offnews.bg/politika/vmro-niama-pretentcii-za-ministerski-postove-687683.html", "text": "Вицепремиерът Красимир Каракачанов заяви в Русе, че ГЕРБ има право да оттегли свои министри и да предлага други на тяхно място. Той коментира предстоящия Коалиционен съвет в понеделник, на който ще бъдат обсъдени оставките на министрите на транспорта Ивайло Московски, на вътрешните работи Валентин Радев и на регионалното развитие Николай Нанков след трагедията край Своге.Лично аз смятам, че за конкретния случай не може да говорим за вина и на тримата министри. Но в края на краищата не искам да предрешавам нещата, лансирайки моите виждания по медиите, защото не е коректно. Аз съм ги обсъдил с част от моите коалиционни партньори, до понеделник има време да ги обсъдим и в понеделник надявам се, че Обединени патриоти ще излязат с единна позиция. Ако има смяна на министри, които са от квотата на ГЕРБ, съвсем логично и резонно е ГЕРБ да предложат на техните места други хора, тоест те ще си бъдат от квотата на ГЕРБ, заяви Каракачанов, цитиран от БНТ.По-рано днес пред бТВ той заяви, че няма да даде лична позиция дали трябва да бъдат приети министерските оставки, защото според него това би довело до разногласия в коалицията. Каракачанов добави, че не е съгласен с мнението на коалиционния си партньор Валери Симеонов, че Борисов управлява еднолично държавата.", "date": "2018.09.08", "title": "ВМРО няма претенции за министерски постове"}
