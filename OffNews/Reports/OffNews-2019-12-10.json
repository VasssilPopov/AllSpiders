{"url": "https://offnews.bg/interviu/prehodat-veche-e-v-istoriata-no-istoriata-nikoga-ne-e-neutralna-nauka-717290.html", "text": "30 години след 10 ноември 1989-a: къде свършва митологията и започва историята?Като историк много съм си задавала въпроса: къде започва историята? Тъй като станаха 30 години преход. И преходът е едно явление, при което не е ясно от какво към какво се движиш, това е една несигурност. И чак сега, след 30 години, реших, че можем да говорим за 1989 г. като история, защото 30 години маркират началото на едно ново поколение. В историята обикновено 30 години е хронологията на едно ново поколение. Вече имаме едно израснало поколение, което е родено след 1989-а, тази година вече е история и можем да мислим исторически.Тоест колко поколения маркира преходът - едно?Има със сигурност едно поколение, което е родено след 89-а, и няма спомен от тази година. Това поколение са хора в цветуща възраст, в разгара на своите професионални кариери и лични животи, те нямат спомен и личен опит от 1989 г. За тях това вече е история. Но може би са две генерации, защото сега хората, които са родени след 2000 г. и вече са тийнейджъри, представляват едно второ ново поколение, израснало след 1989 г.Според Вас възможно ли е периодът на комунизма, а след него и преходът да влязат в учебниците по история? Това лято имаше дебат, че в един от учебниците периодът на комунизма е представен твърде манипулативно.Комунистическият период трябва да влезе в учебниците, защото учениците трябва да имат представа каква е била историята на България след Втората световна война. Но трябва много ясно да се обясни, че има различни интерпретации на тази история, че това е въпрос на дебат все още и в историческата наука.В САЩ, когато преподавам този период на моите студенти, аз винаги им давам две мнения, които те да дискутират. С факти да докажат защо заемат една или друга страна, да обяснят, да се аргументират.Когато преподавам на моите студенти периода след Втората световна война и периода, в който комунистическите партии стават ръководните партии във всички страни от Източна Европа, аз им обяснявам, че от една страна е много важна ролята на Червената армия и на Съветския съюз, който иска да създаде свой блок в Източна Европа. И ние не можем да не мислим за този важен контекст.Но от друга страна: историческата наука е доказала, че през 1944-1945 г. в много от източноевропейските общества вече има политически тенденции, при които всички традиционни политически партии са компрометирани и населението няма желание да избира тези традиционни партии, а иска нещо ново. Иска нови политически актьори и нови политически сили. И тъй като в Източна Европа някои от страните все пак са освободени от Червената армия и врагът е нацистка Германия, за много хора там комунизмът е бил реална алтернатива. Това е вярно - през 1944, през 1945 г.Но разочарованието настъпва много бързо - това също трябва да го разберем. На някои места, разбира се, има чистки. Но реално има и подкрепа сред населението за една нова политическа сила, която да замени традиционните партии.На моите студенти им давам пример и с моя дядо. Той е бил един от тези ентусиасти през 1944 г., които са вярвали в комунистическата идея, а след това два пъти е чистен от БКП.Нещата действително са по-сложни и те не трябва да се представят в черно-бели краски. Тук трябва да се види нюансът, което може би е трудно в учебниците по история. И хората, които пишат тези учебници, на тях им е по-лесно да представят своите собствени политически възгледи.Но това е недопустимо.Ако сметнем, че историята е обективна наука, да, недопустимо е. Но историята не е обективна наука. Историята е една от онези науки, в които политическата и идеологическата ориентация на изследователя е на централно място.Историята никога не е неутрална наука. Историята винаги е политическо, дори селективно, четене и интерпретация на събитията. Преподаването на история винаги е било политически процес, защото то формира мисленето на новото поколение граждани на всяка държава.Тогава можем да приемем българската история за публицистика със задна дата.В българската история има един консенсус - по националния въпрос. Там се получава лесен консенсус, защото някак си националният въпрос обединява. Има много добри български историци, които критикуват тази националистическа трактовка на българската история, но техните мнения не са в учебниците по история.Ние все още говорим за Първа, Втора и Трета национална катастрофа в България. Сега, с годишнината от Ньойския договор, има много коментари за катастрофалните ефекти от него, но също като че ли се забравя факта, че България е била на страната на тези, които губят войната. Имала е свои цели, които не се осъществяват. И когато загубиш война, и когато си победен, договорите, които се пишат, наказват тези, които са победени и помогат на победителите. Така работи дипломацията. Нашата страна не е единствената, която е претърпяла катастрофи – нека помислим за Унгария, дори Гърция. Но в нашата история процесите се коментират като уникални, единствени едва ли не в исторически контекст.Сред Вашите студенти има ли крайнолеви младежи? И допускат ли грешката да идеализират социалистическия блок, социалистическа България?Последния семестър имах един студент, който се определи като троцкист. Това ми беше странно - защо американец в XXI век ще се определя като троцкист. Това е едно идеализирано представяне на реалността, което е изкривено, защото пак минава през идеологията. Не достигат до изводите чрез анализиране на фактите, ами изводът е предопределен.Това, което се опитвам да направя, е да задам фактите, да дам различните интерпретации и да накарам студентите чрез факти и документи да преценят коя от тези интерпретации е вярна. Защото моя роля като професор не е да ги уча на факти и моите интерпретации, а да ги накарам да мислят. И когато четат новини, когато гледат телевизия, да могат да преценят каква е идеологическата настройка на хората, които говорят. Това е моята отговорност като преподавател. Да ги уча да мислят и да могат да интерпретират, да разпознават кой от каква гледна точка разказва и преразказва историята, защото историята никога не е фиксирана. \"Историята е писана от победителите\". Точно така е. Историята е писана от победителите, но ние винаги трябва да знаем, че има и друга гледна точка и трябва да я търсим.Национализмът замени комунизма по един особено взривоопасен начин в Югославия. В България това беше пробвано по ужасен начин при \"Възродителния процес\". Успяхме ли обаче през 90-те в България национализмът да не се превърне в последното убежище на комунизма?Аз разглеждам национализма от две гледни точки. От гледна точка на политическата идеология - това, което политическите елити и държавите се опитват да представят като националната линия на държавата, националния интерес на държавата.От друга страна - национализмът като настроенията сред населението. Повечето от нас имат национална идентичност. Ние се идентифицираме по един или друг начин национално и много често националната принадлежност е възможно да бъде повод за гордост. И тогава аз я интерпретирам като патриотизъм. Но е възможно тези настроения много лесно да бъдат манипулирани от политическите елити, както в Югославия. И патриотизмът може да се прояви като национален шовинизъм.Това е историческата отговорност на политическите елити навсякъде: дали те ще играят на националистическата карта, дали ще се съблазнят в името на политически причини да тръгнат по тази линия, която е наистина много тънка, която може много бързо и много непредсказуемо да се изроди в нещо много грозно.Както в Югославия – нека помислим за просръбските тенденции и Милошевич, никой не е вярвал, че той ще може да мобилизира по този начин една държава, която все пак толкова години е съществувала върху основите на братство и единство. Милошевич много успешно мобилизира населението под мантрата, че \"ние сме жертви, че ние сме тези, които сме онеправдани\". В рамките на прехода, в рамките на тази политическа несигурност, той успя да играе на тази карта.В България е много по-сложен въпросът. Аз смятам, че българското общество все още не е провело този важен разговор за отговорността, която би трябвало да поемем по въпроса за \"Възродителния процес\". Обикновено чуждите изследователи говорят за етническо прочистване, когато става дума за \"Възродителния процес\" и за \"Голямата екскурзия\". Като българи, този термин звучи много тежко. 350 хиляди души, изселени в рамките на два месеца. Какво е това, ако не е етническо прочистване? Ние трябва да поемем отговорност - като българско общество. В България този разговор все още не е проведен, въпреки че имаме декларацията на парламента, която обявява \"Възродителният процес\" за престъпление.Една друга интерпретация, която четох за 1989 г., е че фактически преходът в България започва през месец май, при изселването на българските турци, защото много от протестите срещу режима на Живков започват от българските турци. Това също би променило нашата интерпретация за прехода. Ако ние приемем, че протестите на турското население срещу \"Възродителния процес\" са част от историческия наратив на целия български народ, тогава нашата интерпретация за тази година също ще се промени.А национализмът никога не е изчезвал от комунистическата партия. Той е бил притъпен, може би в началните години, но много бързо, в края на 50-те, се възражда. През 60-те и 70-те наблюдаваме един културен национализъм. Ако разгледаме културната политика, която е водена по време на комунистическия период, в много отношения това е национална културна политика, която има за цел да създаде един патриотичен заряд сред българското население.Говорите за Людмила Живкова.Да. В момента пиша книга за културната политика на българската държава през 70-те и началото на 80-те години. Какво са честванията като \"1300 години България\"? Това е една проява на културен национализъм, чиято цел е да мобилизира населението и да създаде легитимност на комунистическия режим чрез организирането на културни мероприятия, които са заредени с национална енергия. Това са едни патриотични тържества, но отстрани погледнато може да се каже, че има и националистически подбуди.Таблоидният медиен разказ в България представя Людмила Живкова като модернизатор в рамките на системата.Дори някои казват: тя е \"първият дисидент\", което е абсурдно. Какъв дисидент, когато тя е продукт на този комунистически елит? Модернизатор - може би. Но за мен това също е спорно. Тя има своите лични амбиции и използва държавния апарат и финансите на държавата, за да ги реализира.Да се върнем на прехода. Много от нашите читатели често питат защо чехите, поляците, унгарците се справиха, а ние не успяхме.Преди 10 години всички мислехме, че поляците, унгарците и чехите са се справили. Но през 2019 г., когато говорим за Полша и Унгария, не е много сигурно дали са се справили. Вижте популизма в двете държави. Дори сега, по време на 30-годишнината, там нямаше големи тържества, тъй като новите политически елити имат много комплицирано отношение към промените от 89-та година.30-годишнината ни дава възможност да видим нещата дългосрочно. Аз много се тревожа за европейската идея. За нас преходът означаваше, че имахме шанса да бъдем европейци. В България няма такива силни евроскептични настроения, но в Полша и Унгария има.И ако началото на прехода беше началото на приобщаването към Европа, сега виждаме, че в тези две държави има настроения срещу Европейския съюз и Европа. 4 години след началото на прехода в Полша има забрана за абортите и започва тази консервативна реакция срещу либералните настроения в държавата. Антилибералният дискурс се появява много рано в някои от тези държави. Но тъй като тогава техният стремеж да се присъединят към Европейския съюз е задал много точни параметри какво означава това, тези антилиберални настроения се потискат. Но сега отново се появяват в Полша. Антилибералният дискурс е много силен в католическите среди, в образованието, в социалните политики.За момента, слава Богу, в България нагласите са малко по-прогресивни. Но не е толкова оптимистично, ако го гледаш отвън: нека погледнем дискусиите срещу Истанбулската конвенция. Освен това - ролята на Българската православна църква, това е една много консервативна църква, нея можеш да я оприличиш с най-крайните евангелистки прослойки в американски контекст. Какво означава \"традиционни семейни ценности\"? Това са антилиберални позиции. Това не са позиции, които защитават правата на човека, те са изкривени от някакво разбиране за традиционност, което е дълбоко консервативно.Имаше ли сделка през 1989 г. между елитите на Запада и СССР - стискат си ръцете и оставят бившите комунисти да управляват в Източна Европа? Това е много популярна версия в българската преса.Не мога да отговоря конкретно на този въпрос. Това, което се вижда много ясно след 1989 г., е че има консенсус на Запад - в Източна Европа ще се прилагат неолиберални реформи, с които е експериментирано частично в Западна Европа, но Източна Европа става лаборатория за неолиберални реформи.За част от източноевропейския елит това е нещо много удобно, тъй като им помага да приложат политика на приватизация след 1989. Помага им държавната собственост много бързо да премине в частни ръце и тъй като това е новият консенсус, който идва от Запад, улеснява олигарсите много бързо да успеят да консолидират икономическата си власт. Получава се неолибералният консенсус. Но колко е консенсус? Той идва отвън, той е наложен на българските елити, но някои от тях се възползват много успешно.Ролята на Съветския съюз е много важна през 1989 г., когато Горбачов поощрява реформите на „реформаторите“ и решава да не се намеси пряко в страните от бившата „Съветска сфера“. Но нещата бързо се променят. Аз не виждам някаква основна роля на Съветския съюз след 1989 г., те си имат своите проблеми от 1990 - 1991 г. насам. По време на прехода доминираща е ролята на Запада, който диктува условията.И ги оставиха да крадат?Да. Мултинационалните компании също дойдоха тук, изкупиха техника и я дадоха на вторични суровини. Вместо да разработят заводите, след като ги приватизираха. Те не искаха да имат местна конкуренция и ги ликвидираха. И започнаха да внасят стоки. Западни, по-добри. Това беше историята на началото на 90-те години. Но тази история предстои да се пише, след като се отворят архивите и се публикуват спомените на основните исторически фигури.", "date": "2019.12.10", "title": "Преходът вече е в историята, но историята никога не е неутрална наука"}
{"url": "https://offnews.bg/ikonomika/angazhimentat-na-balgarskia-biznes-kam-ustojchivoto-razvitie-narastva-717302.html", "text": "Иновативните бизнес подходи за устойчиво развитие и ролята на българския бизнес за устойчивото развитие в Европа изпълнението на План 2030 на световно ниво ще бъдат сред основните теми на дискусия на международната конференция „Устойчиво развитие и бизнес в България и Европа“, организирана от Балкански институт за устойчиво развитие организира (БУИР) , която ще се проведе на 17 декември 2019 г., в Българска търговско-промишлена палата.„Разбирането и подходът на българските компании към устойчивото развитие претърпя голямо развитие през последните години. Публичният ангажимент и стратегии в посока устойчиво развитие на бизнесите са вече все по-обмислени и управлявани на ниво мениджмънт, който се стреми да свърже успешното развитие на компанията с ангажиментите си за устойчивост,“ каза Цветелина Цветанова, Председател на БУИР.Специално за събитието в София пристига френският депутат и външнотърговски съветник на парламентарна комисия по търговия Фредерик Пети, който ще открие конференцията и ще участва в дискусиите на теми устойчиво развитие и търговия в Европа.Участници от България и Европа ще коментират заедно с гостите на конференцията ключови теми за устойчивото развитие както в България, така и на Балканите и в Европа, както и ролята на бизнеса за постигането на целите на План 2030.Планът 2030 на Организацията на обединените нации (ООН) e приет през 2015 г., когато България също се присъедини към новите цели за устойчиво развитие на ООН на Срещата на върха в Ню Йорк. Планът зели обединени усиля на световно ниво и действия за хората, планетата и просперитета, като се стреми да укрепи и всеобщия мир.", "date": "2019.12.10", "title": "Ангажиментът на българския бизнес към устойчивото развитие нараства"}
{"url": "https://offnews.bg/obshtestvo/za-parvi-pat-sredniat-osiguritelen-dohod-nadhvarli-1000-leva-717303.html", "text": "Размерът на средния осигурителен доход за страната за месец октомври 2019 г. е 1002,75 лв., обяви Националният осигурителен институт.Средномесечният осигурителен доход за страната за периода от 01.11.2018 г. до 31.10.2019 г. е 969,47 лв.Определеният средномесечен осигурителен доход за страната за посочения период служи при изчисляване размерите на новоотпуснатите пенсии през месец ноември 2019 г., съгласно чл.70, ал. 3 от Кодекса за социално осигуряване.Новината коментира във Facebook и премиерът Бойко Борисов:\"За първи път средномесечният осигурителен доход за страната е над 1000 лева - за месец октомври 2019 г. той е 1002,75 лева. Това е ръст от над 100 лева за една година. Трудът на българите става все по-добре оценен. Растежът на доходите ще продължи и през следващите години, като ние ще работим да стане още по-голям, за да може всеки българин да го усети\", ", "date": "2019.12.10", "title": "За първи път средният осигурителен доход надхвърли 1000 лева"}
{"url": "https://offnews.bg/temida/propovednikat-ot-pazardzhik-poluchi-8-5-g-zatvor-717305.html", "text": "Тричленен състав на Окръжния съд в Пазарджик постанови 8.5 г. затвор и 9500 лв. глоба в полза на държавата за  днес, съобщи videlinabg.com.Муса е подведен под наказателна отговорност с още 13 подсъдими за омраза на религиозна основа. Тя се изразява във верска нетърпимост към непрактикуващите и неизповядващите салафитското течение на исляма и пропагандиране на война чрез разпространение на идеите на терористичната организация „Ислямска държава“.Затвор за 3.5 г. и глоба от 7000 лв. даде съдът на Ангел Симов, Стефан Димитров, Йосиф Минчев и Орхан Бързак. Други шестима от подсъдимите - Стефан Александров, Светослав Манчев, Ерджан Смаил, Александър Иванов, Райко Кърталов и Рангел Илиев, получиха по 2.5 г. зад решетките с 6000 лв. глоба.На Веселин Стефанов и Ненко Щерев бяха определени присъди от по 2 години ефективно, а Александрина Ангелова беше единствената с условна присъда от 2.5 г. с 4 години изпитателен срок.Мерките на всички, без Ахмед Муса, остават подписка, докато на Муса бе определено \"задържане под стража\", която влиза в сила след излежаване на настоящата му присъда в случай, че няма окончателно произнасяне по делото.Съдия Кристина Пунтева насрочи първото открито съдебно заседание за 25 февруари 2016 г. по наказателното дело, образувано срещу 14 подсъдими, обвинени за проповядване на омраза на религиозна основа.Обвинителният акт срещу 14-имата бе внесен в съда на 1 юли 2015 г. от Окръжна прокуратура – Пазарджик и три пъти бе връщан от съда, като втория път прокуратурата обжалва пред Апелативен съд – Пловдив, но той потвърди определението на съдия Пунтева.На 23 декември 2015 г. пък се състоя заседание на съда по искане за изменение на мерките за неотклонение “задържане под стража“ в по-леки по отношение на единадесет от обвиняемите. Те бяха декларирали, че не желаят да присъстват в съдебната зала. На въпросното заседание всички останаха в ареста, но с течение на делото постепенно бяха освободени с различни мерки за неотклонение и сега само Ахмед Муса излежава присъдата си от 1 година затвор, към която са добавени още 3 заради старо осъждане на 3 г. с 5 г. по делото на \"13-е имами\"Друг интересен факт от делото бе преценката на съда, че с направените си изявления пред няколко медии през март 2018 г.  е създала впечатление, че е предубедена. По искане на защитата съдия Кристина Пунтева я отстрани.", "date": "2019.12.10", "title": "Проповедникът от Пазарджик получи 8.5 г. затвор"}
{"url": "https://offnews.bg/zdrave/agentciata-po-lekarstvata-niama-danni-che-metformin-sadarzhashtite-l-717306.html", "text": "Към този момент липсват данни, които сочат, че в ЕС метформин-съдържащите лекарства са замърсени с канцерогена N-нитрозодиметиламин (NDMA), съобщиха за OFFNews от Изпълнителната агенция по лекарствата.Остатъчни количества от примеса N-нитрозодиметиламин (N-nitrosodimethylamine, NDMA) са установени в малък брой лекарства (извън територията на Европейския съюз) за лечение на захарен диабет, съдържащи метформин, твърдят от ИАЛ.Информацията е в отговор на запитване на OFFNews, след като , че Американската агенция по храните и лекарствата (FDA) и други контролни органи разследват дали в лекарството за диабет метформин има замърсяване с канцерогенен химикал. Става въпрос за N-нитрозодиметиламин (NDMA) - същата съставка, заради която по-рано тази година бе изтеглен лекарствен препарат за киселини в стомаха.От ИАЛ цитираха съобщение на Европейската агенция по лекарствата, според което количеството на NDMA в засегнатите метформин-съдържащи лекарства, извън територията на ЕС, е много малко и се явява или в рамките на допустимите норми, или е по-малко дори от това, което хората получават от други източници, например определени храни или води.Пациентите в ЕС трябва да продължат да приемат техните метформин-съдържащи лекарства, както обикновено. Рискът от липсата на адекватно лечение на захарния диабет далеч надхвърля възможните ефекти от наличието на малкото, установено при анализите, количество NDMA. Медицинските специалисти трябва да напомнят на пациентите за важността на контрола на захарния диабет, предупреждават от ИАЛ.От агенцията напомнят, че спирането на лечението може да предизвика симптоми като жажда, сънливост и замъглено зрение. Дългосрочните усложнения при неконтролиран захарен диабет включват заболявания на сърцето и нервната система, увреждания на бъбреците и очите и характерно увреждане на стъпалото, което може да доведе до ампутация, уточняват още от ИАЛ.На медицинските специалисти се препоръчва да продължат да изписват лекарства, съдържащи метформин по обичайния начин и да бъдат в очакване на допълнителна информация от властите на Европейския съюз.Метформин се използва широко, самостоятелно или в комбинация с други лекарства, за лечение на захарен диабет тип 2. Той се явява първа линия на лечение и действа като намалява образуването на глюкоза в организма и намалява усвояването ѝ от стомашно-чревния тракт.Базирано на изследвания върху животни, NDMA се класифицира като вероятен канцероген за хората (вещество, което би могло да причинява раково заболяване). Това вещество може да бъде намерено в някои хранителни продукти и води, но не се очаква да причини вреда, когато се приема в много малки количества.През последната година NDMA и други примеси от същия клас (нитрозамини) бяха намерени в някои лекарства, предназначени за лечение на високо кръвно налягане, наречени „сартани\". Впоследствие, ЕМА започна преглед на лекарствени продукти, съдържащи ранитидин и стартира процедура, чрез която да изиска от фармацевтичните компании да предприемат мерки за избягване наличието на нитрозамини в лекарствата за употреба при хора, включително лекарствата, съдържащи метформин.Тази процедура, известна още като процедура по чл. 5(3), се провежда и към момента и ще бъде използвана за предоставяне на ръководство за фармацевтичните компании и за подпомагане на оценката на данните за нитрозамини. Ускореният анализ на метформин-съдържащите лекарства в ЕС, е част от тази процедура.ЕМА и националните регулаторни органи, заедно с международните партньори и Европейския Директорат по качество на лекарствените продукти & здравни грижи (European Directorate for the Quality of Medicines & HealthCare, ЕDQM), непрестанно обменят информация относно примеси като NDMA и предприемат действия за защита на пациентите и препотвърждаване на увереността им в качеството на техните лекарства, се казва още в съобщението от Изпълнителната агенция по лекарствата.", "date": "2019.12.10", "title": "Агенцията по лекарствата: Няма данни, че метформин-съдържащите лекарства за диабетици у нас са опасни"}
{"url": "https://offnews.bg/zdrave/1-4-mln-lv-investira-mz-za-rekonstruktciata-na-klinikata-po-meditcin-717297.html", "text": "\"Преди реконструкцията на двата етажа на Клиниката по медицинска онкология, за което Министерството на здравеопазването отпусна средства в размер на близо 1,4 млн. лв., етажите бяха неизползваеми. Днес те са модерна база, която отговаря на европейските изисквания за съвременно лечение и безопасност на пациентите.\" Това каза по време на откриването на ремонтираната клиника в Университетската специализирана болница за активно лечение по онкология (УСБАЛО), здравният министър Кирил Ананиев.Министърът посочи, че през последните години и у нас, и в световен мащаб, се наблюдава тенденция към увеличаване броя на пациентите със злокачествени заболявания. Въпреки че възможностите на съвременната медицина са на високо ниво, онкологичните заболявания все още са предизвикателство – изискват сериозен финансов ресурс и навременни и качествени здравни грижи. В момента в болницата се извършва инсталация на първия за България дигитален ПЕТ КТ (ПЕТ скенер), за закупуването на който министерството предостави на лечебното заведение близо 5 млн. лв. Апаратът е от най-висок клас и е единствен за Балканския полуостров.", "date": "2019.12.10", "title": "1,4 млн. лв. инвестира МЗ за реконструкцията на Клиниката по медицинска онкология в УСБАЛО"}
{"url": "https://offnews.bg/obshtestvo/pernik-shte-ima-voda-po-6-chasa-na-den-selata-prez-den-717307.html", "text": "Нов, по-жесток режим на водата в Перник ще влезе в сила в четвъртък. Това стана ясно след среща на регионалния министър Петя Аврамова и заместника ѝ Николай Нанков с кмета на Перник Станислав Владимиров. Утре във ВиК дружеството на областния град ще бъде назначен нов прокурист, който трябва да предостави нов график на режима за одобрение на Владимиров. Идеята е перничани да имат вода веднъж дневно между 16 часа и 22 часа, а част от селата ще имат вода през ден. До тук се стигна заради огромното разминаване между притока и оттока на язовир Студена. Във водоема влизат до 50 л. в секунда, а изтичат седем пъти повече - 350 л. в секунда.Според министър Аврамова все още няма идея, но се търсят различни варианти за алтернативно водоснабдяване на града. Към момента не знаем, коя идея ще стане най-бързо и ще е най-удачна, призна тя. Видимо недоволен от ситуацията бе кмета Владимиров. От последната ни среща, на която бяха поети ангажименти от МРРБ не сме мръднали и на сантиметър в правилната посока. По-болезненият режим обаче е належащ, каза Владимиров. Той се надява новото ръководство на ВиК Перник да по-компетентно. Според него режимът на водата, който е в сила, не се е спазвал. Вероятно от други ВиК дружества към Перник ще бъдат изпратени водоноски. Според министър Аврамова, при ниски температури те не са добър вариант, тъй като водата замръзвала. Нанков за пореден път отрече вода от язовир Студена да е била изпускана заради ремонта на язовирната стена. Това за последно се е случвало през 2018 г. при обем на язовира от 20 млн. куб. м. В момента във водоема имало около 4 млн. куб. м. вода. Това е близо до санитарния минимум. Владимиров каза, че ще следи много внимателно за изпълнението на режима и дали перничани ще имат качествена вода в часовете в която я има. Според Аврамова досегашния режим е бил крайно неефективен и няма никаква икономии на вода, защото заради амортизираната ВиК мрежа са се увеличили авариите, до 13-15 дневно. За това било неудачно да се спира водата два пъти дневно.", "date": "2019.12.10", "title": "Перник ще има вода по 6 часа на ден, селата - през ден"}
{"url": "https://offnews.bg/politika/pargov-stolichna-obshtina-ne-prilaga-merkite-sreshtu-mrasnia-vazduh-717313.html", "text": "СОС прие мерки за борба с мръсния въздух, но Столична община се ослушва – не ги прилага. Филтри за комините – чакайте ги догодина. Смяна на печките – до 2023 г. – тази зима нищо! Така лидерът на БСП – София и председател на групата на социалистите в СОС Калоян Паргов коментира факта, че втори ден поред за София е обявен жълт код за гъста мъгла, а прилаганите мерки от Столична община са формални и безрезултатни.“Зелен и бял билет са химера”, констатира Паргов. Той припомни, че в списъка от над 100 мерки не беше предвидена мярката “повишаване на данъци”, но тя се появи само месец след изборите. “Хората със стари коли ще плащат по-висок данък, но това няма да промени нищо, защото те не могат да си позволят по-нови. А градският транспорт все не става и не става алтернатива за придвижване. В „Младост“ има няколко метростанции, а задръстванията в комплекса не намаляват. Явно има причина за това”, посочи лидерът на столичните социалисти.“Изводът е ясен – Фандъкова и Столична община са безпомощни в борбата с мръсния въздух. Всичко е в бъдеще време и нищо реално”, категоричен е Калоян Паргов.Той обърна внимание, че новото обещание на заместник-председателя на ГЕРБ Фандъкова – депутатите да гласуват инкриминиране на горенето на гуми, дрехи и пластмаса, се появява едва сега. А това е проблем, който е известен от години. “Отговорът е - преди избори ГЕРБ не атакуват тези, които ще им ги спечелят. Резултатът е, че спечелиха за сметка на здравето на софиянци“, заяви Калоян Паргов.", "date": "2019.12.10", "title": "Паргов: Столична община не прилага мерките срещу мръсния въздух, всичко е в бъдеще време"}
{"url": "https://offnews.bg/analizi/moskva-se-pritesniava-ot-voenna-zaplaha-ot-kam-tcentralna-azia-717300.html", "text": "Немското издание Die Welt обяви, че основната опасност за НАТО идва не от Русия, а от Китай, защото Пекин иска да вземе под контрол всички световни океани, в частност проявява стремеж „да купи” политическо влияние в Европа по пътя на инвестиции в нейната икономика.Извън войнствената реторика на отделни политици с доза условност може да се приеме, че поне в обозримо бъдеще за Русия не съществува сериозна военна заплаха от запад.Да, на благоденстваща Европа не й се воюва!Тази година голямото есенно учение „Център-2019” не се състоя край западната граница, а в Централна Азия. Учението напразно остана в периферията на световния интерес, защото освен средноазиатските Киргизия, Казахстан, Таджикистан и Узбекистан бяха привлечени Китай, Пакистан и Индия.Като стратегически фон на ученията се сочеше възможното появяване в региона на нова „Ислямска държава”, която би започнала джихад против Русия през границите на бившите съветски републики. Странното е, че се реагира на потенциална агресия от паравоенни формирования във форма на класическо военно нахлуване с използване на бронетехника, авиация, крилати и балистични ракети, ударни безпилотни апарати. Конкретно като противник бяха посочени афганистанските талибани, (уж) притежаващи високотехнологическо оръжие, затова срещу тях съсредоточени 128 хиляди военнослужещи с 20 000 единици бойна техника. Нещо повече: в ученията бяха привлечени не само 600 самолета, но и 15 бойни кораба. Традиционно за руски главен преден пост на южното стратегическо направление се счита 201-а Гатчинската военна база на територията на Таджикистан. В случай на широки бойни действия поддръжка трябва да й осигурят щурмовите Су-25 от авиобазата в Кант (Киргизия) и 670-а авиогрупа в Айни (Таджикистан).В базата има отделен батальон с безпилотна авиация, за разузнаване и коригиране на огъня. За усилване на ПВО на 201-а база в Таджикистан е пребазиран и вече застъпи в бойно дежурство дивизион ЗРС С-300ПС, самоходен вариант на С-300 „Фаворит”, след като с дроновете отлично се справя и ракетно-оръдейният комплекс „Панцир-С1”.Край Душанбе (Таджикистан) се изгражда най-новата система „Поле-21” за радиозаглушаване на управлението на бойни дронове, крилати ракети и управляеми авиобомби чрез смущаване на спътниковите и радионавигационни системи.Възниква въпросът: Срещу кого са струпани тези сериозни сили?По време на учението на полигон Донгуз (Оренбургска област) от 71 военнотранспортни самолета Ил-76 са скочили с парашути около 2000 десантчици и са хвърлени 200 броя бойна техника. Други четири Ил-76 и един китайски самолет стоварили рота от китайската армия. В същото време 128 вертолета Ми-8, Ми-26 и Ми-24 са стоварили руска въздушнодесантна бригада, десантно-щурмова рота от Киргизстан и отряд спецназ от Пакистан. Тежко им на талибаните! – ще си помисли човек. Само че брадатите афганистанци нищо не ги заплашва - те не са радикално ислямско движение, а са само войнствени националисти, които изобщо не гледат извън границите на Афганистан. Възможно е дори да има нещо вярно, че Москва ги е снабдявала с ограничено количество оръжие, за да могат те да се противопоставят на прииждащите от Сирия бойци на Ислямска държава.Всъщност за какво става дума?По-скоро руският Генерален щаб преразглежда своето стратегическо военно планиране, като внася в него съществени корекции. Привлечените в ученията значителни сили вероятно допускат при изключителни условия Русия да воюва едновременно на два фронта. Москва обаче реагира адекватно и на най-песимистичните прогнози, защото не иска повторение на 22 юни. ", "date": "2019.12.10", "title": "Москва се притеснява от военна заплаха от към Централна Азия"}
{"url": "https://offnews.bg/kultura/gabrovskiat-teatar-s-novo-detsko-predstavlenie-za-kolednite-praznitci-717287.html", "text": "Предколедно Габровският театър ще изненада своите най-малки зрители с ново детско представление - „Приказливко в страната на думите“. Премиерата ще се състои на 11 декември, сряда, от 18.00 часа на голямата сцена на театъра.Драматург и режисьор на представлението е Валерия Минева, която тази година постави в ДТ „Рачо Стоянов“ спектакъла „Транзит“, реализиран по програма „Дебюти“ на Национален фонд „Култура“. За тази постановка режисьорката покани същия постановъчен екип. Автор на музиката е театралният композитор Ян Руменин, който освен с Валерия Минева често работи и с режисьора Петринел Гочев. Сценографията отново е поверена на Славка Георгиева, която показа ефектни и въздействащи решения в декора и пространствената организация на „Транзит“. Художник на плаката е Кристина Славкова.Участват актьорите от габровската трупа Силвия Боева, Любен Попов – познати на публиката с играта си в „Транзит“, „Чешити“, „Начало на спектакъла“, и Даниел Тотов, който играе в „За Първото българско царство: Отшелника“, „Начало на спектакъла“, „Мнимият болен“ и „Михал Мишкоед“. Ролята на Приказливко изпълнява авторката и режисьор на спектакъла Валерия Минева.В това представление Валерия Минева насочва вниманието на децата към чудния свят на думите и обещанията. На помощ ще ѝ се притече момчето Приказливко, което попада в тази страна, среща нови герои и разбира какво означава силата на думите. Приказливко ще покаже на децата, че с думите трябва много да се внимава – как ги употребяваме, какво говорим, да не обиждаме другите около нас, защото понякога думите могат да нараняват хората.Освен премиерното представление на 11 декември, другите дати на детския спектакъл в Габрово са на 18 декември – сряда, в читалището в кв. Недевци и на 21 декември – събота, в зала „Възраждане“. Следват представления на „Приказливко в страната на думите“ в Калофер, Сопот и Хасково.", "date": "2019.12.10", "title": "Габровският театър с ново детско представление за коледните празници"}
{"url": "https://offnews.bg/politika/borisov-shte-zamenia-energiata-ot-vaglishta-s-iadrena-717312.html", "text": "Ядрената енергетика би могла да бъде добра основа за партньорство между САЩ и България. Това e заявиl министър-председателят Бойко Борисов на срещата си с експерти от Държавния департамент и от Държавния департамент по енергетика на САЩ, цитиран от правителствената информационна служба.„Най-важното е, че президентът Тръмп разбра, окуражи ни, че като членове на НАТО сме изключително лоялни и добри партньори за пример. Второ - че Балкански поток и интерконекторът с Гърция не се бият, а се подпомагат за истинската диверсификация на целия регион. И трето - че ядрената енергетика не трябва да живее под някакви догми, особено когато говорим за зелени енергии, чистота на въздуха, качество на живот“, допълни още премиерът. На разговора присъстваха също вицепремиерът Томислав Дончев и министърът на енергетиката Теменужка Петкова.Делегацията от енергийни експерти от САЩ пристигна у нас в изпълнение на договореностите, постигнати в рамките на срещата на премиера Борисов с американския президент Доналд Тръмп на 25 ноември 2019 г. във Вашингтон.„Никак не е розово бъдещето за въглищните централи, особено сега, когато ЕК приема плана за „Зелена Европа“. Така че „Белене“ и „Козлодуй“ стават две изключително важни площадки не само за диверсификацията, но и за енергийния ни баланс за бъдещето след 10 години“, подчерта министър-председателят Борисов пред енергийните експерти от САЩ. Премиерът добави, че тезите си по въпроса е защитил пред цялото ръководство на САЩ по време на официалното си посещение в Белия дом - пред президента Тръмп, пред вицепрезидента Пенс и пред държавния секретар Помпео.В рамките на срещата министър-председателят Борисов изтъкна още, че сътрудничеството със САЩ ще допринесе за укрепване на енергийната сигурност на България и за диверсификация на енергийните източници и маршрути, включително посредством внос на втечнен природен газ при изгодни за страната ни условия.„Ядрената енергетика би могла да бъде добра основа за развитие на партньорството между двете държави“, отбеляза министър-председателят пред американските експерти. Премиерът Борисов акцентира, че за България ядрената енергетика играе важна роля за гарантиране на националната, регионалната и европейската енергийна сигурност.Заместник-помощник държавният секретар в Бюрото по международна сигурност и неразпространение към Държавния департамент на САЩ Ан Гензър акцентира върху много добрата среща, която премиерът Борисов е провел с президента Тръмп. „Хората във Вашингтон още говорят за нея. Изглежда много сте ги впечатлили. Моят началник Кристофър Форд, с когото се срещнахте, също има много добри впечатления“, добави Гензър.В хода на вчерашния ден енергийните експерти от САЩ посетиха площадката на АЕЦ “Белене”. Целта на посещението им у нас е да се запознаят с детайли от работата на енергийните предприятия в България. Министърът на енергетиката Теменужка Петкова представи на делегацията в понеделник техническите параметри на проекта АЕЦ „Белене“ и подчерта опита на страната ни в сферата на ядрената енергетика с успешното управление на атомната електроцентрала “Козлодуй” при най-високи стандарти на безопасност.През следващите дни американските експерти ще посетят ТЕЦ „Марица-изток 2“ и АЕЦ „Козлодуй“.По време на срещата с премиера Борисов бе изтъкнато, че енергийният сектор дава широко поле за сътрудничество между България и САЩ. В разговора бе поставен акцент върху успешното партньорство между двете страни, което води до резултат в напредъка по диверсификация на енергийните ресурси. През настоящата година страната ни за първи път реализира доставки на втечнен природен газ с произход САЩ. Отбелязан бе и напредъкът по изграждането на интерконектора Гърция-България като енергийна инфраструктура от стратегическо значение за сигурността на доставките в Югоизточна Европа.", "date": "2019.12.10", "title": "Борисов ще заменя енергията от въглища с ядрена"}
{"url": "https://offnews.bg/drugi/ministar-kralev-nakazanieto-na-rusia-e-naj-tezhkoto-v-istoriata-na-sv-717321.html", "text": "Световната антидопингова агенция (УАДА) наложи на Русия най-тежкото наказание в историята на световния спорт. Това каза министърът на младежта и спорта Красен Кралев в предаването \"Лице в лице\" по БТВ. Кралев коментира санкцията в качеството си на член на Управителния съвет на УАДА. Той разясни подробно предисторията на казуса и внесе повече детайли относно наложеното наказание.Красен Кралев посочи, че Руската антидопингова агенция (РУСАДА) е обявена в несъответствие със световния антидопингов кодекс, което следва санкция от четиригодишна забрана на Русия да участва в големи първенства (световни първенства и олимпийски игри).\"За да участва в международни състезания всяка държава трябва да има национална антидопингова организация, която да е подписала Световния антидопингов кодекс, към който има международни стандарти. През 2017 година УАДА одобри международен стандарт за съответствие на подписалите страни, а за неговото следене и изпълнение беше създадена Независима комисия. Когато тази Комисия констатира несъответствие между стандартите и изпълнението на антидопинговите програми УАДА налага санкции\", заяви спортният министър.Той напомни, че скандалът с Русия започна през 2014 година, когато семейство Степанови разкриха мащабна схема за допингиране и прикриване на руски атлети. А изпълнителният директор на московската лаборатория Григорий Родченко разкри практическо участие на държавата в схемата, след като стана информатор на ФБР. Министър Кралев уточни, че решението на Изпълнителния комитет на агенцията е взето след като Русия не е изпълнила условията, които й бяха поставени през 2018 година.\"Установено е, че предоставените от Московската лаборатория данни не са нито пълни, нито автентични. Анализирана е информацията в Системата за управление на лабораторната информация (LIMS), подадена през 2015 и през 2019 година, и са установени липсващи или изменени данни във версията от 2019. спрямо 2015 година. Също така значителни доказателства с данни от 2016 и 2017 година са били премахнати, както и съществена част от информацията от декември 2018 до януари 2019 година е изтрита или изменена чрез компютърно манипулиране. Изтрити са данни за въвеждането на манипулациите и са променяни датите на компютрите\", заяви още Кралев.Красен Кралев подчерта, че руски състезатели ще бъдат допускани до участие на Олимпийски игри и световни първенства, но под неутрален флаг. \"Наказанието на Русия не засяга участието на спортисти от страната на Европейски първенства, Европейски и Световни купи, защото тези надпревари не попадат в концепцията за \"голямо спортно събитие\", допълни Кралев. Относно възможността Русия да обжалва решението на Световната антидопингова агенция Кралев коментира, че е по-скоро скептичен то да бъде отменено.\"Решението дали руснаците ще обжалват ще бъде обявено на 19-ти декември. Генералният директор на РУСАДА Юрий Ганус заяви, че нямат шанс да спечелят обжалването. Аз лично не вярвам, че нещо ще се промени\", заяви Красен Кралев. По думите му, се чака коментар и от страна на Международния олимпийски комитет (МОК), но е показателно, че още вчера президентът Томас Бах е обявил, че ръководената от него организация ще се съобрази с взетото от УАДА решение. Министърът на младежта и спорта коментира има ли подобен казус, свързан със употреба на забранени стимуланти от страна на български спортисти.\"България далеч не влиза в лошите класации на страните с уличени спортисти. През последните 10 години се наблюдава сериозен спад - за целия този период едва между 5 и 15 спортисти годишно биват уличавани в употреба на забранени субстанции. Повечето от заловените не са национални състезатели\", подчерта Кралев. По думите му, последният по-фрапантен случай е от 2015 година, когато националният отбор по вдигане на тежести е бил уличен в употреба на забранени субстанции. \"Успяхме да докажем, че това е станало чрез замърсена хранителна добавка и санкцията беше намалена. От тогава нямаме други драстични случаи\", коментира още Красен Кралев.", "date": "2019.12.10", "title": "Министър Кралев: Наказанието на Русия е най-тежкото в историята на световния спорт"}
{"url": "https://offnews.bg/sviat/impijchmanta-na-tramp-za-zloupotreba-s-vlast-i-vazprepiatstvane-na-k-717314.html", "text": "“Злоупотреба с власт\" и \"възпрепятстване на Конгреса\" - това са обвиненията, на базата на които демократите в САЩ искат импийчмънт на президента Доналд Тръмп.\"Създателите на конституцията са предвидили ясен лек срещу президенти, които нарушават клетвата си. Това е правото на импийчмънт\", заяви председателят на съдебната комисия Джерълд Надлър. \"Съдебната комисия обявява две основания за импийчмънт срещу президента на САЩ Доналд Дж. Тръмп, като го обвинява в сериозни престъпления и простъпки. Първото е за \"злоупотреба с власт\", а второто - \"възпрепятстване на Конгреса\".Процедурата по импийчмънт е резултат от украинския скандал - обвиненията срещу Тръмп, че е притискал президента на Украйна Володомир Зеленски да разследва енергийна компания, в чието ръководство е бил един от синовете на Джо Байдън. Байдън засега е най-сериозният опонент, който демократите биха могли да изправят срещу Тръмп на изборите догодина.Президентът на САЩ Доналд Тръмп обяви за смехотворни обвиненията, предаде Франс прес.Председателят на юридическата комисия на Камарата на представителите Джери Надлър преди малко каза, че съм бил \"оказал натиск на Украйна с цел намеса в изборите от 2020 г. Това е смехотворно и той знае, че не е вярно, написа в Туитър Тръмп, който отново определи ставащото като лов на вещици.Президентът Тръмп ще вземе отношение по двете необосновани обвинения, които демократите представиха днес, на съдебния процес в Сената, заяви говорителката на Белия дом Стефани Гришам, цитирана от Ройтерс. Президентът ще вземе отношение по тези фалшиви обвинения в Сената и очаква да бъде напълно оневинен, защото не е извършил нещо нередно\", каза Гришам.Обвиненията трябва да бъдат гласувани в Камарата на представителите, където демократите имат мнозинство. Първо ще минат през съдебната комисия, а след това идват дебат и гласуване в цялата долна камара. За одобрението на всяко от обвиненията се изисква обикновено мнозинство, което демократите имат.Самият процес на импийчмънт се провежда в Сената, който е контролиран от републиканците.Досега в скорошната история на САЩ е имало само един случай на импийчмънтът срещу Бил Клинтън през 1999 г. Срещу Ричард Никсън също да бе започнат такъв процес, той подаде оставка преди гласуването в долната камара. Импийчмънт е бил започнат и срещу Андрю Джонсън през 1868 г., но той е бил оправдан в Сената.За да бъде действително отстранен от власт, срещу държавния глава трябва да гласуват две трети от сенаторите. Неговата партия има 53 гласа, а демократите - 47. Това означава, че двадесетина републиканци трябва да се обявят против президента, за да има импийчмънтът успех.", "date": "2019.12.10", "title": "Импийчмънта на Тръмп - за злоупотреба с власт и възпрепятстване на Конгреса"}
{"url": "https://offnews.bg/knigi/kontcertat-na-bet-hart-dovechera-se-otlaga-poradi-zaboliavane-717275.html", "text": "Концертът на Бет Харт, който трябваше да се състои тази вечер в „Арена Армеец”, се отлага поради заболяване на изпълнителката, съобщиха организаторите.Билетите за концерта са продадени. Залата в „Арена Армеец” е готова да посрещне публиката. Докато техническите подготвяха събитието, внезапно вирусно заболяване повали Бет Харт и тя не е в състояние да излезе на сцената.Организаторите договарят нова дата за концерт, като закупените билети ще важат за него. В най-скоро време новата дата ще бъде обявена.Бет Харт поднася своите извинения на българската публика и се надява скоро да се срещне с нея.", "date": "2019.12.10", "title": "Концертът на Бет Харт довечера се отлага поради заболяване"}
{"url": "https://offnews.bg/112/majki-i-detca-vartiat-narkobiznesa-v-elin-pelin-717272.html", "text": "Бизнесът с наркотици в Елин Пелин е въртян от 24-годишни момчета, а родителите им са били в течение на дейността им. Майката на единия е задържана, когато се опитала да изхвърлила буркан с тревиста маса през прозореца, но униформените я хванали в крачка при обиск в дома им.За друга майка разследването показало, че осъществявала транспортиране на наркотици от София до Елин Пелин, стана ясно по време на брифинг на специализираната прокуратура.Оперативна информация за наркогрупата е получена през февруари, когато е изготвен план за действие, утвърден от главния секретар на МВР.„Крайно неприемливо е толерирането на тази дейност от родители. Необходима е здрава семейна среда“, заяви зам.-директорът на ГДБОП Стоян Темалкиев.За период от четири денонощия органите на реда разбиха две групи, разпространявали наркотици на територията на Елин Пелин.От думите на Темалкиев се разбра, че двете групи са се познавали, но всеки се занимавал със своята дейности, като се явявали конкуренти. Зареждането с наркотици - марихуана и амфетамини, е ставало от депо в столицата. Депото е държал лидерът на групата, който е зареждал наркотиците и ги е разпределял в разфасовки.Ръководителят на специализираната прокуратура Димитър Франтишек пък каза, че групи за разпространение на наркотици се разбиват често, но те отварят ниша, която бързо се заема от друга банда.Разследващите обясниха, че складът в квартал \"Триъгълника\", откъдето се зареждала бандата, е разбит по време на сделка. Там са открити и голяма част от наркотиците и фалшивите банкноти от 100 евро. ", "date": "2019.12.10", "title": "Майки и деца въртят наркобизнеса в Елин Пелин"}
{"url": "https://offnews.bg/futbol/otnovo-mestiat-el-klasiko-zaradi-protestite-v-katalunia-717299.html", "text": "Мегадербито между грандовете Барселона и Реал Мадрид може да бъде отложено отново, твърдят испанските издания. Причина са продължаващите протести в Каталуния.Ел Класико беше насрочено за 18 декември (сряда) от 21:00 часа на стадион \"Камп Ноу\". По първоначална програма трябваше да се изиграе на 26 октомври.Заради протестите във връзка с осъдителните присъди на активисти, които се борят за отцепването на Каталуня от Испания, това не се случи.По-рано днес от сепаратисткото движение \"Демократично цунами\" обявиха нов протест, който да се състои в деня на срещата в района на стадиона на Барса.", "date": "2019.12.10", "title": "Отново местят Ел Класико заради протестите в Каталуния"}
{"url": "https://offnews.bg/tehnologii/branding-v-spanel-717318.html", "text": "След увеличението на цените на cPanel хостинга и новата ценова политика на cPanel, хостинг индустрията беше драматично променена. Най-засегнатите от промените са риселърите и уеб студията, които сами хостват сайтовете на своите клиенти.Тъй като SPanel е хостинг платформа, която се разработва от , което много лесно може да бъде открито от всеки хостинг потребител, запитванията за брандиране на хостинг платформата са едно от най-честите искания от съществуващи и нови клиенти. От няколко седмици  работят усилено по добавянето на тази функционалност и днес тя вече е налична.Тя позволява на всеки собственик на SPanel виртуален сървър да въведе името на своята фирма, да промени адреса за вход в SPanel, а също така и да промени логото със собствено, което на практика премахва бранда SPanel изцяло от контролния панел и го замества с новия.Това позволява на собственика на сървъра да маркетира хостинг решението като собствено и междувременно да избегне увеличението на cPanel.Отдолу можете да видите как изглежда новата функционалност.В момента се работи върху много нови функционалности, които са търсени от собствениците на сайтове, като някой от тях не се поддържат от никой друг контролен панел в света. В следващите дни и седмици ще бъдат анонсирани.SPanel е решение от тип „всичко в едно“ за управление на облачни сървъри. То включва всичко, което е нужно на един собственик на уеб сайт, за да развива онлайн бизнеса си в сигурна и надеждна среда.SPanel не е просто контролен панел. Това е хостинг платформа, която носи редица предимства, които споделеният хостинг не може да предостави поради начина, по който работи.Ако имате риселър акаунт или хоствате много уеб сайтове и мислите за преминаване към SPanel, но не сте сигурни дали ще отговори на Вашите изисквания, свържете се с , за да активират SPanel сървър безплатно за 30 дни. Това ще Ви позволи да тествате и да вземете информирано решение без да рискувате пари.Преместването на сайтовете от текущия хостинг към SPanel ще бъде направено от , при което ще се уверят, че сайтовете работят правилно на новия сървър преди да бъдат насочени към него.", "date": "2019.12.10", "title": "Брандинг в SPanel"}
{"url": "https://offnews.bg/temida/prokuraturata-se-opitva-da-razsee-samneniata-che-deloto-gebrev-umis-717274.html", "text": "Наблюдаващите прокурори по делото за разследване на опит за отравянето на Емилиян Гебрев, главен директор и собственик на ЕМКО ООД, разрешиха да се обявят стъпките, които са предприети през годините, за да разсеят съмненията, че прокуратурата бездейства.На 28 април 2015 г. Гебрев вечеря с бизнес партньори в столичен ресторант, но се почувствал зле и е приет по спешност във ВМА. Животът му е спасен само благодарение на бърззата реакция на лекарския екип. На 29 април 2015 г. със същите симптоми в болнично заведение е приет В. Т., директор „Производствена дейност“ в ЕМКО ООД, а пет дни по-късно във ВМА е приет по спешност и синът на Емилиян Гебрев.И за тримата първоначалните съмнения са за инсулт, като след изследвания и токсикологични анализи на кръвта, се провежда лечение на остро отравяне с фосфороорганични съединения.На 1 май 2015 г. е образувано досъдебно производство от Софийска градска прокуратура за опит за убийство. Разследването е възложено на СДВР. Извършени са претърсвания и изземване на веществени доказателства, разпитани са множество свидетели, назначени са съдебно–медицински експертизи, както и 13 токсикохимични експертизи.Основната версия, по която се работи към този момент, е опит за отравяне чрез храна. В отработено кафе от кафемашина в дома на Емилиян Гебрев, както и в по дрехи на неговия син са открити следи от хлорпирифос - инсектицид, който е силно токсичен и се ползва срещу вредители по земеделските култури. Следи от такова вещество са открити и в салата по време на вечерята на 28 април, но те са в минимално количество и се дължат на доказана агрохимическа обработка на селскостопански продукти.Според съдебните медици, диагнозата на тримата най-общо може да бъде определена като „остра интоксикация с фосфороорганични съединения“. На 4 юни 2016 г. досъдебното производство е спряно поради неразкриване на извършителя на престъпленията.На 11 октомври 2018 г. Емилиян Гебрев изпраща писмо до главния прокурор Сотир Цацаров, в което заявява: „Имам основания да считам, че отровата, използвана в нашия, българския случай, и която не бе напълно идентифицирата през 2015 г., е от семейството на „Новичок“. Така се прави паралел със случая „Скрипал“ във Великобритания.В резултат на това писмо на 15 октомври 2018 г. СГП възобновява разследването по досъдебното производство. На 19 октомври 2018 г. между главния прокурор Сотир Цацаров, министъра на вътрешните работи Младен Маринов и председателя на ДАНС Димитър Георгиев е подписано споразумение за създаване на специализирано звено за подпомагане на разследването по конкретното дело. Възложено е на екип от прокурори, разследващи полицаи, други полицейски служители от състава на СДВР и агенти на ДАНС.В хода на работата и след координация с партньорски служби и посолството на Великобритания са осъществени две визити у нас на служители на британската полиция, разследващи т. нар. случай „Скрипал“. Установено е, че през юни 2015 г. Гебрев е възложил на частни начала, чрез ВМА, токсикологично изследване на проби от кръв и урина на финландската лаборатория VERIFIN.Заключението от това изследване е придобито от разследващите органи за първи път на 23 октомври 2018 г. То потвърждава, че в изпратените проби има следи от две съединения, съдържащи фосфор. До финландските власти е изпратена и Европейска заповед за разследване за допълнителна информация.Извършени са множество разпити на свидетели (вкл. Бойко Ноев, министърd на икономиката Емил Караниколов), назначени са нови експертизи на основата на съществуващата медицинска документация и доклада на VERIFIN.По линия на международния обмен са получени данни за самоличността на лицата, участвали според воденото във Великобритания разследване в покушението срещу Сергей и Юлия Скрипал. От направените сравнения в базите данни на МВР и ДАНС е установено, че един от тях – Сергей Федотов, е пребивавал в България три пъти през 2015 г., като втората визита е с влизане на 24 април и напускане на 28 април. Установени са лицата, също граждани на Руската федерация, които са придружавали Федотов при неговите посещения у нас, както и другите такива руски граждани, пътували в България с тях.Установени са и значителна част от техните маршрути (ползвани кредитни карти, телефони, автомобили под наем, хотели, посещавани места), особено при пребиваването им в София. Някои от тези лица са ползвали за настаняване столичен хотел до сградата, в която през 2015 г. се е помещавал офиса на ЕМКО ООД. От особено значение за хода на разследването е открит и иззет видеозапис от охранителни камери на паркинга.Назначената у нас видеотехническа експертиза в НИК – МВР не е в състояние да получи образ, годен за идентификация, поради което е изпратена молба за правна помощ до САЩ и нова видеотехническа експертиза е възложена на лаборатория на ФБР.До британските власти са изпратени две Европейски заповеди за разследване. С първата се изискват всички идентификационни данни за лицата по случая „Скрипал“ – граждани на Руската федерация, включително фотографии и от документи за самоличност. С втората, след изпращане на съответните експертизи и на доклада на VERIFIN, се прави искане за сравнение на установените в тях химически съединения с веществото, установено и определено в британското разследване като „Новичок“. До настоящия момент изпълнение на Европейските заповеди за разследване няма.В поредно писмо на Емилиян Гебрев до главния прокурор от 6 декември 2019 г. се прави искане българските власти да се обърнат към Организацията за забрана на химическото оръжие (ОЗХО) и да поискат техническа помощ от нея за установяване на действителния състав на веществото, причинило острото отравяне на тримата.Съгласно Закона за забрана на химическото оръжие и на контрол на токсичните химически вещества и техните прекурсори органът, който у нас осъществява международното сътрудничество с ОЗХО, е Междуведомствената комисия за експортен контрол и неразпространение на оръжията за масово унищожение при министъра на икономиката.На 21 февруари 2019 г. наблюдаващите прокурори по досъдебното производство са отправили официално искане до тази комисия за контакт с ОЗХО с оглед възлагане на изследване на организацията или на нейни експерти на вида и състава на веществото, причинило отравянето на тримата пострадали.Възлагането следва да се извърши по реда на българския НПК, като е заявена готовност за предоставяне на пълен достъп до материалите по делото и поемане на всички разходи. След размяна на кореспонденция с министъра на икономиката и министъра на външните работи на 12 юни 2019 г. прокуратурата е уведомена, че „ОЗХО има готовност да окаже техническа помощ на Република България, в това число и да направи оценка на химическото вещество, причинило отравянето …, ако такава бъде поискана официално. Изрично е подчертано, че тази помощ следва да бъде поискана от българското правителство по официален път, т. е. чрез вербална нота от МВнР …“Според изпратеното до главния прокурор Сотир Цацаров уведомление „представителите на ОЗХО изрично са се позовали на двустранното споразумение за привилегиите и имунитетите на ОЗХО, с което са дали сигнал, че ОЗХО няма да предостави свои експерти за ангажиране на целите на наказателно производство“. На практика, с това възможностите на прокуратурата са изчерпани.Разследващите органи са изискали пълна информация за търговската дейност на ЕМКО ООД за периода 2014 г. – 2015 г. Една от версиите, по които се работи, е, че опитите за убийство са свързани с износ за Украйна през декември 2014 г., януари 2015 г. и март 2015 г. Към април 2015 г. от страна на Емилиян Гебрев не са били предприемани действия, свързани с придобиване на предприятието „Дунарит“, поради което твърденията в тази насока и соченето на такива действия като повод за покушението са лишени от основание.Досъдебното производство в СГП няма общ повод и действия по разследването с това, водено в Специализираната прокуратура срещу Емилиян Гебрев и други лица.Не са основателни и твърденията, че на г-н Гебрев не се предоставя информация за хода на досъдебното производство, въпреки многобройните му искания за това в писма до ръководството на ПРБ и в медиите. Правата му, включително и това за запознаване с материалите по делото са визирани в НПК и това е редът за осъществяването им.Разследването по досъдебното производство продължава, като от особено значение са резултатите от видеотехническата експертиза, възложена на ФБР, както и от двете Европейски заповеди за разследване, изпратени до Великобритания.", "date": "2019.12.10", "title": "Прокуратурата се опитва да разсее съмненията, че делото \"Гебрев\" умишлено се бави"}
{"url": "https://offnews.bg/obshtestvo/kampaniata-na-dms-otvori-vrata-za-dobroto-vlez-stani-daritel-proda-717278.html", "text": "Администраторите на DMS – Български дарителски форум и фондация BCause, канят всички гости на The Mall на столичния булевард „Цариградско шосе“ от 9 до 15 декември т.г. да споделят в социалните мрежи свои снимки с оранжевата врата. Инсталацията е част от кампанията на DMS за насърчаване на дарителството и разясняване на механизмите за бързо и надеждно набиране на средства чрез еднократни или абонаментни SMS-и на кратък номер 17 777, чрез онлайн дарения през системата на ePay и посредством виртуален POS терминал през напълно обновения уебсайт .Част от кампанията „Отвори врата за доброто. Влез, стани дарител!“ е Предизвикателството на DMS, което се случва изцяло в социалните мрежи. В него известни личности от различни сфери подкрепят благотворителността чрез личния си пример.До момента в кампанията „Отвори врата за доброто. Влез, стани дарител!“ се включиха осем популярни личности с предизвикателства към своите последователи: Драгомир Симеонов, Красимира Хаджииванова, Део и съпругата му Мариана, Митко Павлов, Мария Каракушева, Дизела, Лорина Камбурова. Условието към участниците във всички предизвикателства е да влязат на сайта , да изберат и подкрепят някоя от многобройните каузи, след което да споделят това в страниците на една от популярните личности в предизвикателството. Жребий определя при кого отива подарената вещ.Кампанията ще продължи активно до края на тази година. Като нейни посланици ще се включат Орлин Павлов, Весела Бабинова, Деси Бакърджиева и Ники Илиев с техните предизвикателства.За последните 12 години чрез платформата DMS са събрани над 9 531 964 лева за 911 различни кампании. Неотдавна издателство „Българска история“ дари 7500 лв. за каузата DMS PECA и подпомогна лечението на 28-годишния военен Петко Мутафчиев. Това е най-голямото еднократно дарение чрез платформата DMS през 2019 г.Преди броени дни пристигна добра новина и от 11-годишния Златомир Линков - благодарение на дарители за кампанията DMS ZLATOMIR на dmsbg.com Злати ще посрещне Коледа у дома, а битката със Сарком на Юинг продължава.", "date": "2019.12.10", "title": "Кампанията на DMS 'Отвори врата за доброто. Влез, стани дарител' продължава и през декември"}
{"url": "https://offnews.bg/interviu/da-vidish-koleda-za-prav-pat-sled-godini-v-mrak-717257.html", "text": "Доц. Оскар, защо решихте да организирате кампания за очни прегледи в домовете за стари хора? Имате ли подобен опит?Вече почти десет години в Клиниката по очни болести към „Александровска“, съвместно с наши партньори, правим благотворителни прегледи на деца. През последните няколко години се концентрирахме на територията на София и успяхме да прегледаме над 10 000 деца. Около 10% от тях насочихме за допълнителни изследвания, поради необходимост от носене на очила. Кампанията върви и в момента. На практика преглеждаме във всички детски градини на територията на община София. Всеки петък лекари от клиниката са ангажирани с инициативата и между 300 и 400 деца биват преглеждани в детските градини, след предварително подписано информирано съгласие от страна на родителите.Преди около 6 месеца, след разговори с кмета на София, г-жа Фандъкова, поехме ангажимент и към възрастните хора, настанени в домовете за социално подпомагане в Столична община - около 1000 души. Това са пациенти, които в повечето случаи нямат семейства и са с ограничени възможности. Осъществяваме прегледи на място. Тези пациенти, които имат нужда от допълнителни изследвания, ги приемаме в болницата, координирано с дома. Изследваме ги и ако имат нужда ги оперираме, без да заплащат нищо.Пациентите, които имат катаракта (перде) например знаят, че трябва да разполагат с около 1200 лв., за да си купят вътреочната леща, която се имплантира, тъй като НЗОК заплаща операцията, но не заплаща импланта, който се използва. Той е непосилен за тези хора. Затова инициирахме тази кампания. Имаме ангажимент към възрастните хора в тези домове и към тези, които са извън тях, нямат роднини и имат нужда от оперативно лечение.Такъв е случаят с Елена, на 72 години, която е със сериозно психично заболяване, няма роднини и е принудително настанена в Клиниката по психиатрия в нашата болница, повече от два месеца лежи там. Психичното ѝ състояние е стабилизирано, след като се беше обострило и поради наличния зрителен проблем. Тя практически беше сляпа, не виждаше заради пердетата на двете очи. Разбрахме се с проф. Миланова, началник на Клиниката по психиатрия, да я лекуваме при нас. После ще я върнем в Клиниката по психиатрия за долекуване. Тя не е настанена в дом за социално подпомагане, но е човек, който няма абсолютно никакви възможности и с оглед на психичното състояние не може да се грижи за себе си и за очното си здраве.Д-р Здравков, кои са най-честите проблеми, които установихте в срещите си с възрастните хора?Най-разпространени са катарактата (помътняването на човешката леща или както е по-популярно – перде), глаукомата и макулната дегенерация. Изключително запуснати случаи, които не са виждали лекарска помощ много дълго време. Това са хора, които страдат изключително много от очното си здраве. Затова решихме да разширим кампанията и да предложим на тези пациенти не само диагностика и консервативно лечение, но и хирургично лечение, за тези които имат нужда. Д-р Цветкова селектира пациентите, най-напредналите и най-трудните случаи, които бяха оперирани в „Александровска“ болница. Резултатите са отлични.Колко души оперирахте?16 или 17. От прегледани над 450 човека. Мисля, че с Елена, пациентката, за която стана дума, стават 17 случая.Средната възраст на пациентите каква е 70-75?Около 75-80 години. Но това, което успяхме тук да направим е, че на тези пациенти имплантирахме изключително качествени, модерни лещи – премиум лещи, които ще им позволят да се насладят на много добро зрение в останалата част от живота си.Защо са толкова често срещани тези заболявания в късна възраст? Липса на профилактика?Има честота на тези заболявания не само у нас, но и по света. Макулната дегенерация например е заболяване, което всеки човек над 60-65-годишна възраст може да развие. При глаукомата честотата варира между 2 и 4%, катарактата също е много често срещано заболяване. Наличието на тези заболявания, не се обяснява със социалното положение, но при степента на развитие има такава зависимост.Ако са по-рано диагностицирани?Катарактите протичат много по-контролирано, много по-бързо и ефективно е лечението, когато се оперира навреме. В случая тези пациенти дойдоха при нас с изключително напреднали катаракти, практически слепи, което направи хирургията доста предизвикателна, но пък удовлетворението е по-голямо.Как реагираха възрастните хора на възможността, която им се предоставя?Д-р Здравков: Няма как да ви пуснем запис на реакциите им, когато сваляхме превръзките! Хората бяха изключително щастливи.Това вероятно са хора, които са се примирили, че вече няма да виждат и на тази възраст не очакват чудеса, но са им се случили?Д-р Здравков: Точно така. Д-р Цветкова трябваше дори да убеждава някои от хората, че има смисъл да се оперират.Д-р Цветкова: Типично по български, в началото хората не вярваха на тази инициатива и се съмняваха, че в определен момент ще им поискаме някакви средства. С течение на времето се убедиха, че това няма да им струва нищо. Те не заплащат и потребителска такса за престоя в болницата, което по принцип е необходимо. Така от уста на уста започна да се разпространява информацията, че това, което им предлагаме, наистина е абсолютно благотворително. Хората, които се съгласяваха на оперативно лечение, станаха повече.Д-р Здравков: Много от пациентите бяха хоспитализирани, за да се определи стадият на заболяванията им, беше им предписано адекватно лечение, бяха им дадени препоръки. Имаше и такива, при които лечението е консервативно, но може да предотврати хирургията.В един момент ще имате друг проблем – желаещите ще бъдат твърде много, вероятно.Доц. Оскар: Може би трябва да кажем, че няма как да осигурим безплатно лечение на всички нуждаещи се, затова сме се концентрирали върху най-уязвимите, хората, които нямат средства и близки, защото това е сериозен финансов ангажимент. Така е и при децата. Когато правим прегледи на най-нуждаещите се деца, чиито семейства нямат финансови възможности, осигуряваме и очила. Затова е важно да се подчертае – ние помагаме в най-тежките случаи с професионална консултация и лечение.Как се организира една такава кампания, д-р Цветкова?Първоначално направихме среща, организирана от Столична община с директорите на най-големите домове за възрастни хора на територията на София. На тази среща се обединихме около мнението, че кампанията би била изключително полезна за хората в домовете. След това започна по-трудната част, защото трябваше да се организират дни удобни за екипа и домовете, да се популяризира кампанията. Не всички се съгласяваха да се подлагат на тези прегледи.С какви аргументи отказваха?Д-р Цветкова: Немалко идваха само, за да си поговорят с нас. Бяха приели мисълта, че са много възрастни, че няма за кога да им бъде помагано. Просто се радваха на това, че някой им обръща внимание и идва на място в дома. Хората не идваха, за да извлекат някаква полза от това, което ние предлагаме, но бяха скептични към инициативата и състоянието си.Доц. Оскар: При прегледите, които правихме на деца, все имаше по някой родител, който се съмняваше в добронамереността на това, което правим – „вие го правите умишлено, вземате някакви пари, по някакви проекти, финансово се облагодетелствате“. Затова искам да подчертая, че всички лекари, които са ангажирани с кампаниите, го правят безвъзмездно, доброволно.Липсата на култура за доброволчеството и дарителството е много характерна у нас. Хората смятат, че непременно се прави с някаква користна цел. Включително сме били обвинявани, че вземаме отпечатъци от ретините на очите на децата, за да правим експерименти. В началото нямахме достатъчно опит и много се травмирахме, лекарите които го правим, защото искаш да направиш нещо добро, а си подлаган непрекъснато на някакви конспиративни обвинения, че търсиш полза от прегледите. Но тенденциите се променят. Все повече хора осъзнават необходимостта да си социално ангажиран.Кажете какви интересни случаи имахте?Д-р Цветкова: Немалко от хората се разплакваха още при започването на прегледа, точно защото някой е отишъл да им обърне внимание. Някои от тях никога през живота си не бяха стъпвали на очен лекар. Възрастта на пациентите беше между 64 и 96 години. По-голямата част от хората, които не бяха ходили на очен лекар са по-възрастните. Това са и по-емоционалните хора, които се радваха, че някой е дошъл да им обърне внимание. В резултат на оперативното лечение, което приложихме, те - практически слепи, реално проглеждаха.Имаше една пациентка, на 81 години, която е изключително обременена от системни заболявания, трудно подвижна. Тя беше една от първите, които проявиха истински интерес и инициатива това, което предлагаме, да се случи при нея. Установихме очната патология, с катаракта, особено на едното око, с което не виждаше почти нищо. Резултатът от операцията за нея се равняваше на 100 процента зрение.Някой ще каже - 81-годишна пациентка, защо трябва да се влагат ресурси за спасяване на зрението на такава възраст?Доц. Оскар: Лошото е, че наистина така се мисли. В едно модерно общество, трябва както институциите, така и активната част на обществото да се грижат за възрастните хора. Защото иначе ние не сме общество, дори животните се грижат за болните си. Това, което се случва в България през последните години, за съжаление, е една тотална социална деградация. Похвално е, че има и хора, които въпреки условията се борят и правят нещо в подкрепа на уязвимите групи. Качеството на живот на тези възрастни е пряко свързано със здравословното им състояние, включително и със зрението. В Европа вече има над 1 млн. столетници, т. е. продължителността на живот се увеличава. Това е факт и у нас.Д-р Здравков: Имал съм пациенти, които са в краен стадий на онкологично заболяване и въпреки това се подлагат на операция. Може да са им останали 3 или 6 месеца, но искат да виждат. Най-възрастната ми пациентка беше ветеран от войната на 103-104 години. Това беше една много бойна баба.Кой е най-интересният от тия случаи?Д-р Здравков: Една от първите пациентки, на която като свалихме превръзката каза, че се чувства, че е все едно на опера. Беше превъзбудена, че зрението ѝ се е възстановило. Така украсяваше целия процес, че и аз се почувствах малко като артист.Професионално предизвикателство ли са тези случаи, д-р Здравков?Всички случаи бяха сложни, защото, реално, бяха в изключително напреднал стадий на заболяването. При много от тях наличието на катаракта беше само едната страна на проблема. При повече имаше и глаукома или макулна дегенерация.Д-р Цветкова: Една от пациентките, която не беше толкова възрастна, имаше по-специфична форма на катаракта, в резултат на травма. С това око можеше само да различава дали пред окото има светлина или не. Интересното при нея беше, че досега са ѝ отказвали каквато и да било помощ, защото е с нарколепсия – състояние, при което не може да контролира заспиването. Но то не се оказа предизвикателство за д-р Здравков. Оперирахме я и при нея също резултатите бяха повече от чудесни.Д-р Здравков: Пациентката беше максимално добре подготвена, беше ѝ обяснена всяка стъпка, какво да очаква. Анестезиолозите също много добре я подготвиха, тя беше спокойна. Операцията мина доста гладко, въпреки че очаквахме проблеми.Д-р Цветкова: Поведението при нея беше непредвидимо, защото като се събуди реално не осъзнава какво се случва и вероятността да изпадне в притеснително състояние, беше изключително голяма.Колко време се възстановяват след такива операции възрастните пациенти?Д-р Здравков: Ден-два. Още първия ден, след махането на превръзката, зрението беше значително подобрено. Разбира се, възстановяването след такава хирургия се увеличава с всеки следващ ден, но още първия има значително подобрение.Предполагам, че с операцията не приключва ангажиментът ви към тези пациенти, как продължава наблюдението им след това?Д-р Цветкова: Всеки пациент, освен прегледа след операцията, идва при нас на първата седмица, на първия месец след операцията, на втория, ние продължаваме да следим във времето за евентуални късни усложнения, които, разбира се, не можем да изключим, но това, което установяваме, че зрението във времето се подобрява, хората се адаптират към импланта, който се слага, защото при някои от тях отнема време, но най-удовлетворяващото е, че нямаме пациенти, които да са недоволни от интервенцията, напротив изразяват изключително щедро благодарността си към нас.Как ще продължи оттук нататък кампанията?Д-р Цветкова: Започнахме през месец юни тази година. До момента ангажиментът ни е с три от домовете, просто с тях започнахме работа, с най-големия дом за стари хора в Дървеница – „Дълголетие“. Инициативата няма краен срок. Ще продължи, докато има необходимост. Стремежът ни е да обхванем домовете в София, а ако има интерес в областта, смятам, че бихме могли да се заемем и с тях.Имате ли информация дали подобна кампания е организирана от други болници?Доц. Оскар: Не го правим, за да сме първи. Но опитът с децата показа, че примерът е заразителен. Дано и други колеги в страната се ангажират с подобни инициативи, защото както в България, така и навсякъде по света, има възрастни хора, които не могат да си позволят лечение, затова сме ние, за да се отзовем. Работата в един такъв проект изисква много време. В събота и неделя анализираме резултатите. Когато отиваме на място ние носим много модерна апаратура, това изисква време и ресурс в работно и извънработно време. Така че лекарите ни са изцяло отдадени на тази кауза.", "date": "2019.12.10", "title": "Да видиш Коледа за пръв път след години в мрак"}
{"url": "https://offnews.bg/volejbol/arestuvaha-saotbornik-na-tcetco-sokolov-za-seksualen-tormoz-717279.html", "text": "Съотборникът на волейболната ни звезда Цветан Соколов в руския Зенит Казан Ървин Нгапет е бил арестуван вчера в Бразилия след обвинение в сексуален тормоз, съобщи Globoesporte.Инцидентът е станал в един от нощните клубове на Бело Оризонте, където спортистите отишли да полеят бронзовия медал на клубното световно първенство.Съобщава се, че тогава играчът на отбора в Казан си позволил да удари отзад 29-годишното момиче. По-късно тя е отишла в полицията да се оплаче.Самият французин, който е на 28 години, не отрече инцидента, но подчерта, че е объркал момичето с позната от неговата компания, където било прието да попляскват отзад и не го считали за обида.Нгапет се извини на пострадалата. Въпреки това той беше вкаран в предварителния арест. По-късно играчът ще се яви в съда.Нгапет е една от най-големите звезди на волейбола в момента. Като част от националния отбор на Франция той стана шампион на Европа през 2015 г., а също и два пъти стана победител в Световната лига (2015, 2017).В \"Зенит Казан\" играе и Цветан Соколов, българската звезда във волейбола. Двамата не стигнаха за нещо повече от трето място в надпреварата.", "date": "2019.12.10", "title": "Арестуваха съотборник на Цецо Соколов за сексуален тормоз"}
{"url": "https://offnews.bg/obshtestvo/genka-shikerova-polina-paunova-i-silvia-velikova-sa-chovek-na-godinat-717286.html", "text": "Традиционните награди за принос към правата на човека и правозащитността на Българския хелзинкски комитет бяха връчени в Международния ден за правата на човека — 10 декември.Журито присъди големия приз „Човек на годината\" 2019 на трите номинирани журналистки Генка Шикерова, Полина Паунова и Силвия Великова. Те са едни от преките участници в големите предизвикателства пред свободата на изразяване през изминалата година. Шикерова, Паунова и Великова са сред емблематичните защитници на честта на журналистическата професия в България, отстоявайки правото и задължението си да разкриват и огласяват истината.Общо десет награди за личности и организации със съществен принос и активност в защитата на правата на човека, животните и опазването на околната среда бяха връчени по време на церемонията за годишните награди „Човек на годината\" на Българския хелзинкски комитет.Освен голямата награда журито определи и две подгласни награди, както и седем специални награди.Националната мрежа за децата и изпълнителният й директор Георги Богданов получават подгласна награда заради огромните усилия, вложени от екипа в разяснителна кампания в цялата страна срещу безпрецедентните атаки срещу Стратегията за детето от страна на крайни религиозни и ултранационалистически движения и организации. През 2019 г. Георги Богданов бе на първа линия и в дебати, обсъждания и протести, за да се противопостави на дезинформацията.Юлия Георгиева и „Център за хуманни политики\" също са отличени с подгласна награда заради организацията на мащабна онлайн кампания за набиране на средства за продължаване на работата на „Розовата къща\" — дневен център за наркозависими хора. През лятото на 2019 г. центърът беше в опасност да бъде закрит, но Георгиева и ЦХП спасиха и разгърнаха услугата, която е единствена по рода си за София.Специален приз „Вдъхновение на годината\" отива при Мануела Попова — инициатор на проекта „Не ми се обиждай, но...\". Проектът се бори с наложените в обществото стереотипи и стигми за хората с различни увреждания и здравословни проблеми, хора от етнически, полови и религиозни малцинства, хора от различни групи и с различни истории.Специален приз „Активист на годината\" е присъден на „Дишай, Перник\" — сдружение на активни граждани, които защитават правото на чист въздух и търсят решения на проблема с мръсния въздух в своя град.Специален приз „Застъпник на годината\" взима адв. Калин Ангелов. Той е адвокат и дългогодишен защитник на правата на лишените от свобода. Работи активно срещу полицейското насилие и злоупотребата с полицейски правомощия и е член на „Движение Промѣна\".Георги Георгиев и гражданско движение „Боец\" получават специален приз „Доблест на годината\". През 2019 г. движението и председателят му подадоха редица сигнали срещу висши кадри на прокуратурата и Комисия за отнемане на имуществото, придобито от престъпна дейност, включително Пламен Георгиев, Иван Гешев и Сотир Цацаров. Георгиев организира и оглави протестите срещу порочния избор на нов главен прокурор.Специален приз „Постоянство и памет\" журито отреди на фондация „Остров Белене\". Концлагерът „Белене\" е сред тъмните петна от нашата история, за които трябва да се знае и да се помни. През 2019 г. фондация \"Остров Белене\" работи активно в тази посока, като представи идеен проект за мемориален комплекс на остров Персин, който предвижда възстановяване на концентрационния лагер във вида му от 50-те години на миналия век.Ромски граждански активисти печелят специален приз „Храброст на годината\". В началото на 2019 г. ромски и активисти и техни приятели от цялата страна изпратиха писмо до премиера Бойко Борисов и вицепремиера Томислав Дончев за отхвърляне на „Концепция за промени в политиката за интеграция на циганския (ромския) етнос в Република България и мерките за реализацията им\" на вицепремиера Красимир Каракачанов. По време на дискусиите за Концепцията ромски активисти мобилизираха роми от кварталите на България да пишат до премиера и резултат до Министерски съвет и администрацията бяха изпратени над 1000 писма.Специален приз „Пробуждане на годината\" спечели ИК „Подкрепи педиатрията\" През 2019 г. младо поколение лекари се опълчиха на статуквото, застанаха срещу началниците си и нарушиха десетилетия на мълчание, за да повдигнат въпроси от особено значение за детското здравеопазване. Първия протест на екипа на педиатрията беше през април тази година, провокиран от липсата на животоспасяващи медикаменти, лимитите за прием, недофинансираните педиатрични клинични пътеки.Тази година постъпилите и допуснати номинации бяха разгледани от журито в състав:Красимир Кънев, председател на БХК; Красимира Величкова, директор на Български дарителски форум; адвокат Александър Кашъмов, ръководител на правния екип на Програма Достъп до информация; Явор Гечев, директор „Маркетинг и връзки с обществеността\" на фондация „Четири лапи\"; Аделина Банакиева — член на Национална гражданска инициатива „Системата ни убива всички\", които получиха Голямата награда на БХК „Човек на годината 2018\"; Бояна Петкова — основателка на „Макове за Мери\"; Марияна Кацарова, журналист и правозащитник; Петко Петков, съдия; адвокат Даниела Михайлова, ръководител на правната програма на „Инициатива за равни възможности\"; Яна Бюрер Тавание, член на управителния съвет на БХК.Наградите „Човек на годината\" се връчват от БХК от 2008 г. насам. Те нямат финансово изражение.", "date": "2019.12.10", "title": "Генка Шикерова, Полина Паунова и Силвия Великова са Човек на годината на БХК"}
{"url": "https://offnews.bg/ikonomika/da-obuchavash-i-da-vdahnoviavash-717301.html", "text": "Fibank стартира реализирането на нова инициатива за развитие на човешкия капитал – „Програма за развитие на вътрешни обучители“.Инициативата е част от комплексните мерки и интегрирани решения, създавани и въвеждани от дирекция „Управление на човешкия капитал“ и ръководството на Банката, насочени към утвърждаване на мотивираща и позитивна работна среда и към развитие на позициите на Fibank като отговорен и предпочитан работодател.Една от водещите цели на Програмата е повишаване интензивността и ефективността на процеса на обучение в Банката чрез съвкупност от дългосрочни мерки, фокусирани върху усъвършенстване на знанията и уменията на вътрешнобанкови обучители за качествено обучение на служители. Друга важна цел на Програмата е създаване на условия за още по-бързо и резултатно навлизане в работата на новите служители и за гарантиране на позитивно адаптиране към корпоративните норми и ценности, в контекста на непрекъснато обновяващия се екип на Банката. Не по-малко значим планиран резултат от този нов проект е и повишаване мотивацията и удовлетвореността на вътрешните обучители чрез инвестиция в тяхното развитие, отличаване на приноса им, създаване на принадлежност към престижна общност от високо ценени професионалисти.В обхвата на „Програма за развитие на вътрешни обучители“ се включват служители от дирекциите в Централно управление и от всички клонове на Банката в София и страната, разпределени в две целеви групи: служители, водещи групови обучения и служители, обучаващи на работното място.Като начало в Програмата са включени за участие общо 135 служители на Fibank. От тях 45 служители ще бъдат подготвяни за тренери в групови обучения. Те са номинирани и избрани на база компетенциите им, свързани с висок професионализъм в работата и успешно представяне като обучители и презентатори във вътрешнобанкови семинари. Останалите 90 служители от целевата група на Програмата ще бъдат развивани като ментори, обучаващи на работното място – това са служители с богат и комплексен практически опит във фронт офис обслужването на клиенти, продажба на продукти и услуги, банкови операции и касова дейност. Служителите, включени в Програмата, са идентифицирани и номинирани на база висока оценка и препоръки от техните ръководители и при заявена лична мотивация за участие. Оценени са по критерии, свързани с устойчиво високо ниво на трудово представяне и резултатност в работата, личностни качества, необходими за успешно справяне с ролята на обучител в корпоративна среда, принадлежност и лоялност към Fibank, отговорност, съзнателност и етичност в работните взаимоотношения. На следващ етап от развитие на Програмата се предвижда разширяване обхвата от длъжности и служители, включени в нея.Мерките за развитие на знанията и уменията на вътрешните обучители ще бъдат реализирани чрез провеждане на различни обучителни активности за двете отделни целеви групи – с основни теми „Умения за водене и подготвяне на групови обучения“ (Train the trainers) и „Умения за обучаване на служители на работното място“ (Mentoring). Обученията ще се провеждат в периода декември 2019 г. – февруари 2020 г. – в партньорство с фирма външен изпълнител с доказано успешен опит при реализиране на обучителни програми и инициативи в областите, предвидени в проекта. Двете обучителни програми са изцяло практически ориентирани и са създадени със съвместните усилия на дирекция „Управление на човешкия капитал“ и външните партньори от фирмата-изпълнител.Други мерки и дейности, планирани в „Програма за развитие на вътрешни обучители“ са насочени към утвърждаване престижа на общността от вътрешни обучители чрез популяризиране на Програмата, провеждане на ежегодни семинари и други събития за общността, обучения за опресняване и развитие на компетенциите. Всеки вътрешен обучител, който стане част от ядрото тренери, подготвяни и развивани в Програмата, ще получи различни допълнителни възможности за изява и развитие – участие в значими за Банката инициативи и проекти, осигуряване на предимство при кандидатстване във всички мотивационни, recognition и квалификационни програми, развивани от дирекция „Управление на човешкия капитал“, предимство при възможности за професионално и/или кариерно развитие, положителни референции във вътрешни подбори, допълнителен позитив при годишна оценка на трудовото представяне.„Програма за развитие на вътрешни обучители“ е още един действен израз на визията и политиката на ръководството на Банката за въвеждане на целенасочени инициативи и практики, добавящи стойност и полза за бизнеса на Fibank чрез инвестиция в най-ценния актив на Банката – хората и екипите. Сред непосредствените очаквани ползи от Програмата е постигане на задълбочено и устойчиво усвояване и ефективно и мотивирано прилагане на нови знания и умения от страна на обучаваните служители, водещо до по-висок индивидуален принос към постигане на целите на Банката.С реализирането на „Програма за развитие на вътрешни обучители“ Fibank затвърждава позициите си на иновативна банка, лидер в прилагането на решения, съчетаващи стремеж към нарастваща ефективност и високо качество на работата на своите служители, с грижа за развитието на тяхната персонална компетентност и мотивация, като задължителни предпоставки за запазване и повишаване на удовлетвореността на клиентите на Банката.", "date": "2019.12.10", "title": "Да обучаваш и да вдъхновяваш"}
{"url": "https://offnews.bg/kultura/ansambal-chinari-pretvoriava-prirodnite-stihii-na-12-dekemvri-v-ndk-717285.html", "text": "Минало, настояще и бъдеще се срещат в едно в интерактивния спектакъл на ансамбъл „Чинари“ „Магията на танца“. На фона на впечатляващи кадри, заснети в Историческия парк край Варна („Изборът на българите“ за 2019, според Годишните награди на Министерството на туризма), на 12 декември в зала 1 на НДК елитната музикално-танцова трупа ще пренесе публиката в далечни времена и епохи, за да разкаже за силата на българския дух и посланията на предците ни.Добро и зло, любов и омраза, мрак и светлина са вечните човешки теми, които вълнуват поколенията още от древността до наши дни. В „Магията на танца“ те са претворени в четири основни картини – вятър, вода, огън и земя. Четирите природни стихии събират и пазят народната мъдрост и памет. Ефектна мултимедия и визуализации допълват съвременния музикално-танцов разказ на „Чинари“, базиран изцяло на българския фолклор, но претворен и пресъздаден в контекста на съвременните изразни средства и стилистика.Освен таланта, красотата, майсторството и високия професионализъм на танцьорите от професионалната трупа, в зала 1 на НДК на 12 декември ще видим още впечатляващите изпълнения на трио „Булгарина“ и група „Етнотикс“ – общо 40 човека артисти и музиканти. Автори на музиката в „Магията на танца“ са големи съвременни композитори като Костадин Генчев, Кирил Добрев, Пейо Пеев, Костадин Атанасов, Петър Миланов, Димитър Димитров, Сергей Стойнов. Хореограф и режисьор на спектакъла е художественият ръководител на ансамбъл „Чинари“ Асен Павлов.Билети за „Магията на танца“, на цени от 20 до 40 лева, все още са налични на касите на НДК и в .", "date": "2019.12.10", "title": "Ансамбъл 'Чинари' претворява природните стихии на 12 декември в НДК"}
{"url": "https://offnews.bg/kultura/urban-grey-i-savage-ravage-zaedno-s-m-o-d-na-19-dekemvri-717292.html", "text": "Urban Grey и Savage Ravage стават част от концерта на M.O.D. (Method of Destruction), който ще се проведе на 19.12.2019 от 19:00 ч. в столичния клуб „Mixtape 5“. Както знаете събитието е част от турне на което легендарният лидер на Stormtroopers of Death и Method of Destruction Billy Milano изпълнява добре познатите композиции на двете банди.Urban Grey са сред стожерите на родната екстремна сцена! Групата е създадена през 2000 година и от тогава не спира да радва родните фенове. Виждали сме ги на сцена с имена като Napalm Death, Brujeria, Sepultura, In Flames и  Cannibal Corpse Понастоящем бандата е в състав Добата – вокали, Бебо – китара и вокали, Stone Angel – китара, Бамби – бас, Кольо – ударни, записват нов албум и се готвят за неговото представяне в цялата страна.Savage Ravage е метъл група от София, основана през 2009. Музиката им е повлияна от групи като Metallica, Motorhead, Sepultura, Gojira и D.R.I. Виждали сме ги на сцена с Warbringer и Skeletonwich.Билетите се продават онлайн и в мрежата на Евентим, а някои от местата на които можете да ги намерите са Бензиностанции OMV , Technopolis, Български пощи, Orange, Usit Colours, магазини На Тъмно, дюкян Меломан, Office 1 Superstore, билетна каса на EVENTIM на ул.“6-ти септември“в София, билетен център НДК, Дворец на културата и спорта – Варна, Пловдив – билетна каса пред общината.Билетите за това шоу бяха на промо цена от 30 лева до 4 юли, включително. От 5-ти юли и в момента са на редовна цена от 35 лева. В случай на останали места в деня на събитието и на място в клуба, цената на входа ще е 45 лева.*Клубът не работи с резервации**Политика за достъп на непълнолетни:  ***Гардероб - упътване за употреба:  Предстои обявяването на допълнителна информация.Организаторите препоръчват навременното закупуване на билети и спазването на реда в клуба.Събитието е 18+", "date": "2019.12.10", "title": "Urban Grey и Savage Ravage заедно с  M.O.D на 19 декември"}
{"url": "https://offnews.bg/futbol/stoichkov-pozira-s-ekip-na-ferentcvarosh-predi-macha-s-ludogoretc-717249.html", "text": "Мегазвездата на българския футбол Христо Стоичков е гостувал на унгарския Ференцварош в навечерието на мача срещу Лудогорец в Разград. Двубоят е в четвъртък и е решитилен за класирането на 1/16-финалите напролет.Стоичков е изгледал равенството на Ференцварош с Академия Пушкаш в компанията на президента на клуба Габор Кубатов. Той е в Унгария за снимки на филм, който ще бъде излъчен от телевизия Унивижън, където работи.Стоичков е направил и интервю с германската легенда Лотар Матеус, който е бил селекционер на България и Унгария.От Ференцварош са дарили Стоимков с екип с неговото име. Камата и Кубатов са обсъдили и предстоящия мач с Лудогорец, след което са посетили и музея на Ференцварош.", "date": "2019.12.10", "title": "Стоичков позира с екип на Ференцварош преди мача с Лудогорец"}
{"url": "https://offnews.bg/sviat/strelba-v-bolnitca-v-chehia-shestima-sa-ubiti-717251.html", "text": "Шест души са убити при стрелба в университетска болница в чешкия град Острава тази сутрин, съобщи министър-председателят Андрей Бабиш на страната.Стрелецът открил огън в чакалнята на клиниката по травматология. Той е избягал и се издирва от полицията, съобщи Ройтерс. Броят на ранените все още не е известен. Вътрешният министър на Чехия Ян Хамачек потвърди информацията. Към този момент тя беше, че има четирима убити и двама тежко ранени. Впоследствие двамата ранени са починали.Полицията издирва висок 180 см мъж с червено сако за стрелбата.След стрелбата болницата беше затворена. До овладяването на извънредната ситуация целият екип е бил затворен в една от залите. Пациентите са били евакуирани.", "date": "2019.12.10", "title": "Стрелба в болница в Чехия: шестима са убити"}
{"url": "https://offnews.bg/obshtestvo/shefat-na-nimh-vazduhat-v-sofia-e-dva-pati-po-chist-ot-snoshti-priro-717252.html", "text": "Два пъти е спаднало замърсяването на въздуха в София от снощи досега. Утре се очаква вятър и дъжд и столицата ще се поизчисти. Природата е тази, който създава похлупак над София и тя го вдига, заяви проф. Христомир Брънзов, директор на Националния институт по метеорология и хидрология (НИМХ), по БНР. Ние трябва да разберем, че природата е много по-силна от нас и да се адаптираме, а не да се мъчим да се борим с нея, подчерта той. По думите, за да се реши проблемът с мръсния въздух в столицата, първо трябва да се знаят източниците, които замърсяват. „Това, което винаги ще замърсява града, са неговите собствени източници на прах – строителството, триенето на гумите в асфалта, почвената ерозия. Колкото и да се мие градът, не може да бъде измит така, че да няма прах, смята експертът. Автомобилите и битовото горене също оказват влияние върху въздуха в столицата, допълни той.И подчерта, че има и външни източници на прах за града. Според него гражданските станции имат предимството, че дават пространствена представа за разпределянето на замърсяването в града, което може да помогне на властите. Проф. Брънзов обаче не вярва на стойностите, показвани от тях. ", "date": "2019.12.10", "title": "Шефът на НИМХ: Въздухът в София е два пъти по-чист от снощи, природата е по-силна от нас"}
{"url": "https://offnews.bg/futbol/ludogoretc-iska-da-smeni-imeto-na-stadiona-v-razgrad-717250.html", "text": "Ръководството на ПФК Лудогорец е внесло искане в Община Разград за преименуване на стадиона от \"Лудогорец арена\" на \"Хювефарма арена\".Кметът на общината Денчо Бояджиев е подготвил докладната записка по този въпрос, която е предоставена за обсъждане в Общинския съвет. Предложението включва изменение на договора за концесия за строителство с предмет \"Реконструкция и модернизация на стадион \"Лудогорец арена\", неговото управление и поддържане след въвеждането му в експлоатация на риск на концесионера\" и е получено в Община Разград от изпълнителния директор на ПФК \"Лудогорец 1945\" АД Ангел Петричев, става ясно от докладната записка.Мотивите за преименуването на стадиона са, че през последните години компанията на собствениците на футболния клуб Кирил и Георги Домусчиеви - \"Хювефарма\" ЕООД - София е един от основните му спонсори и допринася в голяма степен той да е конкурентоспособен на големите европейски отбори, като партньорството между двете страни ще продължава и занапред.\"Хювефарма\" подкрепя мощно Лудогорец вече 10 години и благодарение на това \"орлите\" са финансово обезпечени и се наложиха като сериозен бранд в България и Европа.\"Сътрудничеството между футболния клуб и дружеството ще доведе до осигуряването на финансови средства, необходими за утвърждаването на клуба като лидер в България и потенциален ежегоден участник в турнирите, организирани от УЕФА и до подпомагане управлението на стадиона\", допълва Петричев.В докладната записка е посочено също, че това ще доведе до взаимни ползи както за концесионера, така и за концедента и ще окаже положително влияние върху бизнеса в града. Документът е включен за обсъждане в дневния ред на предстоящата на 18 декември сесия.", "date": "2019.12.10", "title": "Лудогорец иска да смени името на стадиона в Разград"}
{"url": "https://offnews.bg/sviat/proveriavat-za-kantcerogenna-sastavka-lekarstva-za-diabet-717248.html", "text": "Американската агенция по храните и лекарствата (FDA) и други контролни органи разследват дали в лекарството за диабет метформин има замърсяване с канцерогенен химикал. Става въпрос за N-нитрозодиметиламин (NDMA) - същата съставка, заради която по-рано тази година бе изтеглен лекарствен препарат за киселини в стомаха.Метформинът е стандартно предписвано лекарство за ранните фази на диабет тип 2. Помага за контролирането на нивото на кръвната захар и се продава под няколко търговски наименования.Новината, публикувана от FDA и \"Ройтерс\", идва като резултат от разследване за наличие на канцерогена N-нитрозодиметиламин (NDMA) в различни лекарства. NDMA e химично съединение от групата на нитрозамините, наричано също диметилнитрозамин. Представлява летливо жълто олио и е силно токсичен, като канцерогенният му ефект е доказан при лабораторни опити с животни.През 2019 препаратът за стомашни киселини Zantac (ранитидин) бе изтеглен от пазара в САЩ заради същата съставка. По-късно FDA обяви, че количеството NDMA в Zantac излага пациента на същия риск, какъвто носят например някои често консумирани храни като пушени или гриловани меса.Европейската агенция по лекарствата EMA съобщи, че е предупредила производителите да проверят лекарствата с метформин (продават се под различни търговски марки - б.р.) за наличие на канцерогенната съставка. Предупреждението идва след като в Сингапур са открити замърсявания в някои лекарства, съдържащ метформин. В резултат 3 от общо 46 вида лекарства с метформин са изтеглени от пазара в страната. Засега EMA оценява здравния риск като много нисък и насърчава пациентите да не спират приема на лекарства, защото недоброто контролиране на диабета би донесло по-висок риск за здравето им.В българската Изпълнителна агенция по лекарствата (ИАЛ) е постъпил сигнал за възможно наличие на канцерогена в противодиабетния препарат метформин. Оттам увериха, че няма основание за притеснение и изтегляне на лекарства.Канадските здравни власти на свой ред съобщиха, че нямат данни за лекарства с метформин и опасно високи нива на NDMA в тях, но следят становищата на международните регулатори.Количеството NDMA е много ниско - в диапазона на нормално срещаните нива във въздуха и водата, посочва ФДА.“FDA проучва дали метформинът в САЩ съдържа NDMA и дали той е в допустимите дневни дози от 96 нанограма,” обявиха от агенцията.FDA ще препоръча изтегляне на лекарства от пазара, ако това бъде потвърдено.Специалисти се опасяват, че изтеглянето на толкова ключов препарат ще донесе неудобство и риск за здравето на много пациенти. Алтернативи на метформина съществуват, но са с повече странични ефекти и струват по-скъпо, а здравните застраховки може да не ги покриват, казва професорът по медицина Ранит Мишори от Университета Джорджтаун.", "date": "2019.12.10", "title": "Проверяват за канцерогенна съставка лекарства за диабет"}
{"url": "https://offnews.bg/zdrave/za-kakvi-zaboliavania-mozhe-da-sa-simptom-promenite-po-kozhata-717280.html", "text": "Мазният черен дроб и хепатитът, възпалителните заболявания на стомашно-чревния тракт, както и болестта на Крон и язвеният колит могат да бъдат диагностицирани по кожни симптоми, твърди представителят Асоциацията на немските дерматолози д-р Йенс Тесман.Пред списание \"Focus\" дерматологът разказва, че точно кожата често реагира първа, когато има някакво вътрешно заболяване. Тя е най-големият орган и всички метаболитни промени в организма рефлектират върху състоянието й, казва специалистът.Болестите на стомашно-чревния тракт много често предизвикват такива промени. По думите на д-р Тесман връзката между чревния тракт и кожата е много тясна, в повечето случаи кожните и чревните заболявания се допълват.Червените, болезнени петна по кожата на подбедриците, т. нар. еритема нодозум (възловиден еритем) са типични в този контекст. Такива петна често възникват при възпалителни заболявания на чревния тракт, при болест на Крон или язвен колит, отбелязва експертът.Три вида промени на кожата сигнализират за проблеми с черния дроб, казва д-р Йенс Тесман.Жълтеница – най-популярният симптом. Появява се при проблеми с жлъчния мехур, хепатит или цироза на черния дроб. Цветът на кожата се променя, става жълтеникав. Причината за това е, че черният дроб не разгражда правилно кръвния пигмент и в резултат нивото на билирубин се повишава.Паяжни вени. Те приличат на паяжина, която се разпростира от малка, леко повдигната червена точка. Такива съдови паяжини могат да се появят в коремната област. Появявайки се в тази зона, те могат да бъдат предупредителен знак за чернодробна дисфункция и по-конкретно за мастна дегенерация на черния дроб, хепатит, цироза на черния дроб.Когато подобна паяжина от вени се появи по лицето, най-често е вследствие на ултравиолетовото лъчение, розацея или друго възпалително заболяване на кожата.Червени петна по дланите или по възглавничката на палеца. Това състояние е известно като еритема на дланите и се развива при промени в регулацията на тонуса на кръвоносните съдове на ръцете. Подобни нарушения на съдовите функции, които се появяват по кожата на ръцете, могат да възникнат при чернодробно заболяване, обяснява д-р Тесман.Ксантелазма (бели петна по клепачите). Характеризира се с появата на отлагания на мазнини по кожата, по-специално върху кожата на клепачите. Такива образувания възникват поради нарушение на метаболизма на мазнините, причинено от твърде високи липиди в кръвта. Тези нарушения са свързани и с чернодробни проблеми.Специалистът настоятелно препоръчва да следим внимателно състоянието на кожата си, за да установим навреме промените, които настъпват в нея. Това може да предотврати усложнения на чернодробно заболяване или да диагностицира в ранен стадий възпаление, което би могло да предизвика сепсис.", "date": "2019.12.10", "title": "За какви заболявания може да са симптом промените по кожата"}
{"url": "https://offnews.bg/bojni/kubrat-gotov-sam-da-se-izpravia-sreshtu-vseki-kojto-se-izprechi-na-p-717283.html", "text": "Звездата ни в профибокса Кубрат Пулев вярва, че ще се изправи срещу световния шампион Антъни Джошуа в битка за титлата на IBF.Кобрата е официален претендент за пояса на Международната боксова федерация и 30-годишният британец е задължен да се бие с българина.\"Знам, че съм номер 1 в IBF. Има правила, които се спазват и аз съм следващият, който трябва да играе за титлата. Дали ще е Джошуа или някой друг, няма значение за мен. Готов съм да се изправя срещу всеки, който се изпречи на пътя ми\", каза Пулев.В момента Кобрата се занимава с организацията на бойна гала вечер в Пловдив, където брат му Тервел ще се изправи срещу американеца Дешон Уебстър. По-малкият от братята Пулеви заяви, че няма как да подцени съперника си. Тервел и Уебстър ще излязат на ринга на 14 декември, а залогът в срещата ще е международната титла в полутежка категория, версия Световна боксова асоциация (WBA).", "date": "2019.12.10", "title": "Кубрат: Готов съм да се изправя срещу всеки, който се изпречи на пътя ми"}
{"url": "https://offnews.bg/futbol/levski-shte-meri-sili-s-ludogoretc-na-1-4-finalite-za-kupata-tcska-s-717255.html", "text": "Левски - Лудогорец е дербито от 1/4-финалите на Купата на България. Това отреди тегленият днес жребий в национална футболна база Бояна.Съдбата се усмихна на ЦСКА. \"Червените\" ще приемат Ботев Враца на стадион \"Българска армия\". Актуалният носител на Купата на България - Локомотив Пловдив пък приема втородивизионния ЦСКА 1948. В последната двойка се срещат Ботев от Гълъбово и Ботев от Пловдив.Победителят в 1/4-финалите ще бъде определен в един мач. Срещите от тази фаза на турнира са насрочени по програма за 3-и, 4-и и 5-и март 2020 година.", "date": "2019.12.10", "title": "Левски ще мери сили с Лудогорец на 1/4-финалите за Купата, ЦСКА с добър жребий"}
{"url": "https://offnews.bg/zimni/pistite-v-bansko-sa-gotovi-za-otkrivaneto-na-sezona-717262.html", "text": "Белите писти на Банско вече очакват най-нетърпеливите любители на ски спорта. Това каза за сутрешния блок \"Добро утро\" на Радио \"Фокус\" зам.-кметът на Общината Сашка Въчкова.На 14 декември предстои официалното откриване на зимния сезон 2019/2020г. на местността Бъндеришка поляна с много изненади и награди, а по-късно през деня проявите ще продължат и в центъра Банско.Бившите суперзвезди в алпийските ски  и Марк Жирардели предвождат два отбора от любители в състезание на откриването.Програмата по откриването започва още в 8.30 часа сутринта с играта \"Открий злато в лифта\". Зимният празник продължава със състезанието \"Влез в отбора на шампиона\", чието начало е от 11 часа. В него олимпийският и трикратен световен шампион Марио Мат ще се сблъска с петкратния носител на Световната купа Марк Жирардели. Двете ски-машини ще предвождат два отбора от по петнайсет любители, които ще премерят сили в паралелен слалом.Играта \"Ловци на съкровища\" ще остави следи от нокти по снега на Бъндерица. Началото е от 13 часа, а в снега са заровени над 30 атрактивни награди, като най-голямата са ключовете на чисто нов автомобил Ауди.В 12 часа на Бъндеришка поляна ще има и концерт на Ъпсурт и DJ Party. В следобедните часове програмата продължава на площад \"Никола Вапцаров\" в Банско.\"В 16.30 часа ще започне кулинарният театър на Ути Бъчваров, който традиционно събира много любители на хубавата храна и вино. След това ще продължим с концерт на фолклорни състави от Община Банско с официалните гости, които ще излязат на сцената. След това официално откриване празничният концерт, за удоволствие на всички, ще продължи\", обясни още Въчкова.Тя разкри също, че Община Банско ще осигури и ски карти за уикендите за ученици от общината от 1 до 12 клас, като родителите на всички желаещи е необходимо да подадат декларация.", "date": "2019.12.10", "title": "Пистите в Банско са готови за откриването на сезона"}
{"url": "https://offnews.bg/tehnologii/myki-junior-idva-s-podarak-slushalki-philips-v-magazinite-na-vivacom-717256.html", "text": "Специално за малчуганите, по празниците VIVACOM предлага детския часовник MyKi Junior Orange с подарък детски слушалки Philips.Слушалките са леки и здрави и са подходящи за всякакви ситуации. Имат чист и балансиран звук, съчетан с привлекателен дизайн в два цвята – розов и син.MyKi Junior дава възможност за провеждането на двупосочни гласови и видео разговори, за да могат родителите да имат пряка връзка с децата си по всяко време. Часовникът може също така да изпраща и получава гласови съобщения, снимки и емотикони, когато времето за разговори е по-ограничено.Устройството има и SOS функция, която известява родителите. В случай, че детето се почувства застрашено, то натиска бутона и часовникът автоматично набира въведения SOS номер. MyKi Junior използва комбинация от GPS, LBS и WiFi технология за максимална точност на местоположението на детето във всеки един момент, за по-голямо спокойствие на родителите.Часовникът е оранжево-сив, идва и с допълнителна оранжева каишка и се предлага в магазините на VIVACOM и онлайн на сайта на телекома на цена от 4.98 лв. на месец с план SMART S+.", "date": "2019.12.10", "title": "MyKi Junior идва с подарък слушалки Philips в магазините на VIVACOM"}
{"url": "https://offnews.bg/politika/ekspertiza-potvardi-izpolzvaneto-na-simpatichno-mastilo-na-izborite-717258.html", "text": "Експертизата, назначена по жалба на Живко Панев и направена от Лабораторията към специализирания отряд за борба с тероризма към Научноизследователския институт по криминалистика - София, потвърди, че на местния вот в провадийското . Резултатът е, че от общо 177 недействителни бюлетини със симпатично мастило са 163 бюлетини и те са в секция 18 - 76 броя, в секция 19 – 69, в две избирателни секции са доказани 18.В анализа на недействителните бюлетини от произведения избор за кмет на кметство е налице „категоричен извод, че изследваните безцветни щрихи са изписани върху бюлетините, като е използвано пишещо средство с обезцветяващо пишещо вещество“. В експертизата е посочено още, че „подобни пишещи средства се продават свободно в търговската мрежа като „химикалки с изчезващо мастило“.Съдът ще се произнесе с решение в законоустановения 7-дневен срок.В хода на процеса съдът назначи две съдебно-технически експертизи, както и химическа, с цел установяване дали е използвано невидимо мастило при изборните бюлетини за кмет в с. Бозвелийско, област Варна. Според заключението на първата експертиза е вероятно натиска върху бюлетините да е от вид мастило с изчезващо действие. Поради липсата на категоричност за употреба на симпатично мастило върху недействителните бюлетини за кмет в с. Бозвелийско при първата експертиза, съдът назначи следващите експертизи - химическа и техническа", "date": "2019.12.10", "title": "Експертиза потвърди използването на симпатично мастило на изборите"}
{"url": "https://offnews.bg/futbol/gonzo-machat-s-levski-e-mnogo-vazhen-vseki-otbor-e-draznitel-717264.html", "text": "Спортният директор на Локомотив Пловдив Георги Иванов-Гонзо сподели, че предстоящата среща от 20-ия кръг на Първа лига на \"черно-белите\" с Левски ще е ключова за представянето на тима през сезона.Двата отбора са само на две точки разлика и евентуална победа на \"смърфовете\" над \"сините\" може да ги постови на второто място в класирането на първенството.\"За момента не ни тежи, че се борим на два фронта. Много е важно да направим селекция през зимата. Знаете напускат ни двама - Стивън Езе и Георги Илиев и трябва да намерим техни заместници, за да имат време да се адаптират.Предстои ни мач с Левски и ако задържим второто място, можем да си мислим за нещо по-сериозно. Много е важен мачът с Левски. Футболистите показаха, че могат да играят добър футбол и да носят отговорност.Радвам се, че играем по такъв начин. Ще се опитаме, но смятам, че Лудогорец има най-добрия отбор в момента. Ако ни се отдаде възможност, няма да се откажем.Но така са и Левски и ЦСКА. Един от Левски или Лудогорец ще отпадне, но който се класира за следващата фаза няма да бъде слаб противник. Мачът срещу Левски ще бъде труден. Убеден съм, че стадионът ще се напълни\", каза Иванов.Гонзо коментрира и жребия за 1/4-финалите в Купата на България, където \"черно-белите\" ще се изправят срещу втородивизионния ЦСКА 1948.\"Не смятам, че жребият е лек. ЦСКА 1948 показа, че може да елиминира отбори от първа дивизия. Мога да кажа, че ЦСКА 1948 е един стойностен отбор.Смятам, че всеки отбор е дразнител. Носители сме Купата и искаме да се представим добре. Който и от двата отбора с името ЦСКА да се беше паднал, щеше да бъде дразнител\", коментира Гонзо.", "date": "2019.12.10", "title": "Гонзо: Мачът с Левски е много важен, всеки отбор е дразнител"}
{"url": "https://offnews.bg/obshtestvo/do-2-g-zatvor-za-gorene-na-otpadatci-proveriavat-i-kiumbetata-vatre-717261.html", "text": "Лишаване от свобода до 2 години и глоба от 2000 до 5000 лв. за всеки, който се топли с отпадъчни масла, гуми, пластмаса и текстил в големи количества, предвиждат промени в Наказателния кодекс, които внасят днес депутати от ГЕРБ по настояване на кмета на София Йорданка Фандъкова. Причината е мръсният въздух. За по-леки нарушения е записано наказание до 1000 лв. и пробация.Поправките гласят още, че след решение на съд, инспекторите на СО ще могат да проверяват и какво гори в кюмбетата вътре в къщите. В момента това е невъзможно и се проверява само горенето на отпадъци на открито. Нерегламентираното горене на гуми и отпадъци се увеличава всяка година. Нарушителите виждат, че няма адекватни наказания и затова си позволяват да горят в печките си всякакви боклуци. От комините излиза сиво-черен дим, заяви Мария Панчева от Инициативен комитет \"Подкрепа за \"Красна поляна\" по Нова тв. „Полицията и ние от район „Красна поляна” от два месеца имаме мобилни групи, които реагират веднага на нерегламентирано горене. Имаме 7 такива случая, които са особено опасни. Единият от тях беше горене на гуми. Наистина трябва да има мерки, които да инкриминират такива запалвания. Трябва нарушителите да носят наказателна отговорност”, коментира Иван Чакъров, кмет на „Красна поляна”.", "date": "2019.12.10", "title": "До 2 г. затвор за горене на отпадъци, проверяват и кюмбетата вътре в къщите"}
{"url": "https://offnews.bg/obshtestvo/spirat-vodata-v-chasti-ot-vrabnitca-i-kokaliane-717174.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Строително-монтажни работи в кв. „Връбница“ 2 налагат спиране на водоподаването от 09:00 до 21:00 часа на бл. 608 вх. А, бл. 621, бл. 622, бл. 623, ул. „Острова“, бул. „Ломско шосе“ № 186, № 190, № 200, 61ОУ „Свети Свети Кирил и Методи“, ул. „Гайдарче“, ул. „Тричко Велев“.Реконструкция на уличен водопровод на ул. „Петър Берон“ в с. Кокаляне налага спиране на водоподаването от 09:00 до 15:00 часа на Вилна зона „Кокалянски ханчета“. ", "date": "2019.12.10", "title": "Спират водата в части от Връбница и Кокаляне"}
{"url": "https://offnews.bg/ikonomika/ombudsmanat-bonus-malus-e-v-interes-na-zastrahovatelite-oshtetiava-g-717254.html", "text": "Омбудсманът доц. Диана Ковачева изпрати препоръка до председателя на Комисията за финансов надзор (КФН) Бойко Атанасов с искане да се предвиди допълнително време за обсъждане и съобразяване с направените в хода на общественото обсъждане до 19 декември становища, относно концепцията за системата „Бонус-малус“ при изчисляването на размера на застраховката \"Гражданска отговорност\". Наредбата за определяне на новите полици влиза в сила от 1 януари 2020 г., с изключение на няколко разпоредби, които ще се прилагат от 1 януари 2021 г.Омбудсманът посочва, че за обсъждане и евентуално приемане на постъпилите предложения остават само 12 дни, от които 7 са неработни.В становището си до КФН доц. Ковачева излага съображенията си за засягане на правата на гражданите от така предложения втори по ред проект като смята, че се дава превес на интересите на застрахователите пред тези на собствениците и водачите на МПС.В писмото си омбудсманът изтъква, че проектът не предвижда ясно разграничение между собственика и водача на МПС при определяне размера на премията.И още, омбудсманът подчертава, че проектът допуска да се натрупват множество санкции за едно и също нарушение.Липсата на пропорционалност между санкционирането и поощрението на собствениците/водачите на МПС не кореспондира с обявените цели на проекта. В рамките на предложената система увеличението за малус клас е много рязко и достига до 400%. А в същото време, изрядните водачи не са стимулирани в достатъчна степен, е друг мотив, с който омбудсманът предлага да се преосмисли така предложената концепция.Не е предвиден и механизъм за възстановяване в кратък срок от застрахователя за връщане на надвнесена сума, при установено неправилно изчисляване на премията, е друг недостатък на проекта, според доц. Ковачева.", "date": "2019.12.10", "title": "Омбудсманът: Бонус-малус е в интерес на застрахователите, ощетява гражданите"}
{"url": "https://offnews.bg/obshtestvo/hvarlili-mina-ermogen-i-evgraf-v-moreto-kovchegat-im-dopluval-do-viz-717181.html", "text": "Църквата почита днес св. мъченици Мина, Ермоген и Евграф. Жестокият гонител на християните, император Максимиан, веднъж пратил в Александрия един от заслужилите си войници - атинянина Мина, с поръчение да усмири вълненията, възникнали в града, и да се погрижи да отвърне християните от тяхната вяра.Царят не знаел, че Мина сам вярвал в Христа. Мина пристигнал в Александрия и наскоро чрез мъдрите си разпоредби усмирил вълненията и привел всички дела в ред. А що се отнася до вярата Христова, той не само не я преследвал, но явно говорел, че тя едничка е истинска и спасяваща вяра. Думите си той доказвал чрез дела, бидейки крайно милосърден и добър. Господ му дарувал чудотворна, целебна сила. Всички болни, които получавали изцерение чрез неговите молитви, славели Бога, и вярата в Христа се разпространявала в Александрия все повече и повече.Тия успехи на християнската вяра силно дразнели езичниците и те побързали да донесат на Максимиан за действията на Мина. Разгневеният цар свикал своя съвет и след съвещание с велможите си решил да изпрати в Александрия градския управител Ермоген, от всички уважаван мъж. Той му дал най-строги заповеди против християните и особено против Мина, като му заповядал да употреби всички средства, за да застави християните да се върнат към идолопоклонството.Ермоген бил езичник, не знаел нищо за истинската вяра, но по природа бил добър и милостив. И ето, на Господа било угодно да му открие пътя към спасението и вечния живот. През време на пътуването с кораба той видял насън трима светли мъже, които му казали: \"Знай, Ермогене, че и малкото добро не е презряно от Бога. Затова Господ прие и твоите добри дела. И твоят път, който е предприет за гибел на мнозина, ще стане за тебе път на безсмъртна слава и чест, защото по тоя път ти ще дойдеш до вечния Цар. Ние ще ти пратим такъв човек, който ще те доведе при благословения Цар, и ти от Него ще получиш такава слава, която сегашния твой цар не може да ти даде\".Като се събудил, Ермоген дълго мислил за своето съновидение и направил заключение, че нему вероятно предстоят големи почести от царя. Като пристигнал след няколко дни в Александрия, той повикал при себе си Мина. Мина, щом влязъл при него в стаята, извикал гръмогласно: \"Слава на единия велик Бог, чрез волята на Когото ти пристигна тук!\" Колкото и да желаел Ермоген да пощади Мина, бил принуден да заповяда да го затворят в тъмница, защото призовал Името Божие.На другия ден довели Мина за разследване. Той бил спокоен, като истински неустрашим войн. На укора на Ермоген, че не почита боговете, той отговорил с твърдо изповядване на единия истински Бог. Много говорил Мина за истината и силата на християнската вяра. Народът внимателно го слушал и мнозина казвали на Ермоген: \"Той говори вярно. Ние сами видяхме чудесата и изцеряванията с Името на Христа. Трябва да се почита Оня Бог, Когото изповядва Мина!\"Ермоген, недоумявайки какво трябва да прави, заповядал да отведат християнина в тъмницата. Но на другия ден го повикал пак и започнал да го заплашва с мъчения, ако не се поклони на боговете. Мина му отговорил: На каквито искаш мъки ме подлагай, аз с радост ще страдам за моя Христос. При това несъмнено се надявам, че ти сам, като отхвърляш временните блага, ще бъдеш едно от чедата Христови.Тогава Ермоген, изпълнявайки заповедта на царя, наредил да предадат Мина на изтезания. Отрязали му краката - мъченикът хвалел Бога; след това го лишили от език и очи - мъченикът всичко търпял радостно и спокойно. Хвърлили го в тъмницата. Там през нощта при чудна светлина му се явил Христос и го изцерил, като обещал, че и Ермоген скоро ще дойде до познание на истината и ще постигне нетленен венец.Когато на другия ден войници влезли в тъмницата, едва повярвали на очите си, като видели Мина здрав. Като узнали как се изцерил, те извикали: \"Велик е християнският Бог!\" и с внимание и вяра слушали поученията му.Дошли други войници от съдията. Но и те останали при Мина, победени от силата Христова. Мълвата за чудесното събитие се разнесла по града и целият народ се затекъл към тъмницата, славейки и величаейки истинния Бог. Тогава Мина решил сам да отиде в съдилището при Ермоген, който с неизразимо изумление видял здрав оногова, когото в навечерието видял осакатен и едва жив. Мина започнал да говори на съдията за Бога, като го призовавал да познае истината и от Името на Господа му обещавал спасение. Чудно видение в същото време се представило на Ермоген. Той видял два светли ангела, увенчаващи мъченика с нетленен венец, и като паднал при нозете на Мина, извикал: Моли се за мене, истински Божий служителю.Целият тоя ден в Александрия бил ден на радост и тържество: народът гръмогласно славел Господа и Му благодарял. А Ермоген цяла нощ слушал наставленията на Мина и се готвел за св. кръщение, което приел заедно с голямо множество народ. Той раздал имота си на бедни и с Мина започнали да проповядват истинската вяра и чрез Божията сила правели чудеса.Всичко това стигнало до царя, който сам пристигнал в Александрия с голяма военна сила. Той повикал при себе си християните и жестоко ги укорявал, че са оставили вярата на бащите си. Но Мина и Ермоген не се побояли от заплахите му и смело изповядвали пред царя своята вяра в истинния Бог, като разказвали за чудесата, извършени чрез силата Господня. Царят не повярвал и заповядал да ги подложат на страшни изтезания.Отново силата Божия се проявила в чудни изцерявания. Пред очите на царя осакатените християни се изправяли здрави и невредими. Той приписвал всичко на магьосничество. Един езически учен и писател, на име Евграф, като видял тия чудеса, повярвал и открито изповядвал вярата си в Иисуса Христа. Царят със своята ръка го убил.Мина и Ермоген по заповед на царя били посечени с меч, а телата им в железен ковчег били хвърлени в морето. Но ковчегът не потънал, а доплувал до Византион, където епископът, уведомен по чудесен начин за пристигането на св. мощи, извадил из морето телата на мъчениците и с чест ги погребал близо до градските стени. ", "date": "2019.12.10", "title": "Хвърлили Мина, Ермоген и Евграф в морето, ковчегът им доплувал до Византион"}
{"url": "https://offnews.bg/obshtestvo/zov-za-pomosht-bolen-mazh-se-nuzhdae-ot-sredstva-za-borba-s-raka-691494.html", "text": "65-годишен мъж от пазарджишкото село Елшица се нуждае от помощ за борбата с рака.Стоян Рабаджийски е диагностициран с напреднала форма на рак на белия дроб, с разсейки.Възрастният мъж в момента е спрял лечението си, тъй като не може да си го позволи. Повече от 20 дни Стоян не може да си купи лекарства.Освен това мъжът страда от няколко различни заболявания, сред които глаукома, съдово-мозъчно заболяване, проблеми със ставите и простатата.Стоян живее сам. Работил е в продължение на 23 години в \"Панагюрски мини\" в село Елшица.Получава инвалидна пенсия, която не може да покрие неговите разходи за храна и лекарства. Ако желаете да помогнете на Стоян, можете да се свържете с него на телефон 0884 670 713.Сметка:Стоян Пенков РабаджийскиПощенска банкаIBAN: BG74BPBI79304030143702BIC BPBIBGSF", "date": "2019.12.10", "title": "Зов за помощ - болен мъж се нуждае от средства за борба с ракa"}
{"url": "https://offnews.bg/futbol/reshavat-sadbata-na-treniora-na-tcska-do-sedmitca-717253.html", "text": "ЦСКА ще обяви решението си за бъдещето на треньора Милош Крушчич в началото на следващата седмица. Очаква се на 16 декември, понеделник, да стане ясно дали сръбският наставник ще остане начело на тима и за пролетния дял на първенството.Шансовете това да се случи не са големи, информира \"Тема Спорт\". В двата ключови двубоя под негово ръковоство - с Лудогорец за първенството (0:0) и с Арда за купата, \"червените\" разочароваха в игрово отношение. Отборът се представи доста слабо и в шампионатния двубой с кърджалии, в който не създаде голово положение и дори не отправи точен удар (0:0). В началото на престоя на Крушчич се видяха някои позитивни моменти в изявите на тима, но добрите впечатления до голяма степен бяха изтрити в мачовете през декември.Последната среща на ЦСКА за годината е в събота срещу Дунав от 16:30 часа на \"Армията\". След това ръководството ще събере отбора за края на годината. Чужденците летят към родните си места в неделя и понеделник, като билетите вече са закупени.Самият Крушчич обяви, че договорката му с клуба е до края на годината. В първото си интервю след като пое поста сърбинът заяви: \"Моите планове са да остана минимум пет години. Дали ще остана за постоянно зависи от резултатите. Това е мерилото във футбола\".Под ръководството на Крушчич отборът е с баланс 5-2-1 във всички турнири. Наставникът загуби от Локомотив (Пд) (0:1) в дебюта си, след което нареди 4 успеха над Етър (4:0), Черно море (2:0), Славия (1:0) и Ботев (Враца) (3:0). Впоследствие дойдоха мачовете с Лудогорец (0:0) и с Арда за купата (1:0) и първенството (0:0). ЦСКА не е допускал гол в продължение на 704 минути, което е почти пълни 8 мача.43-годишният Крушчич е петият треньор на \"червените\" през 2019 година след Нестор Ел Маестро, Любослав Пенев, Добри Митов и Люпко Петрович.Тепърва от клуба трябва да обявят как ще процедират с около половин дузина играчи. Пред раздяла с клуба са Николай Бодуров, и Стойчо Атанасов, а преотстъпените през есента Божидар Чорбаджийски и Едвин Джеси също е малко вероятно да останат на \"Армията\". Договорите на Бусато, Жеферсон и Пинто пък изтичат през лятото и с тях ще се преговаря за удължаването им.Собственикът на ЦСКА Гриша Ганчев пък има повод да празнува днес. Бизнесменът навършва 57 години.", "date": "2019.12.10", "title": "Решават съдбата на треньора на ЦСКА до седмица"}
{"url": "https://offnews.bg/obshtestvo/potentcialno-opasno-vreme-zaradi-magla-v-13-oblasti-dnes-717238.html", "text": "Жълт код за потенциално опасно време заради мъгли и намалена видимост е обявен днес за 13 области, предупреждава Националният институт по метеорология и хидрология. Те са: София, София област, Перник, Кюстендил, Благоевград, Пазарджик, Пловдив, Стара Загора, Хасково, Кърджали, Видин, Монтана и Враца.Днес от запад облачността ще се увеличава и късно вечерта в крайните югозападни райони ще превали дъжд. Предимно слънчево ще остане в източните райони, а в низините и котловините ще се задържи мъгливо през целия ден. Почти тихо, в Източна България със слаб южен вятър. Максималните температури ще са между 7° и 12°, по-ниски в районите с трайна мъгла.Над планините от запад ще се заоблачава. Късно вечерта в масивите от Югозападна България ще завали слаб сняг, под 1200 метра – дъжд. Ще духа слаб до умерен южен вятър. Максималната температура на 1200 метра ще е около 7°, на 2000 метра – около 0°.Над Черноморието ще е предимно слънчево. Сутринта на места видимостта ще е намалена. Ще духа слаб южен вятър. Максимални температури 10-12°. Температурата на морската вода е 12-13°. Вълнението на морето ще е 1-2 бала.", "date": "2019.12.10", "title": "Потенциално опасно време заради мъгла в 13 области днес"}
{"url": "https://offnews.bg/drugi/tomas-bah-mok-e-dlazhen-da-se-saobrazi-s-reshenieto-na-uada-za-rusia-717259.html", "text": "Президентът на олимпийския комитет Томас Бах е категоричен, че МОК ще изпълни решението на Световната антидингова агенция да извади руските спортисти от международни състезания за четири години.Той добави, че организацията прави всичко възможно Олимпиадата в Токио, която ще се проведе догодина, да бъде чиста от допинг.\"Единственото, което мога да кажа е, че МОК е длъжен да се съобрази с решението на УАДА. Ако има обжалване, тогава решението на Арбитражния съд в Лозана ще бъде окончателно.МОК се придържа към политиката си за нулева толерантност към допинга. Усилията ни са в посока да хващаме нарушителите \", каза Бах пред ТАСС.", "date": "2019.12.10", "title": "Томас Бах: МОК е длъжен да се съобрази с решението на УАДА за Русия"}
{"url": "https://offnews.bg/zimni/nasha-biatlonistka-se-pribra-prinuditelno-sled-padane-i-samnenie-za-sc-717236.html", "text": "Националната ни състезателка по биатлон Милена Тодорова бе принудена да се прибере в България въпреки доброто начало на сезона в световната купа, пише \"24 часа\".Причината е падане в женската щафета, с която приключи първият кръг, проведен в шведския зимен център Йостерсунд.21-годишната Милена Тодорова е паднала и си е ударила лицето при преминаването на трасето като втори пост в български квартет. След щафетата скулата на чаровната биатлонистка се е подула.Това е довело до съмнение за счупване и от щаба на националния отбор са преценили, че Тодорова трябва спешно да се прибере в България, за да стане ясно точно каква е ситуацията и да се предприеме адекватна реакция.В Йостерсунд Милена спечели първите си точки за световната купа. В индивидуалния старт на 15 км момичето от Троян направи 3 пропуска при 20-те стрелби и с 3 наказателни минути се нареди на 39-ата позиция, която ѝ носи 2 т.В щафетата Тодорова също се представи добре. Тя успя да свали всичките 10 мишени с 3 допълнителни патрона.Следващият кръг от световната купа е от петък до неделя в Хохфилцен. Предстои да стане ясно дали Милена ще пътува за него до Австрия.В програмата при жените и мъжете има спринт, преследване и щафета.", "date": "2019.12.10", "title": "Наша биатлонистка се прибра принудително след падане и съмнение за счупване"}
{"url": "https://offnews.bg/kultura/zapochva-sofijskiat-mezhdunaroden-panair-na-knigata-717210.html", "text": "Днес започва 47-мото издание на Софийския международен панаир на книгата. Официалното откриване е от 17:00 часа в централното фоайе на НДК. Тази година Почетната програма на панаира се фокусира върху френскоезичната литература, а любителите на книгите ще могат да посетят щандовете на над 160 изложители, съобщават от Асоциация “Българска книга”.Паралелно с панаира от 9-и до 15-и декември ще тече и 7-мият Софийски международен литературен фестивал. Панаирът и Фестивалът по традиция се провеждат на общо шест нива в Националния дворец на културата и ще продължат до неделя, 15 декември.На сцената на Културната програма и на щандовете на изложителите са ораганизирани срещи и представяния на авторите Або, Александър Иванов, Антоанета Николова, Антон Георгиев, Боян Боев, Бранимир Събев, Васил Лазаров, Весела Люцканова, Владимир Зарев, Владислав Христов, Владислав Шпилман, Гал Сасон, Гери Турийска, Даниел Пенев, Деметра Дулева, Джим Ал-Халили, д-р Стефан Сергиев, Елена Павлова, , Иван Кулеков, Ивинела Самуилова, Изабел, Ина Иванова, Камелия Александрова, Камелия Кучер, Красимира Хаджииванова, Манол Глишев, Мартин Илиев, Мартин Касабов, Мартина Илиева, Митко Новков, Надежда Динева, Нели Лишковска, Николай Терзийски, Пенко Пенков, Петя Кокудева, Пламен Антов, проф. д-р Лилия Райчева, проф. Огнян Герджиков, Радостина Ангелова и Александър Станков, Симеон Ботев, Стефан Цанев, Таня Иванова, Татяна Попова, украинските автори Гаска Шиян, Остап Сливински и Христя Венгринюк, Христо Милков, Юули Ниеми от Финландия.Детски модул на Културната програма на Панаира на книгата очаква и най-малките читатели. Заповядайте на среща с автограф с Невена Басатова, автор на практичния наръчник „Детска академия за добри обноски“; представяне на книгата „Защо медът е толкова сладък?” - приказка с образователни игри от Мая Бочева - Уики; представяне на книгата „Художникът почти вълшебник“, Вадим Лазаркевич в четири приказки; викторина „Аз познавам мотовете!“; загадките на Арендел; представяне на книжката „Приключенията на Поля“ от Анжелина Денчева; среща с автограф с любимия детски поет Виктор Самуилов; приказният свят на „Дисни“ оживява; представяне на книгата „Детски пиеси“ от Недялко Йорданов; среща с автограф с художничката Невена Ангелова; представяне на новата книга от поредицата за приключенията на Боби - „Боби на Празника на плодовете“, заедно с д-р Людмила Емилова и Владимир Шишков.Традиционно, Литературният фестивал се провежда на сцената в Мраморно фоайе в НДК по време на Софийския международен панаир на книгата. , Самира Негруш, , Бернар Коман, Дени Терио, Армел Жоб, Жан Портанте, Франсоа-Анри Дезерабл, Аксиния Михайлова и Елица Георгиева са сред гостите тази година.1600 кв.м. изложбена площ, изключително наситена съпътстваща културна програма, премиери на най-новите книжни заглавия у нас, детска програма, десетки срещи с български и чуждестранни автори, преводачи и издатели, Литературен фестивал с над 100 гости очакват читателите на шест нива в Национален дворец на културата със специални предложения по случай коледите празници.На 14 декември (четвъртък) отново ще бъде връчена Годишната награда на Асоциация „Българска книга” за най-добър издателски проект „Златен лъв” 2019 г.Работно време на изложението:10. (вторник) - 14.12. (събота): 10:00 - 20:00 часа15.12. (неделя): 10:00 - 19:00 часаВход свободенПълната програма на Софийския международен панаир на книгата можете да намерите .47-ото издание на Софийски международен панаир на книгата във Фейсбук:  Седмото издание на Софийски международен литературен фестивал във Фейсбук: ", "date": "2019.12.10", "title": "Започва Софийският международен панаир на книгата"}
{"url": "https://offnews.bg/tenis/maria-sharapova-niama-namerenie-da-uchastva-na-igrite-v-tokio-717277.html", "text": "Бившата номер 1 в женския тенис Мария Шарапова по всяка вероятност ще пропусне Олимпийските игри в Токио през следващата година.Сериозен намек за нейните намерения е, че е заявила участие на демонстративния турнир Orange County Breakers, който се провежда по време на Игрите. Надпреварата е между 28-и и 29-и юли и руската тенисистка ще бъде част от нея.Припомняме, че заради огромен допинг скандал Русия бе извадена от участие във всички международни състезания за следващите 4 години.Въпреки това обаче представителите на държавата ще могат да участват на Игрите в Токио след щателна проверка за допинг.", "date": "2019.12.10", "title": "Мария Шарапова няма намерение да участва на Игрите в Токио"}
{"url": "https://offnews.bg/temida/deloto-za-kasirane-na-mestnite-izbori-v-sofia-shte-se-gleda-dnes-717200.html", "text": "Днес е делото за касиране на местните избори в София. То бе пренасрочено от Административен съд София-град заради жалба от Иван Петров от \"БСП за България\" срещу отказа на съдия Галин Несторов да го конституира като страна в процеса.Съдът възложи на две вещи лица да изчислят математическия модел на резултатите на Мая Манолова и Йорданка Фандъкова от всички протоколи на Секционните избирателни комисии (СИК), да установят дали резултатите съответстват на посочените в протоколите и дали са въведени правилно, както и колко имащи право на глас са били включени в избирателните списъци на ЦИК за първи и втори тур на местните избори.Свидетелите на Мая Манолова трябва да докажат твърденията си за хаос и сериозни нарушения при предаването на бюлетините и протоколите в зала \"Арена Армеец\", с което категорично не са съгласни от ОИК.Мая Манолова, която остана втора на вота за столицата, твърди, че на втория тур на местните избори са допуснати поредица от нарушения в мащаб, който може да обърне разликата.\"Формалният сбор на 7 хиляди недействителни, 7 хиляди дописани в избирателните списъци, 7 хиляди купен ромски вот - даже грубата сметка показва, че нарушенията са много повече от разликата между двамата кандидати\", казва бившият омбудсман.Искането на екипа на Манолова за ръчно броене на бюлетините вече беше отхвърлено от съдия Галин Несторов, който обаче не изключи да има броене в отделни секции. Това ще зависи от заключенията на вещите лица и от общо шестимата свидетели, от които се очакваше да разкажат каква е била организацията при предаването на чувалите с бюлетини и протоколите в зала \"Арена Армеец\".", "date": "2019.12.10", "title": "Делото за касиране на местните избори в София ще се гледа днес"}
{"url": "https://offnews.bg/politika/maia-manolova-za-uvelichenata-ot-bsp-i-gerb-partijna-subsidia-eto-tov-717243.html", "text": "Адвокат съм, имам професия, която обичам. Съвсем почтено си подадох оставката като омбудсман преди кметските избори. Сега всеки, който иска, може да се обърне към мен като защитник - адвокатската ми кантора е съвсем отделно от  \"Изправи се, България\". Това заяви Мая Манолова по  в отговор на въпрос какво работи в момента. Хората ме приемат като защитник на техните права. Ако ме бяха избрали за кмет, щях да съм кмет-омбудсман. Телефонът ми звъни денонощно. Това, което съм правила като омбудсман, сега го правя през гражданската платформа\", обясни Манолова.Това няма да бъде партиен проект, няма да прерасне в партия, но още при регистрирането на платформата е обявено, че ще имат политически искания, обясни тя. Ние ще предлагаме решения на проблемите, каза още Манолова.Тя заяви, че не е дневен ред как ще участват на избори. Избори ли ще има - не ми е известно Борисов да е подал оставка или да е построил магистрала \"Хемус\", пошегува се тя. Възможни са различни решения, уточни тя за евентуални предсрочни избори. Властта се страхува от светлината, а медиите са тези, които дават светлината, заяви още Манолова. Тя  коментира и решението на ГЕРБ и БСП партийната субсидия да се увеличи отново и да стане от 1 на 8 лв. на глас: Ето това е уйдурма, в която Борисов ме обвиняваше по време на изборите.Попитана за предложението на правителството за независимия прокурор, тя отговори, че това е съшита с бели конци маневра и едно безполезно предложение. \"Как подчинен на главния прокурор ще го разследва? Няма такава фигура и принцип в Конституцията и те го знаят\", отговори Манолова. Това е противоконституционно предложение, подчерта тя.", "date": "2019.12.10", "title": "Мая Манолова за увеличената от БСП и ГЕРБ партийна субсидия: Ето това е уйдурма, в която Борисов ме обвиняваше"}
{"url": "https://offnews.bg/bojni/sinat-na-simeon-shterev-e-hvanat-s-doping-717246.html", "text": "Националът в свободната борба Николай Щерев е дал положителна допинг проба и е наказан за 4 години. Това се вижда от обновения списък на санкционираните спортисти на родния Антидопингов център, цитиран \"Меридиан Мач\". Синът на легендарния треньор Симеон Щерев се състезава в категория до 97 кг на свободната борба.Националът ни е дал положителната проба при внезапен контрол извън състезание. Забраненият препарат е GW 1516 (С4). Най-вероятно става въпрос за кардарин - препарат, който драстично повишава издръжливостта и горенето на мазнини.Санкцията на Щерев, който е гадже на звездата ни в художествената гимнастика Катрин Тасева, изтича на 04.07.2023 г.Николай не участва на световното първенство в Нур-Султан, Казахстан. За последно звездата се бори на Европейското в Букурещ през април.В момента Щерев е на Белмекен, където води подготовка, става ясно от последните му публикации в социалните мрежи. Там е и баща му Симеон Щерев, който е треньор на женския национален отбор на Русия. Щерев-старши е на високопланинската база със състезателките си.", "date": "2019.12.10", "title": "Синът на Симеон Щерев е хванат с допинг"}
{"url": "https://offnews.bg/sviat/izchezna-voenen-samolet-s-38-dushi-na-borda-717241.html", "text": "Чилийски военен самолет с 38 души на борда е изчезнал по пътя за Антарктида, съобщават военновъздушните сили на страната, цитирани от Би Би Си.Самолетът \"Херкулес C130\" е излетял от южния град Пунта Аренас в 16:55 местно време към чилийска база на остров Кинг Джордж, но час по-късно връзката с машината е била изгубена.  На борда е имало 17 души екипаж и 21 пътници, които трябвало да окажат логистична подкрепа.Информационна агенция EFE съобщава, че трима от пътниците на борда са били цивилни.Генералът на военновъздушните сили Едуардо Москира заяви пред местните медии, че самолетът не е подал авариен сигнал. В момента се провежда издирвателна операция. Чили контролира над 1,2 млн. кв. км. от територия на Антарктида.", "date": "2019.12.10", "title": "Изчезна военен самолет с 38 души на борда"}
{"url": "https://offnews.bg/obshtestvo/kakvo-ne-znaem-za-vitoshkata-gora-716258.html", "text": "Природен парк \"Витоша\" е първият в България и на Балканския полуостров. В него се намират много паметници на културата - археологически, исторически, архитектурни, художествени, както и има манастири, и църкви. Площта му е увеличена до днешните 27 079 хектара. Именно там е най-дългата пещера в България - \"Духлата\", с дължина около 17,5 км, със седем основни нива и в която текат 6 подземни реки.Документи показват, че допреди няколко века Витоша е била покрита с останки от непроходимата Magna silva bulgarorum (Великата гора на българите), а заради продължителната защита на природата на Витоша, днес София е единствената европейска столица, по границите на която се срещат мечката, вълкът и дивата коза. От  тази година са създали проект , подкрепен от , с който да допринесат за опазването на горите на Витоша и да популяризират тяхната роля и ценност сред децата.Проектът е разделен на три етапа. Първият е осигуряване на фиданки от петтичинкова върба и тис - видове, които са част от Червената книга на България, които да бъдат засадени на Витоша. Втората цел е закупуване на феромонови уволители и поставянето им във вече положени капани, с които да се ограничи популацията и щетите от бръмбъра корояд-типограф, който е основният виновник за загиването на смърчовата гора. Третата част от проекта е да се събуди любопитството на децата към горите ни, като се организират разнообразни лесовъдски игри.Нужните средства за всичко това са 5000 лв., като те ще бъдат използвани само за материали. Поставили сме 50 феромонови уловители, като самите феромони трябва да се закупят - те са консуматив. Имаме доста доброволци, които, закупувайки тези капани, са ги поставили. Помощта ни е необходима само за тези феромони, като те ще бъдат поставени от доброволци и от нашите експерти, а трудът им няма да се заплаща, заяви пред репортер на OFFNews Галя Хаджиева, главен експерт по връзки с обществеността към ДПП \"Витоша\". Дирекцията на природния парк е кандидатствала по проект за околна среда през 2001 година, по-късно - и по оперативни програми, чрез които са извършени редица мерки за ограничаването на развитието на корояда - типограх, сподели експертът. Не става само с поставянето на капани, тези уловители са само част от мерките, с които да ограничаваме корояда, категорична е Галя Хаджиева.Тя разказа пред OFFNews, че за да дадат възможност на децата да опознаят Витошката гора, лесовъди от ДПП „Витоша“ обикалят училищата и провеждат забавни игри, като прилагат методите на горската педагогика. С това те целят да помогнат на учениците да се докоснат до тайните на гората.\"Наши колеги ходят в училищата при един или два класа, за да занимават децата в рамките на около час и половина, като им разказват за летуването. Дейностите, които извършват доброволците и експертите за ученици са напълно безплатни и безвъзмездни\", подчерта тя.Самите фиданки, които са нужни за тиса и петтичинковата върба са, за да се увеличи тяхното находище. Има ги, просто искаме да ги увеличим, заяви г-жа Хаджиева. Помощта на Райфайзенбанк в рамките на  е и финансова. Към всяко дарение от служителите ѝ за проекта, банката ще добави определена сума. Ако дарението е 10 лв. и повече, банката ще добавя по 100 лв., ако е от 5 до 9,99 лв., сумата е 50 лв. при дарение от лев до 4,99 лв., банката ще добавя по 20 лв.С предишния проект на дирекцията - \"Витоша - достъпна за всички\", подкрепен от Райфайзенбанк за 2017 година, алеята за хора с увреждания на опорно-двигателния апарат в местността Игликина поляна е обогатена с нова площадка, на която са монтирани детска люлка за деца с физически увреждания, комбинирано детско съоръжение и информационно табло. Ако желаете да подкрепите каузата, може да допринесете за реализацията на проекта, като дарите на:Получател/Титуляр: Природен парк ВитошаIBAN: BG89TTBB94003121040423BIC: TTBBBGSFПри банка: Експрес банкОснование за плащане: Избери, за да помогнешМоже да дарите и с дебитна карта или с .", "date": "2019.12.10", "title": "Какво не знаем за Витошката гора"}
{"url": "https://offnews.bg/sviat/ukrajna-i-rusia-dogovoriha-prekratiavane-na-ogania-v-iztochna-ukrajna-717240.html", "text": "Украйна и Русия се споразумяха да приложат \"пълно и всеобхватно\" прекратяване на огъня в Източна Украйна до края на 2019 година след среща между президентите на двете страни Володимир Зеленски и Владимир Путин, предадоха световните агенции. Срещата в \"Нормандски формат\" (Украйна, Русия, Франция и Германия) бе проведена снощи в Париж.След пет години и половина военни действия от анексирането на Крим от Русия (извършено през март 2014 г.), отнели живота на 13 хил. души, двамата лидери се срещнаха очи в очи с посредничеството на Франция и Германия.В писмено споразумение страните са договорили освобождаването и размяната на всички затворници, задържани в рамките на конфликта, до края на 2019 г. Постигнато е съгласие е и за изтеглянето на военните части от три допълнителни зони в Украйна до края март 2020 г., кои са те не се съобщава.Организацията за сигурност и сътрудничество в Европа (ОССЕ) ще получи пълен достъп до зоната на конфликта в източните украински области Донецк и Луганск.След четири месеца ще се проведат нови разговори, за да се направи равносметка на прогреса по договореното прекратяване на огъня.На пресконференция след разговорите в Елисейския дворец руският президент Владимир Путин изрази задоволството си от преговорите, които нарече \"важна стъпка\" към деескалация на конфликта.Президентът Зеленски заяви, че въпросът за износ на руски газ чрез тръби през Украйна е бил \"отблокиран\" след разговор за тарифите за транзита. Той допълни, че се работи по споразумение.Но продължава да има несъгласие между Русия и Украйна по въпроси, като изтеглянето на подкрепяните от Русия войски и изборите в Украйна в контролираните от сепаратистите  райони. Путин, също така, призова специалният статут на Донбас да бъде вписан в конституцията на Украйна. В същото време, Зеленски заяви пред журналистите, че Украйна няма да направи никакви териториални отстъпки в замяна на мир. \"Украйна е една\", подчерта той.\"Видяхме различия днес\", заяви френският президент Еманюел Макрон, който бе домакин на преговорите, заедно с канцлера на Германия Ангела Меркел. \"Не открихме чудотворно решение, но имаме напредък\", добави той.", "date": "2019.12.10", "title": "Украйна и Русия договориха прекратяване на огъня в Източна Украйна до края на 2019 г."}
{"url": "https://offnews.bg/ikonomika/skasan-kabel-na-chez-ostavi-1000-domakinstva-bez-tok-717266.html", "text": "При изкопни работи на строителна фирма тази сутрин е бил скъсан 10-киливолтов кабел, собственост на ЧЕЗ Разпределение, съобщиха от дружеството.Тази сутрин в идеалния център на София над 1000 домакинства и фирми са останали без електрозахранване за около 1 час и 40 минути. Причината е скъсан кабел от строителна фирма. Вчера в  на дружеството бяха без електричество за почти един час. От ЧЕЗ Разпределение България призовават фирмите да координират с компанията поне две седмици предварително къде и кога ще извършват изкопни дейности. Това може да става на телефон 0700 10 010 или на имейл кlienti@cez-rp.bg.", "date": "2019.12.10", "title": "Скъсан кабел на ЧЕЗ остави 1000 домакинства без ток"}
{"url": "https://offnews.bg/futbol/penata-pri-promeni-futbolistite-gubiat-mislite-si-za-koj-otbor-igraia-717271.html", "text": "Почетният президент на ЦСКА Димитър Пенев коментира няколко теми след изтеглянето на жребия за 1/4-финалите на турнира за Купата на България. Пената говори за предстоящия съперник Ботев Враца, задаващата се треньорска смяна в ЦСКА, както и предстоящия бараж за класиране на Евро 2020 срещу Унгария през март догодина.“Няма доволен и недоволен от жребия. По-важното е самите футболисти да подобрят играта си и отношението. Някои вече са от 2-3 години в ЦСКА. Разбрали ли са, че играят в този клуб, или не са разбрали.Ако не са разбрали, да се откажат от жребия, за да не участват сами. Нелек жребий. Когато се играе за купи - на четвъртфинали, полуфинали, всеки има амбиции. Ще бъде интересен мач, домакинството е предимство.Всичко зависи от самите футболисти. Очаквахме всеки един отбор. Имаме да си връщаме на Лудогорец и Левски, както и те на нас. Феновете сигурно ще са по-малко.Трябва да има промени в отбора. Но когато има промени, сигурно се губят мислите на самите футболисти за кой отбор играят. В пролетния полусезон трябва да има поне 20-30% от това, което показахме през първия полусезон.По задължение трябва да има треньорска смяна, въпреки че съм минал по тези пътеки. Но когато няма добри резултати, кой е виновният? Нещо вътрешно има - не се изпълняват указания, задачи в тренировките. Щом там не вървят работите, то се вижда и в мачовете.Националния отбор? Ако увеличим охраната, която преди седмица беше на националната база, и по-добрите игри, имаме право да бием Унгария. Никой не ни спира”, заяви Пенев след жребия.", "date": "2019.12.10", "title": "Пената: При промени футболистите губят мислите си за кой отбор играят"}
{"url": "https://offnews.bg/zdrave/12-novi-sluchaia-na-morbili-v-pazardzhishko-717268.html", "text": "12 нови случая на морбили са регистрирани през изминалия месец ноември в Пазарджишка област, съобщи началникът на Инфекциозно отделение към МБАЛ - Пазарджик д-р Мария Пишмишева, цитирана от „Фокус”.\"Това са са основно деца на различна възраст. Най-малкият пациент е бебе на 9 месеца, а най-голямото дете е на 17 години. Заболели са и двама възрастни- на 32 и 33 г. Еднакво засегнатите са и двата пола\", уточни д-р Пишмишева.Всички болни вече са в подобрено здравословно състояние и са изписани от Инфекциозно отделение. Морбили е тежко инфекциозно заболяване с висок риск от заразяване – почти всеки неболедувал или неимунизиран при контакт с вируса се разболява, предупреждават специалистите.Основният застрашен контингент са най-малките деца – на възраст до 13 месеца, когато е първата имунизация срещу заболяването.", "date": "2019.12.10", "title": "12 нови случая на морбили в Пазарджишко"}
{"url": "https://offnews.bg/obshtestvo/parkingite-na-metroto-bezplatni-dnes-ako-smenim-kolata-s-gradski-tran-717237.html", "text": " Продължава извършването на извънредни проверки на източници на замърсяване. Призоваваме гражданите, които имат възможност, да не използват личните си автомобили, а тези, които се отопляват на твърдо гориво - да преминат на алтернативно отопление, съобщиха от СО. Столичната община продължава да следи актуалната обстановка и има готовност при регистрирани над 200 мгк/куб.м среднодневни превишения да въведе „зелен билет“. На сайта https://air.sofia.bg всички граждани могат да следят в реално време измерваните стойностите на ФПЧ, прогнозите за следващите дни, както и допълнителните мерки, които Столична община въвежда, в дните с по-високи нива на замърсяване.От началото на декември работи и специално мобилно приложение, което известява за предприетите мерки при повишена концентрация на ФПЧ. SofiAir може да се свали и използва на телефони с Android и iOS операционни системи. ", "date": "2019.12.10", "title": "Паркингите на метрото безплатни днес, ако сменим колата с градски транспорт"}
{"url": "https://offnews.bg/futbol/pavel-kolev-pozhelah-si-ludogoretc-da-se-padne-na-levski-video-717289.html", "text": "Изпълнителният директор на Левски Павел Колев заяви, че вярва в успеха срещу Лудогорец и очаква пълен стадион в 1/4-финалния сблъсък за Купата на България. Жребият днес отреди двата отбора да се срещнат на \"Герена\". \"Сините\" и разградчани ще се изправят един срещу друг на 3-ти, 4-ти или 5-ти март 2020 година. \"Аз лично си пожелах именно Лудогорец за съперник, защото ако искаме да спечелим Купата, а именно такива са нашите амбиции, то трябва да се срещнем с водещите отбори.Факторът домакинство ще е много важен за нас и се надявам да играем на националния празник 3 март. Това, разбира се, зависи от много неща\", каза Колев.Двата отбора ще се изправят едва за втори път един срещу друг за Купата на България. През сезон 2014/15 \"сини\" и \"зелени\" играха на 1/2-финалите. В тази фаза победителят се определя след две срещи.В Разград двубоят завърши 0:0, а в София Левски спечели с 1:0 с гол на Антонио Аниете в продължението. Впоследствие столичани загубиха драматично финала от Черно море в Бургас след продължения.", "date": "2019.12.10", "title": "Павел Колев: Пожелах си Лудогорец да се падне на Левски (видео)"}
{"url": "https://offnews.bg/sviat/pochina-vokalistkata-na-roxette-mari-fredrikson-717291.html", "text": "Шведската певица от група Roxette Мари Фредриксон почина на 61 г. на 9 декември след 17-годишна битка с рака, съобщи нейният мениджър.Фредриксон е издъхнала при усложняване на състоянието ѝ след лечение на мозъчен тумор. Тя бе диагностицирана с рак през 2002 г. след припадане, вследствие на което бе открит мозъчният тумор.Певицата има съпруг и две деца, които написаха: \"С огромна тъга съобщаваме, че си отиде един от нашите най-големи и обчиани артисти. Мари Фредриксон почина на 9-и декември вследствие на предишното си заболяване.\"Мари Фредриксон сформира Roxette през 1986 година, заедно с Пер Гесле. Те започват своята успешна кариера с поредица от хитове. Най-известните сред тях са \"Must Have Been Love\", \"Joyride\", \"Listen To Your Heart\" и \"The Look\".Погребението на шведската певица ще бъде в тесен семеен кръг.", "date": "2019.12.10", "title": "Почина вокалистката на Roxette Мари Фредриксон"}
{"url": "https://offnews.bg/112/katastrofa-pri-benzinostantcia-omv-spria-dvizhenieto-po-tcarigradsko-717294.html", "text": "Катастрофа и изтичане на газ на бензиностанция ОМВ спря движението по столичния булевард \"Цариградско шосе\" в района на 4-ти километър около 14:15 ч.За инцидента потвърди и пресцентърът на Столична община. Той е станал срещу The Mall - в близост до Окръжна болница. Автомобил се е забил в колонка за зареждане на газ.Спряно е движението и на градския транспорт в участъка от Площада на авиацията до бул. „Брюксел“ в посока изхода на града. В другата посока то не е ограничено.От пресцентъра на МВР съобщиха за OFFNews, че няма пострадали. На място са изпратени екипи на пожарната, полицията и спешна помощ. Районът е обезопасен.Инцидентът предизвика задръстване по \"Цариградско\" в посока изхода на София. Колоната от коли започва от Орлов мост.", "date": "2019.12.10", "title": "Катастрофа при бензиностанция OMВ спря движението по 'Цариградско шосе'"}
{"url": "https://offnews.bg/zdrave/bolkata-koga-da-ohlazhdame-i-koga-da-toplim-717293.html", "text": "Лед или топъл компрес? Невинаги знаем кое по-добре ще овладее болката. При падане и синини охлаждащ пакет с лед ще отнеме болката. При стомашен дискомфорт, грейката ще помогне. Това е известно почти на всички. Но какво би било ефективно при мускулна или ставна болка? Кога да охлаждаме и кога да затопляме, обясняват експертите на специализираното издание Focus.При затопляне кръвоносните съдове се разширяват, ускоряват се метаболитните процеси (транспортирането на хранителни вещества), мускулите се отпускат. Студът заставя кръвоносните съдове да се свият, забавя процесите на обмяната.Кога помага топлотоБлагодарение на отпускащия си ефект, топлото помага при болка, която се развива или засилва при напрегнати мускули или спазми, при напрегнат гръб, шия, мускулни болки, крампи, както и при стомашни колики и дискомфорт, по време на менструация. трябва да се има предвид, че грейката, компресът или водата във ваната не трябва да бъдат горещи, а приятно топли.Кога помага студенотоВ случай на възпаление увредената тъкан е прекалено кръвоснабдена. Слагането на топъл компрес не се препоръчва, тъй като само ще засили кръвотечението и ще ускори възпалителните процеси.При охлаждане кръвоснабдяването временно се забавя и възпалението се потиска. В същото време студеното неутрализира болковите рецептори и оказва обезболяващо действие, обясняват медиците.Охлаждането е най-полезно при остри травми, хирургични рани, натъртване, мускулни травми (напрегнати мускули, разкъсани връзки), възпаление на млечната жлеза (мастит). поразеният участък не бива да се охлажда повече от 20 минути, тъй като кръвоснабдяването ще се забави твърде много.", "date": "2019.12.10", "title": "Болката – кога да охлаждаме и кога да топлим"}
{"url": "https://offnews.bg/sviat/nova-zelandia-shesta-zhertva-na-vulkana-na-o-v-uajt-obnovena-717245.html", "text": "\"Вече знаем, че ще възникнат по-големи въпроси за това събитие и на тях трябва да бъде даден отговор.\"Това коментира премиерът на Нова Зеландия Джасинда Ардърн във връзка с трагедията с изригналия вулкан на остров Уайт.Бедствието взе пет жертви в понеделник, а тази сутрин бе съобщено, че още един от приетите в болница туристи е починал. Осем души се водят изчезнали. Според полицията шанс те да са оцелели няма. 34 туристи бяха спасени и евакуирани. Част от тях са в болница с тежки изгаряния и опасност за живота. 27 души са с над 30% изгаряния, съобщава Би Би Си.Ардърн намекна за възможни човешки грешки, които са довели до трагедията. Като например факта, че нивото на опасност е било повишено от първо на второ едва преди седмица, а на туристически групи все още е било позволено да посещават мястото. По време на изригването на острова е имало 47 души - от Нова Зеландия, Великобритания, САЩ, Германия, Австралия, Китай и Малайзия. Най-голяма е била групата от Австралия - 24 души. Те са посетили острова като част от круизна обиколка, тръгнала от Сидни. Сред жертвите е местен гид на име Хейдън Маршал-Идман.Живописният вулканичен остров е честа атракция за еднодневни туристически турове и панорамни полети.Облитането на острова днес не показа там да има оцелели хора.Междувременно премиерът Джасинда Ардърн изнесе реч, в която изказа съболезнования на семействата на загиналите и заяви, че те ще останат \"завинаги свързани с нашата нация... ще ви чувстваме близки\". Топлите ѝ думи и състрадание трогнаха мнозина, които я поздравиха за човешкото отношение.", "date": "2019.12.10", "title": "Нова Зеландия: Шеста жертва на вулкана на о-в Уайт (обновена)"}
{"url": "https://offnews.bg/sviat/narkotitci-i-orazhia-v-samoleta-na-vnezapno-izdahnalia-rapar-dzhus-uar-717269.html", "text": "Пистолет и наркотици са открити в частния самолет, в който е пътувал рапърът Джус Уърлд (Juice Wrld) до Чикаго преди внезапната си смърт в неделя, съобщи полицията, цитирана от Би Би Си.Органите на реда са имали предварителна информация за неразрешени субстанции на борда и са изчаквали кацането на самолета, за да го претърсят. 21-годишният изпълнител, чието истинско име е Джаръд Антъни Хигинс, издъхна след припадък, станал по време на претърсването.Аутопсията не е показала категорично каква е причината за смъртта. Здравните власти казват, че са необходими допълнителни изследвания, преди да се произнесат.В самолета са открити 41 торбички с марихуана, 6 бутилки със сироп за кашлица с кодеин, три пистолета, куршуми.Двама охранители на Уърлд са обвинени в незаконно притежаване на пистолети и боеприпаси.", "date": "2019.12.10", "title": "Наркотици и оръжия в самолета на внезапно издъхналия рапър Джус Уърлд"}
{"url": "https://offnews.bg/leka-atletika/stefka-kostadinova-podkrepi-sanktciite-sreshtu-rusia-717244.html", "text": "Председателят на Българския олимпийски комитет Стефка Костадинова подкрепи решението на Световната антидопингова агенция (WADA) за четиригодишното наказание на Русия.То беше взето вчера в Париж като следствие на доказателствата за манипулирани допинг проби от страна на московската лаборатория. От WADA оставиха възможност руски спортисти да участват на големи форуми като неутрални спортисти, ако докажат, че не са участвали в машинациите.\"Винаги съм била за твърдо и безкомпромисно спазване принципите на феърплея, честната игра и коректността в спорта, които са изцяло в духа на олимпийските идеали. Нищо не може да оправдае липсата на равнопоставеност и използването на забранени практики и медикаменти от състезателите.Затова изцяло подкрепям нулевата толерантност към употребата на допинг, подкрепям и нетърпимостта към прикриването и манипулирането на резултатите от тестове. Санкциите и рестрикциите обаче не бива да влияят на тези, които са били коректни в подготовката и участието си досега.Моята позиция по случая остава непроменена: още преди олимпиадата в Рио де Жанейро 2016 казах, че прегрешилите и некоректните следва да понесат санкции. Но нека тези, които са били коректни, които са се подготвяли и състезавали според правилата да бъдат допуснати до участие на най-големите форуми.Защото е много тежко да лишиш един спортист от права, когато е невинен, да го спреш за върховното състезание, за което се е подготвял в продължение на четири години. Както и да го лишиш от това да се състезава за родния флаг и да чуе родния химн при победа.Затова и след решението на Световната антидопингова агенция (WADA) преди олимпиадата в Рио президентът на МОК Томас Бах предостави на всяка федерация правото да реши дали да допусне руски спортисти до своя турнир в рамките на олимпиадата.Както е известно, в леката атлетика наложиха вето за всички, но в повечето спортове имаше руски представители. Сега очаквам да се повтори същото – МОК да остави всеки спорт поотделно да прецени дали и кои руснаци да допусне до участие в Токио догодина\", каза Костадинова.", "date": "2019.12.10", "title": "Стефка Костадинова подкрепи санкциите срещу Русия"}
{"url": "https://offnews.bg/obshtestvo/vtora-grupa-balgarski-inzheneri-dobrovoltci-zamina-za-albania-v-pomo-717296.html", "text": "Втора група български инженери - доброволци замина за Албания след мощните земетресения там, съобщи Министерството на регионалното развитие и благоустройството.Групата, която дарява труда си, е от седем човека и ще продължи работата по оценка на състоянието на пострадалите от земетресението сгради в Тирана и Дурас. Това са инж. Георги Кордов, инж. Росен Рашков, инж. Тамер Ахмедов, Галина Рулева, инж. Божидар Лесновски, инж. Иван Маноилов и доц. д-р инж. Георги Георгиев.Специалистите безвъзмездно ще участват в обследването на конструктивната устойчивост на зданията, в каква степен са засегнати от трусовете, какви са щетите по тях и дали са годни за обитаване. Те се извършват с необходимата специализирана техника, която се транспортира от България.Целта е страната ни да окаже помощ на Албания в преодоляването на последствията и възстановяването на нормалния ритъм на живот след силното земетресение и последвалите вторични трусове там, които в края на миналия месец причиниха сериозни нарушения и оставиха много хора без дом.Българските строителни инженери ще работят съвместно с колеги от Република Северна Македония, Италия, Унгария, Румъния и Турция.Това е втората група от наши специалисти, които ще проверяват на място елементи на различни строителни обекти, пострадали от земните трусове. Първата бе командирована от МРРБ в началото на месеца, като включваше представители на Университета по архитектура, строителство и геодезия и Камарата на инженерите в инвестиционното проектиране. В страната работи екип от 12 души, сред които бе заместник-началникът на Дирекцията за национален строителен контрол арх. Петър Духлински. Останалите специалисти, които съдействаха със своя професионален опит, са: проф. д-р инж. Богомил Петров, проф. д-р инж. Петър Павлов, проф. д-р инж. Димитър Кисляков, проф. д-р инж. Марина Трайкова, проф. д-р инж. Пеньо Пенев, доц. д-р инж. Цветан Георгиев, доц. д-р инж. Дилян Благов, инж. Борислав Симонов, Георги Стоянов, инж. Димитър Куманов, д-р инж. Теодор Тодоров.", "date": "2019.12.10", "title": "Втора група български инженери - доброволци замина за Албания в помощ след земетресенията"}
{"url": "https://offnews.bg/ikonomika/radan-kanev-za-zelenia-kurs-na-es-balgarskata-pozitcia-e-da-niamame-p-717308.html", "text": "Известна е българската позиция - нашата позиция е да нямаме позиция, като ни хванат неподготвени да няма какво да направим. Това каза евродепутатът Радан Кънев (“Демократична България”) на дискусия на тема \"European Green Deal и новите климатични политики - присъда или нова надежда за българската индустрия и енергетика?\" в Дома на Европа, която бе организирана от него. Според Кънев липсата на позиция ще доведе максимално тежките възможни последици - закриване в кратки срокове на производства, които не могат да приемат новото предизвикателство.Обсъждането на Европейската зелена сделка беше разделено в два панела, като в първия участие взеха Радан Кънев, член на Европейския парламент, Цветан Кюланов, и.д. ръководител на Представителството на ЕК в България, Иван Иванов от КЕВР, Стефан Стефанов, представител от WWF, Малинка Николова, председател на УС на Българска соларна асоциация, Юлиан Попоп, European Climate Foundation, Иван Цанков, Managing Direktor of AES Bulgaria, Антон Иванов, КНСБ, Александър Загоров, КТ \"Подкрепа\", Красен Станчев, ИПИ. Модератор на събитието беше Трайчо Трайков, кмет на район Сердика.Темата на изказването на Радан Кънев беше \"Политическите амбиции в Брюксел относно \"European Green Deal\"- присъда или нова надежда за българската индустрия и енергетика?\" Според него това е тема, която особено в България и в целия Европейски съюз, поставя повече въпроси, отколкото отговори. Кънев подчерта, че все още не е ясно под какъв вид ще бъде обявена зелената сделка - дали като законодателна инициатива, дали като предложение за законодателна декларация, или може би някакъв нов жанр.Въпроси и отговори“Най-важното за България, за българската индустрия, за енергетиката в близките месеци, е да знае точните въпроси, на които да даде отговор и оттам вече задача на политиците е да търсят верните отговори на точно зададените въпроси”, започна изказването си Кънев. Той постави на първо място европейският дебат за борбата с климатичните промени и така нареченият Green New Deal. Кънев каза, че е един от хората, които до преди броени месеци е бил убеден, че дебатът за климатичните политики има един много голям дефицит и той е “наличието на научен и бюрократичен консенсус и очевидната липса на политическо общуване с хората, от които демократичната власт произтича. Тоест със суверените на 28 суверенни държави, които пък формират Европейския съюз и с европейските граждани, доколкото съществува европейски суверенитет като суверен на общите европейски институции”.Кънев предупреди, че винаги е много опасно, когато се взимат популярни мерки без да има политически консенсус на тяхна база на бюрократичен консенсус, защото обикновено има остра обществена реакция рано или късно. Този етап поне на ниво Европейски парламент и Европейска комисия е в миналото, според Кънев. Според него в рамките на парламента може би 2/3 от депутатите са избрани с програма, на която климатичните промени са били точка номер 1 в предизборния период. На останалите 1/3 са били точка номер 2. “Има и 17 български евродепутати, в чиито програми общо взето нямаше точка климатични политики”, каза Кънев.ЕНП е по-зелена от българските “Зелени”Евродепутатът избран от листата на “Демократична България”, смята, че съществува едно умерено разделение в рамките на европейската народна партия, в което огромното мнозинство е за политики по-енергични, отколкото настояват зелените в България. “Дясна група около част от ЕНП и голямата част от европейските консерватори, които категорично признават първостепенната важност на климатичните политики, са по-загрижени за прехода, тоест това какво се случва със засегнатите индустрии и производства и групата “идентитети” демокрация, тъй наречената крайна или проруска десница в Европейския парламент, която е изолирана по всички политически въпроси, включително и по този, тоест тя няма участие в политическия дебат.Ситуацията в новия състав на комисията е напълно идентична, няма комисар, който да поставя под съмнение приоритета Green Deal, каза Кънев.Идеята за съпротива срещу климатичните политики е безумна и може да доведе единствено до много тежка загуба и нулеви резултати, предупреди евродепутатът.Дебат няма“Към настоящия момент българския дебат отсъства и се води изключително сегментирано без взаимно изслушване на различни гледни точки, в рамките на малки групи съмишленици с различни позиции и без каквото и да било политическо участие. Дебат в политическия смисъл на думата просто няма”, заяви Кънев. “Самият факт, че ние до вчера не знаехме дали говорим за зелена сделка, зелен пакт или зелен договор, а вчера разбрахме, че говорим за зелен курс, е показателен. В продължение на половин година България нямаше официален превод на със сигурност икономически- енергийно най-важният проект, който в момента се обсъжда и приема в рамките на европейските институции. Известна е българската позиция - нашата позиция е да нямаме позиция, като ни хванат неподготвени да няма какво да направим. Тази позиция с оглед на личния политически консенсус със сигурност няма да върви и ще доведе до изключително тежки, максимално тежките възможни последици - закриване в кратки срокове на производства, които не могат да приемат новото предизвикателство. Това е най-големият риск, пред който сме изправени”, предупреди Радан Кънев.Трите елемента на Зеления курс“Има много различни интереси, които трябва да бъдат отразени в тази политика. Знаем три основни елемента на бъдещия зелен курс, които са сигурни. Един от тях е климатичният закон, тоест задължителното обвързване на националните държави с целите за намаляване на емисиите. Второто е инвестиционната схема за research development и иновациите, която трябва да обезпечи това намаляване на емисиите без катастрофа в икономически и енергиен план. И третото е справедливият преход, тоест осигуряването на безболезнен преход за регионите, които неизбежно ще бъдат засегнати в процеса на налагане на целия този процес политики”.Според Кънев за България, за бъдещето на българската енергетика и индустрия, ключово е неразривното свързване на инвестиционният пакет за развитие и иновации и пакетът на справедлив преход. Той е на мнение, че прехода във въглеродните интензивни региони, индустрии и енергии като стъпка в посока на развитие, модернизация и иновация, трябва да се разглежда не като стъпка в посока закриване и изплащане на компенсации. “В български условия изплащането на компенсации на пряко засегнати хора и семейства, означаване финансиране на тяхната емиграция от района, в който живеят и най-вероятно и от държавата, в която са родени - стъпка с тежки негативни последици. Ние трябва да мислим за свързаността на инвестиционните инвестиции и засегнатите региони. Нашата национална политическа борба трябва да бъде средствата за развитие и иновации да отиват приоритетно там, където индустриите в момента не могат да покрият новите изисквания по третия стълб - климатичния закон”, каза КъневКлиматичните промени и трансформациятаНе можем да загърбим климатичните промени и природните действия, които се отразяват на човешките животи и върху икономиката на Европа, заяви на дискусията Цветан Кюланов - и.д. ръководител на Представителството на ЕК в България. Според него идеята на ЕК е да помогне за тази трансформация и да я ускори. Според Кюланов промяната на икономиката и този преход ще направи икономиката по-конкурентна и ще я позиционира по-добре в бъдещето. Това ще помогне да се увеличат доходите на хората и ще съдейства на бизнеса да отвори нови работни места, убеден е той.\"Трябва да наблегнем на уникалния шанс, които се предоставя на България за икономически скок“, смята Георги Стефанов от WWF. Стефанов смята, че амбициозните цели, които България може да си постави ще даде възможност скромната по мащаб българска икономика лесно да бъде трансформирана.България е в периферията на нещата\"Възобновяемите източници са една от пресечните точки между политиките за климата и енергетиката.“, каза Малинка Николова, председател на УС на Българска соларна асоциация\"Това, което бихме искали да дадем като заявка за нашето участие в климатичния пакт е по някакъв начин България да се включи. Не знам дали усещате, но сме толкова в периферията на нещата, дори няма да разберем кога света ще е постигнал всичко. Ние още ще си се занимаваме с ТЕЦ срещу солар.“, добави Николова.", "date": "2019.12.10", "title": "Радан Кънев за Зеления курс на ЕС: Българската позиция е да нямаме позиция"}
{"url": "https://offnews.bg/politika/valeri-simeonov-tvardi-che-reket-ili-dogovorki-za-partijnata-subsidia-717317.html", "text": "Всичко, което се разви в Народното събрание при дебата за партийните субсидии беше съвсем естествено. Гласуванията сами по себе си също показват, че няма никаква предварителна договореност. Това заяви зам.-председателят на Народното събрание и лидер на НФСБ Валери Симеонов в предаването „Плюс минус“ на Нова телевизия днес. Той определи твърденията, че е посредничил в договорката между ГЕРБ и БСП и че част от тази договорка е поста му в НС като фантастична теория на един представител на ДПС, теория съшита с бели конци.Според него въпросът от референдума за партийна отганизиран от Слави Трифонов за субсидия от 1 лев може да бъде перефразиран така: Искате ли еднопартийно управление в България? Искате ли да се върнете времето на Тодор Живков? „Кажете коя ще е тази фирма, кой ще е този луд управител на фирма, който ще даде пари на някоя опозиционна партия? Ще има ли такъв, който ще иска да ликвидира фирмата си, да не бъде допуснат повече до обществена поръчка или до конкурс? Трябва да кажем ясно на хората, че финансиране чрез дарения от фирми и физически лица е възможно само за управляващата партия. Всички други партии ще бъдат оставени на издихания – при едни избори те нямаше да имат пари за листовки, какво остава за участия в телевизионни диспути“, каза Валери Симеонов като коментар за финансирането от фирми и физически лица, което все още е разрешено, след ремонта на Закона за политическите партии през лятото.„Г-н Борисов по този начин искаше да остави големия си опонент БСП без средства. Тъй като е известно, че управляващата партия винаги ще има средства от дарения“, каза Валери Симеонов.Той подчерта, че въпросът за субсидирането на партиите е проблем и на ЕС и посочи, че както Организацията за сигурност и сътрудничество, така и обединението на държавите срещу корупцията е поставило остро темата.С Корнелия Нинова по тази тема, в навечерието на дебата Валери Симеонов не е разговарял. „Но непосредствено преди изборите имахме едно запитване към БСП при гласуването на член 64 - тъй като те са за запазване на партийната субсидия – ще бъдат ли депутатите им в залата за гласуване. Отговорът беше – да. Други разговори не е имало“, посочи Валери Симеонов.Лидетрът на НФСБ и групата на \"Обединени патриоти\" каза, че по време на разговорите с ГЕРБ ултиматуми от страна на патриотите не са поставяни. „Обсъдихме ситуацията, в която бяха отхвърлени членовете от 67 до 95 в Закона за бюджета. С гласовете на всички партии. Бюджетът не можеше да бъде саботиран, тъй като всичко до член 64 щеше да си бъде прието, а всичко, което не беше прието – щеше да си остане във вида, в който е било предходната година. Така, че България нямаше да остане без бюджет“, каза Валери Симеонов. В хода на обсъждането с ГЕРБ по думите му на всички е било ясно, че по-добре би било да има някаква субсидия.„Отново ще кажа: Не е имало рекет. Ние не сме поставяли въпроса, че няма да гласуваме бюджета. Защото сме лоялен коалиционен партньор. При включването си г-н Борисов също се съобрази. Реши се да се прегласува решението за 8 лева субсидия, защото то беше гласувано само веднъж в зала и по Правилник имаше основания за повторно гласуване. Фактът, че 183 души подкрепиха това в залата показа, че това е решението на мнозинството. И даде ясен знак, че трябва да се спре със залитането към популизма“, заключи Валери Симеонов.Съвсем друга теза разви премиерът Бойко Борисов през уикенда. \"Или приемаме бюджета с направеното от БСП предложение, или \"си търсете мнозинство\", ", "date": "2019.12.10", "title": "Валери Симеонов твърди, че рекет или договорки за партийната субсидия не е имало"}
{"url": "https://offnews.bg/obshtestvo/nagrada-ot-sada-v-general-toshevo-pomogna-na-uchenik-da-progovori-717298.html", "text": "Награда за ученическа рисунка помогна на дете от училището в село Красен, Добричка област, да проговори. Историята на Димо* бе изпратена до OFFNews от Районния съд в Генерал Тошево. Публикуваме я без редакторска намеса:\"Нашата история започна в един слънчев пролетен ден, когато в училището, дето учил малкият Димо, дошъл един представителен мъж. Той разказал на него и на всички други за съда, в който работел. Разказал им какво представлява работата там, защо децата биха отишли в съда и много други важни и интересни неща. Но най-интересното било, че високият гост поискал децата да му нарисуват рисунки, как те си представяли съда и хората, които работят там. Срещата завършила с обещанието, че за учениците, нарисували най-добрите рисунки, щяло да има награди.Димчо много обичал да рисува и много, много искал да спечели награда. Той помолил своята учителката да му покаже на снимка как изглежда съдът, за който им разказал високият гост, за да може рисунката да стане наистина хубава. Заедно намерили в интернет и разгледали различни снимки на съдебна зала, на синята стая и на различните хора, които работят в съда.И така се започнало. Всеки ден през обедната почивка Димчо не отивал да си играе с другите деца, а взимал от учителката боички, бели листи и сядал да рисува. Когато дошъл денят в, който трябвало да се изпратят рисунките, малкият избрал своята най-добра рисунка.Не след дълго в училището се получило писмо от съда, в което пишело, че Димчо и още няколко деца, заедно с тяхната учителка са поканени на специално тържество, за да бъдат наградени за своето старание.В големия ден малкият Димо най-после видял мястото, за което им разказвал високият гост, видял и сериозните хора, които работели там. Всичко било интересно, вълнуващо и дори малко плашещо за него. Димчо познавал само сградата на училището и никога не бил влизал в друга толкова голяма сграда. Служителите на съда подготвили вкусни лакомства за децата, но малкият Димо бил така притеснен, че дъх не можел да си поеме, камо ли да хапне от сладкишите. Само силно стискал ръката на учителката и не смеел да се отдели от нея.Почти неусетно дошъл големият миг, в който Димо чул своето име и трябвало да излезе пред всички, за да получи наградата си. Заедно със своята учителка, двамата пристъпили напред. Малкият продължавал да държи здраво ръката на учителката си, а сърчицето му щяло да изскочи от вълнение. Всички други деца излизали сами да получат наградите си, но не и малкият Димо. Никой от присъстващите на тържеството, освен неговата учителка, не знаел, че той има своите проблеми. Димчо общувал трудно със своите връстници, имал затруднения в училище и не умеел да изразява емоциите си. Никой от сериозните хора, които оценили и отличили рисунката му, не знаели това.Тържеството свършило, децата се сбогували със своите домакини от съда, а учителката завела всички малки художници в сладкарница, за да ги почерпи за наградите.И тогава се случило чудото. За всеобща изненада, малкият Димо с грейнали от гордост очи и с радост започнал да говори. Той разказвал без дори да си поеме дъх какво е видял, какво е почувствал, как се радвал на наградата и ако пак трябвало да рисува, как щял да нарисува още по-хубава рисунка. Учителката и децата го слушали и не можели да повярват, че това е същото малко момче, което не говори, все още не може да чете, да пише и да смята. А малкият Димо не спирал да говори, при това съвсем правилно. Емоцията извирала от сърцето му и той я обличал в думи.Вниманието, което Димчо получил в този специален ден, и това, че усилията и трудът му били оценени, му дали силата да превъзмогне своя проблем.Тази историята ни разказа г-жа Биляна Тонева, директор на училището в с. Красен. Тя е учителката, която в онзи пролетен ден доведе Димчо и неговите съученици в Районен съд – Генерал Тошево. Днес всеки един от нас, които работим в този съд, знаем, че дори и ако само това чудо сме успели да постигнем с Образователната инициатива „Децата и съда\", пак си е струвало всяко усилие. Споделяме с вълнение и с гордост тази невероятна история в навечерието на светлите коледни и новогодишни празници, за да Ви заредим с духа на Доброто. Доброто, което има своя малък извор в сърцето на един български съд.\"", "date": "2019.12.10", "title": "Награда от съда в Генерал Тошево помогна на ученик да проговори"}
{"url": "https://offnews.bg/knigi/kolapsat-na-blizkia-iztok-koj-e-vinoven-i-zashto-se-stigna-dotuk-717319.html", "text": "В книгата си \"Фауда. Колапсът на Близкия изток\" Мохамед Халаф ни представя не само политически прочит на случващото се в региона, но и разсъжденията си за цивилизационните корени на \"арабското изключение\". Книгата е полезна както за специалисти, така и за всеки любознателен читател. Близкият изток е наречен така от европейците. Той ни е близък и като география, и като история, и като съдба. Само преди няколко години под манифеста „Арабска пролет“ държавният ред в този регион бе подложен на жестоки изпитания, а вълните на насилието и фанатизма достигнаха и до европейските столици. На арабски думата „фауда“ означава хаос. От него се появи и апокалиптичната фигура на „халифа“ Абу Бакр ал-Багдади със своята „Ислямска държава“ на джихадистките главорези.Мохамед Халаф е един от първите политически изгнаници, дошъл от брега на река Тигър в София през далечната 1978 г. Сякаш изпреварил идващите катастрофи, той се превърна в един от най-компетентните им анализатори.Халаф завършва Багдадския университет през 1974 г. В продължение на три десетилетия работи като журналист в иракски, арабски и български медии.През 1978 г., когато баасисткият режим на Саддам Хюсейн засилва репресиите срещу интелигенцията и налага тотална цензура, Халаф бяга от Ирак и се установява в България. През следващите години е кореспондент на кувейския вестник „Ал Уатан“. Редовно публикува анализи за Балканите и в арабските вестници „Шарк ал-аусат“ и „Ал Хаят“, издавани в Лондон.Мохамед Халаф защитава докторантура във Факултета по журналистика и масови комуникации на Софийския университет „Св. Климент Охридски“. Той е хоноруван преподавател във Философския факултет, специалност „Политология“, и Факултета по журналистика и масови комуникации, където води курсовете „Близкият изток и регионалната и световната сигурност“ и „Арабските медии и глобализацията“. В честите си изяви и публикации в българските медии той анализира съвременните проблеми на Близкия изток. Участвал е в голям брой международни конференции посветени на арабския свят, политическия ислям и тероризма. „Анализите на Мохамед Халаф за процесите в Близкия изток за мен са критерий за достоверност, висока аналитична култура и почтеност в оценката на събитията, които той осветлява в продължение на десетилетия. Мохамед Халаф е високо ерудиран експерт и почтен професионалист, който не прави компромиси с никого в анализите и изводите, които предлага на своите читатели. За мен той е стандарт за професионализъм и компетентност“, казва политологът доц. д-р Огнян Минчев.Изминаха девет години от началото на новия етап в историята на арабския регион. Това бе етап на промени, обусловени от различни причини, нееднозначни в своето развитие и с голям географски обхват; промени, които пряко засегнаха много човешки съдби. Тези промени станаха обект на голям брой публикации и теоретични разработки. По-специално, много въпроси повдигна т.нар. Арабска пролет, която впоследствие се превърна в „Арабска зима“. Дали арабският регион не е жертва на заговор и ако това е така, кой е заговорникът/заговорниците и какви са целите, които те преследват? По мое мнение случилото се не може да се обясни с теорията на конспирацията. Регионът преминава през сътресения, предизвикани от вътрешни социално-политически, икономически и идеологически фактори, изкристализирали в течение на дълги години. Същевременно важното значение на региона за международната политика накара редица регионални и глобални играчи да се опитат да се възползват от въпросните сътресения не само за да защитят интересите си, но и за да реализират замислите си. Това обаче не е повод да тълкуваме повратно причинно-следствените връзки, обявявайки въпросните усилия на външните актьори за първопричината за настъпили впоследствие събития.Един от вътрешнополитическите фактори за Арабската пролет бе кризата на диктаторските режими в редица арабски държави. Нашият регион бе обхванат от т.нар. „трета демократична вълна“, която започна от Южна Европа в средата на 70-те и се прехвърли в Латинска Америка, а оттам към Източна и Централна Европа и към други страни в света. Тази вълна на демократични промени предизвика безпрецедентно обновяване на тези общества. В повечето държави се състоя преход от различни форми на тирания към плуралистични политически системи и пазарна икономика. Това се случи в края на миналия век под въздействието на процесите на глобализация на капитала, белязали края на Студената война и на противостоенето между двете световни системи. За успеха на тези процеси допринесоха и новите комуникационни технологии, които превърнаха света в „глобално село“. За пръв път в историята огромното мнозинство от държавите в света се присъедини към лагера на демокрацията. Изключение направиха единствено арабските държави, които останаха извън този глобален процес. Редица автори дори започнаха да пишат за „арабското изключение“, предлагайки свои интерпретации за това отсъствие от картата на общия процес.Впоследствие обаче народите от арабския свят решиха да направят своя, макар и закъснял, реванш. Арабската пролет представляваше пореден епизод от същата демократична вълна; с нея арабите направиха заявка за освобождаването си от диктаторската власт. Иронията на съдбата обаче отреди това регионално революционно движение да изригне във време, когато глобалната демократична вълна навлезе в период на забавяне и рецесия. Особено напоследък наблюдаваме завръщането на различни форми на недемократично, нелиберално управление или на откровено диктаторска реставрация дори в държави, за които се смяташе, че завинаги са поели по пътя на политическия плурализъм. Конкретно в Египет, Либия и Йемен протестното движение, което набираше сила в течение на десетилетия, избухна тогава, когато стана ясно, че държавните лидери на тези страни се подготвят да бъдат унаследени „в семейството“, т.е. от техните синове. Така стана ясно, че те третират държавата като своя собственост. В тези условия елитите и особено военният елит, който дотогава подкрепяше личните режими, се дистанцираха от лидерите и от тяхното непосредствено обкръжение, като ги изоставиха на гнева на демонстрантите. Нещо повече – довчерашните галеници на режимите станаха част от протестиращите.Редица арабски режими решиха да се възползват от либерализацията на световните икономически отношения, като от една страна насърчат търговията, а от друга – привлекат чуждестранни инвестиции и туристи. Те обаче не отчетоха, че интегрирането на техните икономики в глобалните пазари налага вътрешнополитически промени и постепенно оттегляне на държавата от тоталния контрол върху националната икономика. Промени се налагаха и при въвеждането на нормални правила при приватизационните сделки. Да не говорим за предвидимото недоволство на населението от отмяната на държавното субсидиране на хранителните стоки, постепенното изземване на икономическите лостове от ръцете на дотогавашните елити, както и за последствията за националния суверенитет вследствие на прилагането на условията на Международния валутен фонд, Световната търговска организация и другите кредитиращи институции. Всичко това означава, че народните бунтове в тези страни бяха както израз на протеста на хората срещу несправедливото разпределение на богатствата, така и срещу едноличната власт. Неслучайно едно от най-разпространените искания на демонстрантите беше „или власт, или бизнес“, т.е. отхвърляне на превръщането на властта в средство за обогатяване на управляващите, на техните семейства и поддръжници.Не на последно място повлия и технологичната революция, започнала преди три десетилетия. Социално-политическите последствия в толкова малък отрязък от време надхвърлиха тези на индустриалната революция за цял век. Постоянно ускоряващите се промени, въведени с информационните технологии, позволяват бърз обмен на информация практически без изразходване на средства за това, което на свой ред позволява бързата мобилизация на големи групи хора. Така например само един туит е достатъчен, за да се проведе масова демонстрация без предварителна организация. При новите социални медии само един или два поста във Фейсбук са достатъчни, за да се разгори голям обществен скандал. Благодарение на интернет стана възможно всеки да изкаже мнението си по даден въпрос, което означаваше множенето на фетви, мнения и призиви, които не можеха да бъдат контролирани и чиито автори не се замисляха за последиците от тях. Чрез социалните мрежи единомишленици от различни държави могат да се обединяват по религиозен, сектантски или светски политически признак. Всичко това се оказа сериозно предизвикателство за дотогавашния държавен контрол върху идеологията и културата на арабските общества. Въпросните мрежи се превърнаха във форум на инакомислещи, които отправиха предизвикателство към съществуващите режими, като използваха общи символи, лозунги и други инструменти за въздействие. Така информационните технологии откриха нови хоризонти пред политическия ислям, който дотогава имаше ограничено поле за изяви. В новите условия ислямистите съумяха бързо да разширят присъствието си, превръщайки се в доминираща сила в полето на идеологията и политиката на арабските страни.Социално-икономическите фактори също имаха голямо значение за избухването на Арабската пролет. Става дума преди всичко за нарушаването на дотогавашния баланс между демографския ръст и наличните ресурси. Най-драматично е разминаването между тях в Египет, където бързият ръст на населението се съпровожда с взривоопасни кризи, свързани с недостига на храни и на жилища за бедните. В Сирия през последните четири десетилетия демографският прираст отбеляза световен рекорд. Същевременно недостигът на вода – в частност в полупустинния район Ал-Джазира – доведе до мигрирането на сирийското население, което предшестваше избухването на гражданската война. В страна като Йемен съчетанието между неблагоприятни природни и социални условия, в частност острият недостиг на водни ресурси, достигна до пароксизъм. Може да се каже, че въпросните фактори няма да бъдат отстранени дори след евентуалното постигане на политическа стабилност във всички тези държави.Друг проблем възникна и с повишаването на цените на петрола и газа на световните пазари през първото десетилетие на 21 век. Увеличените приходи от тях засилиха възможността на богатите на енергоносители арабски държави, притежаващи огромни валутни резерви, да оказват влияние върху вътрешната политика на арабските страни вносителки на тези суровини. Затвърди се влиянието на петролните монархии и в рамките на Арабската лига. В самите петролни монархии обаче последвалото рязко падане на цените на енергоносителите през следващото десетилетие доведе до спад на постъпленията и съответно до намаляване на възможностите на управляващите да контролират както вътрешната политика, така и развитието на ситуацията в региона. Затова може да се каже, че и тези богати държави не са имунизирани от надигащото се народно недоволство.От всичко, казано дотук, става ясно, че дълбочината на натрупаните проблеми изключва свеждането на първопричините за Арабската пролет единствено до политически фактори или конспиративни схеми. Може да се каже, че съществува диалектическа причинно-следствена връзка между вътрешните сътресения и външните намеси. Проблемите в самите арабски общества породиха външна намеса, която само задълбочи социално-икономическите и политическите проблеми. Следователно взривяването на региона не е следствие на заговор на външни актьори, както твърдят някои. Накрая, но не по важност, би било наивно да си представяме, че могат да се намерят лесни политически решения на екзистенциалните проблеми на региона. Това, разбира се, не означава, че не трябва да се полагат усилия за постигането на решения, които да намалят интензивността на насилието и да помогнат за завръщането на социалния мир. Още повече, че въоръжените конфликти рязко влошиха социално-икономическите проблеми както поради огромните разходи, свързани с военните действия, така и поради факта, че хуманитарните доставки до голяма степен изчерпаха ресурсите, които при нормални условия биха били инвестирани в развитието на икономиките на тези страни. Всичко това обяснява отчаянието, обзело хората не само в страните, където има гражданска война – Либия, Сирия и Йемен, но и в държавите, които като че ли са възстановили вътрешната си стабилност, като Тунис и Египет, или засега не са засегнати от размирици.Кризата в региона създаде предпоставки и за намесата на външни сили, които побързаха да наложат своя печат върху революционните събития. Защото макар икономиката на разглежданите арабски страни да е част от глобалните икономически процеси, тяхната сигурност до голяма степен зависи от ролята на съседите им. Може да се каже, че Арабската пролет бе израз именно на тази регионализация на факторите, от които зависи вътрешната стабилност на отделните държави в условията на глобализацията. Респективно сегашният етап се характеризира с отслабване на влиянието на великите сили в страните от региона и съответно със съществено засилване на това на регионалните сили. Бившият американски президент Обама често беше критикуван за колебливите си политики спрямо Близкия изток, докато всъщност неговият стремеж беше именно да избягва американската намеса, в частност от страна на Пентагона, в делата на арабските държави. Неговата позиция бе обусловена от редица фактори – намаляването американския внос на петрол от региона, неспособността на довчерашния враг Русия да доминира над Близкия изток, умората от злоупотребата с американската роля от страна на съюзника Израел, както и от необходимостта традиционните съюзници на Вашингтон сами да се справят с предизвикателствата, без да разчитат на досегашната практика да бъдат подпомагани чрез пряка намеса на САЩ.Може би най-решаващият фактор, обусловил стратегическото оттегляне на Обама от региона, беше убеждението, че Америка при предшественика му Буш-младши беше ангажирана със скъпоструващи военни авантюри с негативни последствия – в частност в Ирак и в Афганистан. За разлика от него, самият Обама ще остане в историята с ограничената военна акция срещу Либия, където САЩ оставиха водещата роля на европейците, както и с решението си да не се намесва военно в Сирия и Ирак – поне до появата на пряка заплаха за американските интереси от страна на ДАИШ. Същевременно Обама успя да избегне война с Иран, която можеше да бъде мотивирана от заплахата от ядрено въоръжаване на Техеран. По времето на неговата администрация надделя виждането, че американските национални интереси са заплашени преди всичко в Азиатско-тихоокеанския регион, което обуслови фокусирането върху Далечния изток за сметка на Близкия изток. Това виждане може да бъде окачествено като цялостна доктрина, основаваща се на заявените и често повтаряни приоритети на американската външна политика, независимо от критиките на опонентите на Обама в самите САЩ, както и от недоволството на съюзниците на Вашингтон в Близкия изток.След като Обама напусна Белия дом, все повече се спекулира с въпроса дали неговата линия ще бъде продължена, или отменена от наследника му. Американското обществено мнение продължава да е против участието на САЩ в горещите конфликти по света въпреки големите предизвикателства към Америка, отправени от страна на ДАИШ, както и от руската военна намеса в Сирия. Във всеки случай, Тръмп е подложен на силен натиск от официалния истаблишмънт да се намеси непосредствено в Сирия и Ирак, противно на първоначално обявените му намерения за ненамеса. Американските колебания се допълват и с още по-скромната роля на останалите западни страни в събитията в региона.С просто око може да се види, че световният международен ред, изграждан в течение на десетилетия от Запада, днес се разпада, без на негово място да има алтернативни международни механизми. Намираме се в тунел, в който цивилизационното излъчване от Запада постепенно изгасва, без обаче да е заменено от друго. Китай е зает с утвърждаване позициите си в отношенията със съседните държави. Русия се държи като регионална сила в Украйна и Кавказ, както и в арабския регион, считан за важен за нейната национална сигурност. Същевременно страни като Индия, Бразилия, Нигерия, Индонезия и Иран все още срещат големи трудности в амбицията си да се превърнат в нови центрове на сила. Оттук и това усещане за залез на цялата международна система, сътворена от Запада, без да има очевидна алтернатива на досегашното статукво.Трябва да се спрем по-подробно на Русия, особено поради прякото й участие в сирийската война. Логично е тя да се опита да си възвърне онова, което загуби в течение на четвърт век в резултат на разпадането на Съветския съюз. Нейните лидери обаче си дават сметка, че не е реалистично да бъде възстановена системата на глобално двуполюсно противопоставяне, съществувала преди 1989 г. Затова може да се каже, че за днешна Русия Близкият изток е източник на заплахи, но и поле за експанзия, подобно и на европейския регион. Това е конкурентното предимство на Москва в сравнение с Вашингтон и Пекин, за които арабският свят е далечен регион. Поради това Путин се стреми да укрепи позициите си в Сирия, като същевременно развива двустранни отношения с редица арабски държави като Египет и Ирак и дори с петролните монархии. Парадоксалното е, че за разлика от времето на Студената война, Русия се изявява като защитник на съществуващите режими в региона, като същевременно обвинява САЩ, че са в основата на дестабилизирането им. Всичко това получава значителен резонанс сред арабското обществено мнение. Друг парадокс е, че Русия вече се изявява като защитник на малцинствата в региона. Същевременно Москва обвинява Франция и други западни държави, че следват търговските си интереси, заради които дават приоритет на сунитските мнозинства в страните от региона.За съжаление, ООН, на която се възлагаха толкова надежди, не съумя да изиграе позитивна роля в Близкия изток в сегашния преходен период. Днес световната организация на практика е парализирана в усилията си да посредничи за решаването на различните конфликти в региона в резултат на противоречивите интереси на страните членки. Един от проблемите на ООН е, че тази световна организация бе създадена, за да решава конфликтите, възникващи в отношенията между държавите, а не вътре в тях. Освен това ООН има проблеми с финансирането на миротворческите си мисии, както и на дейността на различните агенции под нейна егида. Тези проблеми се влошават и заради подновеното напрежение между Русия и Запада, което доведе до парализата на най-важния й орган – Съвета за сигурност. Това пролича от сблъсъка на различните интерпретации на резолюцията по Либия, както и от неспособността на този орган да приеме някакво решение относно уреждането на сирийската криза. Загубата на влияние на ООН пролича и в рамките на т.нар. Виенски процес, посветен на сирийската криза. Едва в последния възможен момент в него се включи и представителят на световната организация, което свидетелства за периферната й роля.Всичко това поставя страните от региона в двояка ситуация – Близкият изток все повече се интегрира финансово-икономически в глобалното село, а същевременно нараства ролята на регионалните сили във военната и политическата сфера. Това развитие облагодетелства преди всичко Иран – от една страна, той е наследник на Персийската империя с нейните стари регионални амбиции, а от друга, се изявява като шиитската „метрополия“, която цели укрепване на религиозните си връзки с шиитските общности в региона. Не на последно място Иран се изживява и като символ на една бъдеща „ислямска революция“, която апелира към всички мюсюлмански страни без оглед на сектантската им принадлежност. Така Техеран прави заявка за глобална роля в условията на намаляващата притегателна сила на Запада в световен план. Духовният вожд на страната дори нарече настоящия исторически период „Ислямска пролет“. Но поредицата от провали на въпросната „пролет“ от Тунис и Египет, до Либия, Ирак и Сирия, принудиха аятоласите да ревизират първоначалния си ентусиазъм, като пренасочат усилията си към традиционния шиитски ареал.Що се отнася до Турция, нейните лидери се вживяха в неоосманската илюзия, която причини големи щети на региона, но и на самата Анкара. Стратегическите разработки на Давутоглу, подплатени с личните амбиции на Ердоган, обслужваха далечна цел. Неоосманският мит за трансформацията на Близкия изток първоначално трябваше да намери израз като икономическо проникване, преди да доведе до трансформиране на арабската политика и идеология по турски модел. За реализирането на тази цел Анкара разчиташе на „Мюсюлманските братя“ – най-масовата организация на политическия ислям, развиваща дейност в повечето арабски държави.Междувременно обаче вятърът задуха в друга посока. В Египет „Братята“ бяха отстранени от власт, проектът за сваляне на сирийския режим зацикли, не се оправдаха и надеждите за Ирак, а Либия имплодира. Нещо повече – засилването на дезинтеграционните процеси засегна и Турция, която започна да се дели на верски и етнически принцип. Така Анкара трябваше да изостави първоначалните си намерения и да се ангажира с продължителна борба за влияние с Иран за „сърцето и душата“ на мюсюлманите в региона.От своя страна Израел, както обикновено, се опита да се грее на чужд огън. Израелските елити нямаше как да не са доволни от взаимното изтощаване на редица арабски държави, както и от преориентирането на някои от тях към сътрудничество с Тел Авив. Да не говорим, че новите конфликти напълно засенчиха палестинската кауза и нанесоха удар върху солидаризирането на арабската улица с нея. Същевременно тезата, че единственият печеливш от възникналата ситуация е Израел, изхожда от погрешната оценка, че преди Арабската пролет страните от региона са били непоколебимо солидарни с палестинската кауза. Вярно е, че Тел Авив и в бъдеще ще се стреми към отслабването на съседните му държави като гаранция за сигурността си. Същевременно трябва да се отчита, че уязвимостта на страни като Йордания поради сключването на мирни договори с Тел Авив не отговарят на дългосрочните интереси на Израел. Освен това в годините на Арабската пролет Израел се провали в усилията си да не допусне сключването на споразумението за ядрената програма на Техеран, включително чрез сближаването си със заливни държави. Доколкото е възможно да се проникне в начина на мислене на израелските елити, може да се каже, че размириците в арабския свят, да не говорим за терористичните атентати от типа на тези в Париж, по-скоро са засилили параноята на тема сигурност в Тел Авив.Що се отнася до арабските държави, които (все още) не са обект на вътрешни протести, тяхната позиция не е единна. Някои от тях избраха да се намесят пряко или косвено в конфликтите, предоставяйки пари или оръжие, както и дипломатическа и медийно-пропагандна подкрепа на бунтовниците. Повечето страни от Залива се ангажираха категорично с няколко горещи конфликта в арабския свят. Като цяло обаче тази тяхна инициатива се оказа неуспешна. Причините за това са комплексни. На първо място, финансовите ресурси са необходимо, но недостатъчно условие за постигането на преследвания резултат – необходима е и позитивна дипломатическа и политическа платформа, която да подплати оказваната материална помощ. На второ място, самото финансиране бе орязано поради настъпилия междувременно срив на цените на петрола и разширяването на конфликтите. Третият фактор за неуспеха бяха противоречията между държавите от Залива, прераснали в открита война на думи между няколко столици. Стигна се до противопоставяне на техните политики спрямо държави като Египет и Либия например.Като цяло, заливните страни не успяха да се споразумеят помежду си по въпроса за ролята на политическия ислям. Както е известно, религията по различен начин оказва влияние върху събитията в света. С течение на вековете в рамките на всяка конфесия се засилват центробежните тенденции чрез изкристализиране на различни школи и течения, както и чрез появата на институции, които се стремят към налагането на тяхната верска интерпретация и привличането на последователи. В арабския контекст религиозните идеи се превърнаха в магнит за онези, които бяха разочаровани от политиката – от Багдад до Африка. Съответно се засилиха манипулациите с исляма от страна на арабските държави. Някои от тях се опитаха да използват исляма като инструмент за реализиране на интересите си. Други се опитаха да наложат алтернативни религиозни проекти. Трети решиха да реанимират политическия ислям и неговите собствени цели.Ислямските движения се опитваха да запазят своята стратегическа автономност, като на свой ред привличаха подкрепящите ги държави за овладяване на властта там, където считаха, че имат шансове за успех. ДАИШ представлява най-очевидният пример за съчетаването на усилията за използването на религията като прикритие за политическите цели на въоръжените бунтовници, от една страна, с тези, насочени към реализирането на политиките на поддържащите ги държави, от друга. Като цяло, може да се каже, че религиозният подем, започнал преди половин век и в частност след Шестдневната война от 1967 г., навлезе в дълбок застой. Последвалото изостряне на междусектантските напрежения по оста сунити–шиити е симптом за тази дълбока криза.Настоящото експозе навежда на извода, че все още не можем да сложим точка на периода на сътресения и турбулентност, на който станахме свидетели през последните години и който се обозначава с арабската дума „фауда“. Очевидно е, че стабилизирането на новия регионален ред изисква години, а не седмици или месеци. Освен това дълбочината на проблемите и тяхната сериозност позволяват да се допуска не само благоприятен изход от сегашната ситуация. Политико-дипломатическите мерки, колкото и да е голяма важността им, не могат сами по себе си да дадат отговор на екзистенциалните предизвикателства пред обществата в региона.Когато казваме „екзистенциални“, трябва да дадем отговор и на въпроса: екзистенциални за кого? Кои сме ние, които си задаваме съдбовния въпрос за оцеляването? На карта са поставени преди всичко нашите държави, чиито граници бяха начертани от чужденци преди век. Днес отново някой прекроява с шивашки ножици картата на региона, ту отрязвайки ъгъл от една държава, ту опитвайки се да пришие територия към друга. Нима не обявихме споразумението Сайкс–Пико за мъртва буква? Нима не забелязваме наченките на кюрдска държавност? Не виждаме ли етническите и верските чистки, които се извършват под носа ни? Навсякъде се носят слухове за предстоящи анексии или сецесии, докато „арабската улица“ се моли на Господа това да не доведе до още войни и бедствия. Съвременните очертания на държавите са човешки продукт, колкото и някои да ги обявяват за свещени. И като всяко човешко дело могат да се променят чрез разширяване или обратното – свиване или разделяне на държавите. А някои от тях могат просто да катастрофират и да преминат в небитието. Ако трябва да нарушим табуто, можем да се запитаме с какво например Пакистан се облагодетелства от отделянето си от Индия, до какво доведе отделянето на Северен Кипър от неговия Юг или какво спечелиха суданците от разделянето на Севера от Юга. В последния случай Югът бе погълнат от още по-деструктивна война, отколкото преди отделянето си, когато воюваше с Хартум. Можем да се запитаме също какво са спечелили народите, които са разрушили федерацията си, особено когато отчетем, че една федерация работи по-скоро за обединяването, отколкото за разединяването на единното цяло. Изправени пред тези фактори, които разрушиха националното единство в десетина държави от региона, едва ли е мъдро да подхранваме илюзиите за предимствата на сецесията, нито да се придържаме сляпо към една от конституционните форми, необходими за съществуването на дадена държава. По-адекватната позиция е да потърсим специфичното решение за всяка една от тези ситуации – решение, което би примирило противоборстващите сили в съответните държави, предоставяйки на техните граждани лъч надежда.", "date": "2019.12.10", "title": "Колапсът на Близкия изток: кой е виновен и защо се стигна дотук?"}
{"url": "https://offnews.bg/temida/zasedanieto-na-sada-za-kasirane-na-vota-v-sofia-se-prevarna-v-butafori-717295.html", "text": "Делото за касиране на вота в София заради многобройни злоупотреби, заведено от Мая Манолова, която остана втора на местните избори в столицата, започна и завърши с изслушването на свидетели днес. Административният съд София-град (АССГ) разреши всяка от страните - ОИК-София и Манолова, да представят по трима свидетели - председатели на избирателни секции и наблюдатели. Основният спор бе какво се е случило в зала „Арена Армеец“ при приемането на протоколите. Председателят на избирателната секция в ромския кв. „Факултета“ Запрян Бръчков разказа, че „момчета с лаптопи и без баджове на дрехите“ посрещали членове на комисиите за предварителна проверка на копията на протоколите. Той обясни, че били хванати грешки и после „всичко стана мазало“.Наблюдателят на БСП Николай Белалов, призован за свидетел от Мая Манолова, съобщи, че отиването му в \"Арена Армеец\" е било напълно безпредметно, защото не можел да види нищо, тъй като представителите на различни партии били пазени от въоръжени полицаи, забранено им било да снимат и да се движат в периметър от 3-4 метра. „Все едно сме диверсанти“, обобщи Белалов.Точно на обратното мнение бяха призованите от ОИК зам.-шефове на секционни комисии Ирина Пейчева и Снежанка Рангелова. Според тях всичко в „Арена Армеец“ било организирано перфектно. Момчетата с лаптопите имали баджове, но в суматохата Пейчева и Рангелова не видели какво пише на тях. Обърканите разкази на едните и другите накараха съдията на няколко пъти да смъмри страните и да ги заплаши с глоби и накрая прекъсна заседанието. Следващото заседание ще бъде на 7 януари 2020 г., когато трябва да е готова и експертизата за проверка на математическия модел за изчисляване на резултатите от вота. Вещите лица пък ще сравнят избирателните списъци в двата тура.Съдът изиска и оригиналите на всички 1611 преписа на протоколи, тъй като Манолова твърди, че копията не отговарят на действителните протоколи.\"Ако искат да докажат на дела, а не само на думи, че искат честни избори, би следвало да се съгласят с искането за отваряне поне на някои чували с бюлетини\", коментира Мая Манолова след второто заседание на АССГ.„Подновихме искането си с конкретни доказателства за отваряне на чувалите с бюлетини и за тяхното повторно преброяване\", обясни тя.„След като вчера институциите обявиха пред президента Румен Радев, че са „за\" отварянето на чувалите с бюлетини, допълнителни проверка и броене и проверка как се отбелязват недействителните бюлетини, днес представителите на управляващите категорично се противопоставиха на отварянето на чувалите с бюлетини\", допълни Манолова.Според нея докато чувалите седят затворени и запечатани, хората ще продължават да се съмняват дали има смисъл да гласуват, след като гласовете им се крадат.„На заседанието на съда стана ясно, че поправки, проверки и корекции са правени в нарушение със закона, тъй като изискването на Изборния кодекс е СИК да предадат своите протоколи запечатани пред ОИК, а преди това да не се нанасят никакви корекции\", заяви Мая Манолова.", "date": "2019.12.10", "title": "Заседанието на съда за касиране на вота в София се превърна в бутафория"}
{"url": "https://offnews.bg/drugi/putin-reshenieto-na-uada-protivorechi-na-olimpijskata-harta-717267.html", "text": "Президентът на Русия Владимир Путин е категоричен, че решението на Световната антидопингова агенция противоречи на олимпийската харта и поради тази причина Русия ще подаде жалба в съда.Вчера изпълкомът на УАДА единодушно взе решение да извади руските спортисти от големи международни състезания за срок от четири години заради манипулации Руската антидопингова агенция.\"Решението на УАДА противоречи на олимпийската харта и имаме всички основания да подадем жалба в КАС (Спортния арбитражен съд в Лозана). Има и други съображения, но енужно всичко да бъде анализирано от специалисти и юристи\", коментира Путин.Президентът на Русия счита, че руските спортисти трябва да се състезават на големите международни състезания под националния флаг, тъй като УАДА няма претенции към Олимпийския комитет на Русия.\"Доколкото разбирам УАДА няма претенции към Руския олимпийски комитет и при това положение, страната трябва да участва под националния флаг. Такава е олимпийската харта.По мое мнение всяко наказание трябва да бъде налагано индивидуално. Наказанията не може да имат колективен характер и да се налагат на хора, които нямат нарушения\", добави Путин.", "date": "2019.12.10", "title": "Путин: Решението на УАДА противоречи на олимпийската харта"}
{"url": "https://offnews.bg/gimnastika/zlato-pri-zlato-otiva-717315.html", "text": "Часове преди спектакъла \"Светът на златните момичета\" на гимнастичките ни в Панагюрище, те се докоснаха до най-голямото ни златно съкровище – Панагюрското.Грациите и техните треньори имаха възможността да подържат деветте златни предмета на съкровището.\"Преживяването беше много вълнуващо. Всички останаха без дъх при вида и блясъка на деветте златни съда. Момичетата поглъщаха всяка дума на директора на музея доц. Шопов, който им разказа историята на съкровището. Те задаваха въпроси и искаха да знаят всяка подробност за изработването му, която е известна.След това се насладиха на всеки предмет. Голямата изненада беше, когато им разрешиха да докоснат с ръцете си историческата златна ценност. Със затаен дъх и огромно внимание взимаха всеки съд, любуваха му се и си правиха снимки за спомен\", пишат от Българската федерация по художествена гимнастика (БФХГ).На пресконференция преди участието на момичетата, което се провежда в зала Арена Асарел и предизвиква огромен интерес, президентът на БФХГ Илиана Раева коментира факта, че българският отбор е направил сериозна заявка за бъдещи медали от Олимпиадата в Токио догодина.\"Българският отбор по художествена гимнастика преодоля 170 гимнастички от 61 държави, което не се е случвало през последните 12 години. По този начин България бетонира своята позиция сред лидерите в света\", посочи Раева, цитирана от Pia-news.Тази вечер момичетата гостуват в Панагюрище по покана на фондация \"Проф. д-р Лъчезар Цоцорков\", \"Асарел Медет\" АД и \"Тракийски хотелиери\". Голяма част от билетите са били закупени още с обявяването на спектакъла. На една сцена грациите ни излизат с българските изпълнители – Дивна, Искрата и Дара Екимова.", "date": "2019.12.10", "title": "Злато при злато отива"}
{"url": "https://offnews.bg/sviat/pochina-bivshiat-kmet-na-moskva-iurij-luzhkov-717265.html", "text": "Бившият кмет на Москва Юрий Лужков е починал на 83-годишна възраст, съобщи ТАСС като се позова на съобщение на сегашния градоначалник на руската столица Сергей Собянин в Туитър. Лужков управляваше Москва в продължение на 18 години - от 1992 до 2010 г.Руският политик е роден на 21 септември 1936 г. в столицата на Русия. През 1958 г завършва образованието си в Московския институт за нефтехимическа и газова промишленост със специалност \"инженер-механик\".От юли 1991 г. до 2001 г. Лужков заемаше поста премиер на правителството на Москва. По време на т. нар. \"пуч\" през август  1991 г. той участваше в отбраната на Белия дом. Лужков бе назначен за кмет на столицата с указ на президента Борис Елцин.Предполага се, че докато е бил на власт Лужков се е превърнал в един от най-богатите хора в Русия, най-вече чрез сделки с недвижими имоти в руската столица. С нарастване на състоянието му, нарастват влиянието и политическите амбиции на градоначалника, който тогава е и съпредседател на Висшия съвет на партията на Владимир Путин, „Единна Русия”.На 28 септември 2010 г. тогавашният руски президент Дмитрий Медведев уволнява Лужков „поради загуба на доверие”. По-късно той бе реабилитиран, а президентът Владимир Путин го награди с орден „За заслуги към отечеството”.", "date": "2019.12.10", "title": "Почина бившият кмет на Москва Юрий Лужков"}
