{"url": "https://offnews.bg/politika/radev-vojskata-mnogo-pati-e-spasiavala-balgaria-dokato-polititci-nev-697148.html", "text": "„Българската войска много пъти е спасявала българската държава, докато политици неведнъж са я проваляли. И ако офицерите днес нямат самочувствието да възразят на това оскърбление, то е защото от години са били поставяни в унизително положение от политиците - дори съвсем неотдавна, когато генералите стояха прави в Министерски съвет, докато седналите министри гласуваха парите им“.Така Румен Радев коментира думите на премиера, че специално за нуждите на ВВС през последните години са купувани само транспортни самолети, вертолети, с които генералитетът да избяга при евентуална война. Държавният глава отбеляза, че намира изказването на Борисов за несполучлива шега.Днес Радев се запозна с годишния анализ на подготовката, войсковия ред и дисциплината в армията - в рамките на конференцията на началника на отбраната в София.Модернизацията и развитието на съвременни отбранителни способности остават предизвикателства пред Българската армия, заяви президентът и подчерта, че това са сложни процеси, които изискват тясна координация между военната експертиза и политиците.„Видяхме какъв е ефектът, когато политиците грубо и изключително некомпетентно се вклиняват в едни ясно регламентирани процеси“, каза Радев.„Виждаме какво стана с другите проекти. Някой да говори вече за корабите, за бойната машина на пехотата, нали трябваше заедно да се движат, в пакет, заедно да се договарят?“ - попита президентът.Радев е на мнение, че в момента има пълна неяснота по отношение на финансирането на двата проекта след \"това финансово приключение, в което ни вкараха политиците по отношение на изтребителя\".Очаквам новият, макар и закъснял, стратегически преглед на отбраната да даде по-голяма яснота относно процесите на планиране, относно нивото на амбиция и постигане на баланс между предизвикателства, задачите, ресурсите и хора, добави президентът.Радев е благодарил на ръководството на Министерство на отбраната за \"постигнатите през изминалата година успехи по отношение пречупване на негативната тенденция за увеличаване на некомплекта в личен състав, за проведените множество успешни учения, както и за отделените средства за поддържане на техниката и въоръжението.\"„На вниманието остава рискът за летателния състав. Тази година негативната тенденция за намаляване на нальота не може да бъде преодоляна“, посочи още той.", "date": "2019.02.07", "title": "Радев: Войската много пъти е спасявала България, докато политици неведнъж са я проваляли"}
{"url": "https://offnews.bg/tenis/tcitcipas-sreshtu-monfis-na-1-4-final-na-sofia-open-697153.html", "text": "Гръцката сензация Стефанос Циципас се класира за четвъртфиналите на турнира Sofia Open в “Арена Армеец”. Поставеният под номер 2 в основната схема Циципас победи със 7:6 (5), 6:4 германеца Ян-Ленард Щруф. Двубоят продължи час и половина.За Циципас това бе първи мач след достигането до полуфиналите на Откритото първенство на Австралия в края на миналия месец, когато загуби от Рафаел Надал.Двубоят бе много равностоен и за целия мач имаше само един пробив, който дойде в петия гейм на втория сет. През останалото време двата играчи неизменно печелеха подаванията си. Съперник на Циципас в четвъртфиналите ще бъде французинът Гаел Монфис, който по-рано през деня победи в два сета Михаил Кукушкин от Казахстан. Срещата между Циципас и Монфис ще бъде последна на централния корт в петък.\"За първи път играя така, все едно съм у дома. Искам да поздравя хората, които ме подкрепяха през целия мач. Чувствах се уверен и се надявам, че ще продължа да показвам добра игра на публиката. Ян-Ленард Щруф показа много добра игра, но имах късмет в някои разигравания и това доста ми помогна да спечеля\", каза след мача Циципас.", "date": "2019.02.07", "title": "Циципас срещу Монфис на 1/4-финал на Sofia Open"}
{"url": "https://offnews.bg/futbol/spas-rusev-prehvarlia-levski-na-bizhutera-697150.html", "text": "Промените в Левски вървят с пълна сила. Легендата на \"сините\" Христо Йовов може да стане собственик на тима, информира \"Топспорт\". Бижутера е взел акциите на Спас Русев, като вече е мажоритарен акционер на 26-кратните шампиони на България.Това означава, че Васил Божков няма да бъде новият собственик на тима от \"Герена\", въпреки че през последните две седмици подготвяше план с изпълнителния директор Павел Колев.Друга синя легенда - Даниел Боримиров пък ще е част от новия УС, което не е новина, тъй като той и в момента е вторият по големина акционер в клуба. Възможно е основният пакет акции да бъде поверен на Бижутера Христо Йовов, макар че информацията на този етап е непотвърдена.Един от големите любимци на феновете също ще стане част от управлението, името му се пази обаче в тайна. Със сигурност не става дума за Наско Сираков или Георги Иванов-Гонзо.", "date": "2019.02.07", "title": "Спас Русев прехвърля Левски на Бижутера?"}
{"url": "https://offnews.bg/kultura/berlinale-2019-nachalo-bez-iznenadi-697154.html", "text": "Днес започна 69-ото издание на филмовия фестивал Берлинале. Тазгодишното мото \"Личното е политическо\" е заимствано от феминисткото движение през 60-те години, обясни директорът на фестивала Диетер Козлик.В програмата на фестивала има 400 филма, като 191 от тях са създадени от жени. Именно и с филм на жена откриха Берлинале.Датчанката Лоне Шерфиг, позната от „Италиански за начинаещи“, „Уилбър иска да се самоубие“ и „Съзряване“, направи днес своята световна премиера на \"Добротата на непознатите\".Филмът разказва историята на майка, която бяга от агресивния си мъж и стига дъното, скитайки се из улиците на Ню Йорк с двете си момченца. Впоследствие нещата се нареждат и историята завършва с щастлив край. В главните роли са Зои Казан (“The Big Sick”, “Ruby Sparks”), Tахар Рахим (“Раната”) и Андреа Райзборо (“Birdman”).Актьорският състав определено успява да създаде приятна атмосфера и да изгради интересни персонажи. Продукцията сама по себе си обаче няма с какво да изненада зрителите, но е ясно защо именно този филм открива фестивала. Той кореспондира с ценностите, които Берлинале иска да изкара на преден план - женската сила, вярата в добротата и справедливостта.Извън това обаче филмът по никакъв начин не заслужава толкова голямо фестивално внимание. Вероятно това е и причината, поради която не бих могла да кажа повече за лентата: тя не оставя много място за интерпретация, тъй като е много буквална.В следващите десет дни с интерес ще очакваме нещо по-вълнуващо на Берлинале.", "date": "2019.02.07", "title": "Берлинале 2019: начало без изненади"}
{"url": "https://offnews.bg/temida/ministerstvoto-na-kulturata-zagubi-i-na-vtora-instantcia-deloto-za-lar-697149.html", "text": "Тричленен състав на Апелативния съд – София отхвърли претенциите на Министерството на културата за неустойка заради забавения ремонт на Ларгото.Магистратите от Апелативния съд потвърждават изцяло решението на първоинстанционния съд, с което искът на министерството за неустойка от изпълнителя на проекта „Антична Сердика“ е отхвърлен като неоснователен.Тричленният състав на съда отбелязва, че работата по третия етап на ремонта е приключила в края на декември 2015 г., а поставеният краен срок е 20 януари 2016 г. Вторият етап пък е предаден с пет дни закъснение, тъй като Министерството на културата се е забавило с приемането на обекта.Решението на Апелативния съд не е окончателно и подлежи на обжалване пред Върховния касационен съд.От Министерството на културата заявиха пред БНТ, че ще обжалват днешното решение.На 30 януари говорителят на ПГ на \"БСП за България\" Елена Йончева разпространи записи, които - по думите й - \"показват как Боил Банов, в качеството си на зам.-министър, през 2016 г. опрощава поне 700 000 лева неустойка\" на фирмата-строител на Ларгото.Според Йончева записите доказват, че Банов дава указания на служители от Министерството на културата от своя кабинет как да бъдат подправени документите за ремонта.", "date": "2019.02.07", "title": "Министерството на културата загуби и на втора инстанция делото за Ларгото"}
{"url": "https://offnews.bg/zimni/lindzi-von-pokaza-nepriatnite-posledstvia-ot-padaneto-si-snimka-697135.html", "text": "Американската суперзвезда в алпийските ски Линдзи Вон пропусна и втората тренировка за спускането на световното първенство в шведския зимен курорт Оре след тежкото падане в супергигантския слалом преди два дни.Привлекателната състезателка не завърши надпреварата, която бе спечелена от нейната сънародничка Микаела Шифрин.Вон е със синина на дясното око и охлузвания по тялото. Говорителката на 34-годишната състезателка заяви, че американката е добре, но си почива. Спускането в неделя ще бъде последната надпревара в кариерата на Вон, която се отличава с 82 победи за Световната купa, олимпийска титла и две световни отличия.", "date": "2019.02.07", "title": "Линдзи Вон показа неприятните последствия от падането си (снимка)"}
{"url": "https://offnews.bg/futbol/levski-otnovo-ne-zapisa-pobeda-v-kipar-697139.html", "text": "Левски отново не записа победа под ръководството на треньора Георги Дерменджиев. \"Сините\" завършиха наравно 0:0 с руския УФА в контролна среща от подготвителния лагер в Кипър.Неофициален дебют за \"сините\" направи новото попълнение Мартин Райнов, който беше привлечен от Берое. Той започна титуляр, а на почивката беше сменен от Илия Юруков. 26-кратните шампиони на България премериха сили за втори път през този лагер с УФА, след като двата отбора направиха 1:1 на 19 януари.Интересните положения за Левски в срещата бяха създадени от Жерсон Кабрал и Станислав Иванов, които обаче не сполучиха с ударите си от средна дистанция.Така при бившия треньор на Лудогорец, \"сините\" записаха незавидните три загуби – 0:1 от китайския Хенан, 1:2 от полския Висла Плоцк и 1:2 от Урал (Русия), както и две равенства – 1:1 с латвийския Судува и сегашното с УФА.На 8 февруари срещу Чукарички е последната проверка на \"сините\" преди старта на сезона в Първа лига, когато на 17 февруари те приемат на \"Герена\" Локомотив Пловдив.", "date": "2019.02.07", "title": "Левски отново не записа победа в Кипър"}
{"url": "https://offnews.bg/obshtestvo/bezobrazno-izsipaha-kamion-s-kozheni-boklutci-kraj-reka-iskar-697138.html", "text": "За замърсяване на района на река Искър между столичните квартали Бусманци и Абдовица, съобщи в социалната мрежа потребителят Георги Андреев. Той публикува снимки на безобразието, на които ясно се вижда, че  на кожените изрезки се виждат и етикети на един от големите производители на колани и портфейли у нас “Арт-93”.За броени часове публикацията му получи споделяния от хиляди потребители в социалната мрежа.От кожарската фирма качиха на фейсбук страницата си позиция по темата, в която отричат вината за замърсяването да е тяхна:", "date": "2019.02.07", "title": "Безобразно: Изсипаха камион с кожени боклуци край река Искър"}
{"url": "https://offnews.bg/obshtestvo/remontat-po-grafa-tragna-otnovo-zapochva-rabotata-i-po-shishman-697136.html", "text": "Ремонтът на столичната улица \"Граф Игнатиев\" тръгна отново след 48 дни пауза заради лоши климатични условия. Зам.-кметът на Столична община Дончо Барбалов проведе оперативка с техническия ръководител наремонтните дейности и строителния надзор на обекта, съобщи Столична община. Строителните работи са възобновени на 5 февруари. Изпълнителят на обекта „Джи пи груп“ е поискал от началото на строителните дейности да бъдат признати като неработни още 50 дни заради неблагоприятни метеорологични условия – дъждове през пролетта и лятото. Надзорната фирма информира, че признава 31 дни от заявените, като за тях е предоставен протокол от Националния институт по метеорология и хидрология. Представителят на изпълнителя информира, че от обектите, включени в Зона 2, до момента е изпълнена ул. \"Солунска“. Изцяло са подменени подземните комуникации по ул. „Граф Игнатиев“, завършени са релсовият път и уличното осветление и са положени 50% от настилките по ул. „Граф Игнатиев“ извън трасето на релсовия път.С възстановяването на строително-монтажните дейности започва работа по площадите „Гарибалди“, „Славейков“ и „Св. Седмочисленици“, както и по ул. „Граф Игнатиев“ в участъка между бул. „Васил Левски“ и бул. „Евлоги и Христо Георгиеви“. Продължава монтажът на разграничителите на трамвайното трасе и перголите на пл. „Славейков“. Отстраняват се и установени от надзора и възложителя забележки.От 12 февруари се предвижда да започне полагане на настилки по ул. „Цар Шишман“ в участъка между ул. „Граф Игнатиев“ и ул. „Ген. Паренсов“, където беше поставена временна асфалтова настилка. По време на ремонта ще бъдат направени нови тротоари, като ширината на този от страната на сградите ще бъде увеличена, обновяват се настилката на улицата, осветлението и озеленяването. В момента се извършват съгласувателни процедури със „Софийска вода“АД и Министерство на културата за поставяне на подземни контейнери, като всички контейнери, които могат да бъдат заустени в канализацията, ще бъдат изпълнени. ", "date": "2019.02.07", "title": "Ремонтът по Графа тръгна отново, започва работата и по 'Шишман'"}
{"url": "https://offnews.bg/kultura/exit-festival-sabira-golemite-imena-na-elektronnata-muzika-na-vpechatl-697134.html", "text": "Dance Arena на световноизвестния фестивал EXIT отдавна наложи стандарта за качествено събитие електронната музика.Carl Cox вече потвърди завръщането си на една от най-великите електронна сцена в света, а сега към него в Сърбия се присъединяват едни от нашумелите днес хедлайнери през първия уикенд на юли. Двучасовият сет на живо от един от най-големите техно-продуценти– Paul Kalkbrenner пред половин милион хора на Brandenburg Gate през 2014 се затвърди като част от музикалната история.Електронните величия ще споделят редиците с новите героини Amelie Lens и Charlotte de Witte,които извървяха дълъг път от техните тинейджърски дни в Белгия.  Към списъка се присъединява и виртуозът на Jeff Mills с неговия футуристичен техно звук в подножието на величествената Петроварадинска крепост, където се провежда един от най-големите европейски фестивали всяко лято.Великия Maceo Plex, хедлайнер на най-големите фестивали и продуцент на безупречен звук който самостоятелно променя електронната музика и изтрива жанровите дивизии, също пристига в една от любимите си сцени.Друг супер герой, който се очаква е Boris Brejcha, немски продуцент ,който се свързва със своята разпознаваема “джокер” маска, създаде свой собствен звук, наречен “high tech minimal” който оттогава е станал един от най-популярните стилове.За първи път впечатляващата сцена на Dance Arena на EXIT ще попадне в ръцете на изгряващата корейска звезда Peggy Gou, чиято музикална селекция и усещане за настроението на дансинга беше определено от много като чиста сензация, докато сингълът \"Itgehane\" маркира тренда на миналата година в очите на критиците и феновете.Един от най-емоционалните дебюти на тазгодишната Arena ще бъде този на Dax J, който държи някои от най-нашумелите награди от феновете по целия свят, заедно с всички водещи медии и най-големите фестивали. Той ще отбележи точно 10 години след като е спечелил EXIT DJ състезанието като анонимен изпълнител през тогавашната 2009 което му донесе първата изява на EXIT на една от най-малките сцени на фестивала!Още един силен дебют на сцената на Arena отива при мощната Monika Kruse, германският techno бос, който управлява една от най-важните звукозаписни компании в света – Terminal M. След многобройни искания и в момент, когато те са на върха,популярният тандем Adriatique ще се отправят към окопите на Петроварадинската крепост, последвано от двете изгряващи звезди и едни от най-вълнуващите живи изпълнители към момента, Johannes Brecht и Satori!Съвпадащ с възхода на регионалната сцена, най-силният resident lineup тази година идва от върха на класациите, застанала рамо до рамо с хедлайнерите! Сред тях са No.1 regional duo, Mladen Tomic и Sinisa Tamamovic, както и местния супер герои Ilija Djokovic, чийто хит “Atom” е в Beatport's top spot точно сега! Хърватина Lawrence Klein и босненския DJ Forniva, както и сръбския тандем Miloš Vujović и Ranchatek чиято музика е публикувана от Carl Cox, ще донесат още по-мощни b2b сетове! Arena ще получи приток на пресни местни лица, такива като Runy и Coeus, чийто продукции се публикуват от Tale of Us и много други артисти на върха!EXIT билети могат да бъдат намерени на exitfest.org и , а за тези, които желаят да ги съберат с настаняване и местен трансфер, има и пакети предоставени от PartyTravel.bg. Стандартното настаняване е фестивалният лагер, разположен на градския плаж, а хотели могат да се резервират чрез официалната туристическа агенция на EXIT на exittrip.org и PartyTravel BG.EXIT Festival ще се проведе на 4-7 юли 2019 Петроварадинска крепост в Нови Сад, Сърбия обявените имена до този момент са The Cure, Greta Van Fleet, Carl Cox, Paul Kalkbrenner, Dimitri Vegas & Like Mike, Phil Anselmo & The Illegals, Sofi Tukker, Jeff Mills, Amelie Lens, Charlotte de Witte, Maceo Plex, Boris Brejcha, Dax J, Peggy Gou, Monika Kruse, Tarja, The Selecter, Peter and the Test Tube Babies, Adriatique, Johannes Brecht, Satori и още много очават да бъдат обявени.", "date": "2019.02.07", "title": "EXIT Festival събира големите имена на електронната музика на впечатляващата Dance Arena (видео)"}
{"url": "https://offnews.bg/obshtestvo/art-93-boklukat-kraj-busmantci-ne-e-nash-697147.html", "text": "Компанията за производство на кожени изделия “Арт – 93” ООД остро се разграничи от намесването й в случая с боклука край река Искър в близост до Бусманци.От дружеството обясняват, че човекът, публикувал снимките, безпочвено е обвинил фирмата за изхвърления боклук. Заявяваме, че дружеството ни - “Арт – 93” ООД няма нищо общо с така изхвърлените кожени отпадъци, което бе потвърдено от извършената от нас на 07.02.2019 г. проверка на място, както и от направените констатации на служители от РИОСВ - София в производствения ни цех, заявяват от “Арт – 93” ООД.От компанията обясняват, че сами са инициирали проверка по случая.Ето и цялата позиция на “Арт – 93” ООД, публикувана на фейсбук страницата на фирмата късно тази вечер:", "date": "2019.02.07", "title": "Арт-93: Боклукът край Бусманци не е наш"}
{"url": "https://offnews.bg/sviat/ruskoto-vanshno-ministerstvo-obizhda-makedonia-za-reshenieto-j-da-vlez-697151.html", "text": "Република Македония няма да води независима външна политика, след като влезе в НАТО, заяви говорителката на руското външно министерство Мария Захарова.Явно  на Македония в централата на пакта в Брюксел е твърде чувствителна тема за официална Москва, тъй като днес на редовния си брифинг Захарова изчете предварително подготвена позиция за Скопие, без да е питана от акредитираните журналисти в залата.Трудно е да се каже каква ще е реалната полза за Скопие от встъпването в Организацията на Северноатлантическия договор. Със сигурност обаче ще се наложи да плаща за натовското покровителство. Вече знаем каква е цената за това - от Вашингтон я съобщиха. Ще се наложи да се плаща както и заради увеличаването на разходите за отбрана, за участието във военни подготовки и операции, далечни от интересите на македонския народ, така и за загубата на възможността за водене на суверенна външна политика, каза Захарова.Руското външно министерство не разбирало от каква заплаха НАТО ще пази македонския народ.Единствената сериозна въоръжена сила, която дестабилизира региона, е създаваната от бившите албански бойци \"армия на Косово\". Не виждаме други заплахи за сигурността и в тази връзка си задаваме въпроса: дали НАТО няма отново да воюва с онези, които е обучил и въоръжил? - каза Мария Захарова.На церемонията в Брюксел по подписване на протокола за присъединяване към НАТО македонският външен министър Никола Димитров вчера благодари на България и Гърция за оказаната подкрепа.Предстои всяка една от държавите членки на пакта да одобри протокола, а след това генералният секретар на НАТО ще отправи покана за присъединяване към западната ни съседка.Македония ще влезе в НАТО като 30-ата държава от организацията.", "date": "2019.02.07", "title": "Руското външно министерство обижда Македония за решението й да влезе в НАТО"}
{"url": "https://offnews.bg/obshtestvo/galina-sofronieva-e-hr-menidzhar-na-godinata-697141.html", "text": "Галина Софрониева, директор „Човешки ресурси“ във VIVACOM беше отличена с годишната награда на Българската асоциация за управление на хора за HR директор/мениджър на годината. Конкурсът отличи иновативни и успешни практики, реализирани на национално ниво през 2018 г. Наградата беше връчена заради постиженията й в областта на привличането, задържането, развитието и мотивирането на служителите чрез прилагане на иновативни подходи и дигитални решения в работата. Отчетен беше и приносът за популяризирането на VIVACOM като социално-отговорен работодател и повишеното ниво на ангажираност на служителите в компанията.Кариерата на Галина Софрониева във VIVACOM започва преди повече от 20 години. През този период тя заема ключови позиции като “Ръководител Човешки ресурси“, „Регионален директор Човешки ресурси“ и „Старши мениджър Бизнес партньори, заплащане и администриране, ТБиЗ и административен офис“. Била е ментор на много служители и стажанти. От три години е директор „Човешки ресурси“ и ръководи екип от 42 професионалисти.", "date": "2019.02.07", "title": "Галина Софрониева е HR мениджър на годината"}
{"url": "https://offnews.bg/politika/radev-pak-se-podigra-na-evropejskata-pozitcia-za-venetcuela-i-poiska-d-697142.html", "text": "„Европа е силна, защото е люлка на демокрацията и свободомислието и точно по тази причина европейската позиция не е тази, която поставя ултиматуми. Не е тази, която подкрепят повече държави, а е тази, която уважава правото и суверенитета.“Това заяви президентът Румен Радев пред журналисти в отговор на въпрос за разминаването на позициите на президентската институция и на правителството по отношение на политическата криза във Венецуела.Държавният глава повтори тезата си, че \"ненамесата във вътрешните работи е основен принцип в международните отношения, а намесата в случая с Венецуела рискува да ескалира напрежение, включително и в международен план.\"Защо, например, не коментирате ултиматума или намесата, които се опита да постави Италия по отношение на жълтите жилетки във Франция и какъв е отговорът на Франция? Само ден след моята позиция генералният секретар на ООН Антониу Гутериш направи същия призив за ненамеса във вътрешните работи на Венецуела, каза Румен Радев.По думите на президента един от проблемите на комуникацията с изпълнителната власт е, че българското правителство няма собствена позиция:„Така че аз няма какво и с кого да обсъждам. Въпреки това изпратих моята позиция, добре аргументирана, още предния ден преди заседанието на Съвета по сигурност. Виждате, че за пореден път правителството се крие зад колективната безотговорност на органи като Съвета по сигурност, който има правомощия във вътрешни проблеми, касаещи националната сигурност, а не в решаването на международни въпроси.“Според президента е странно и защо Министерството на външните работи го търси за съгласуване на една преписана позиция, а не и по важни въпроси, засягащи национални интереси, като подписания договор за добросъседство с Република Македония и протокола за присъединяване на западната ни съседка към НАТО.„Не ме потърсиха и тогава, когато само седмица след мен в Москва пристигна премиерът. Аз разбрах за неговата предстояща визита от нашите руски партньори пред вашите камери и камерите на световни телевизии. Нито ме потърсиха за сесията на ООН в Ню Йорк“, твърди държавният глава.Президентът коментира още, че когато българското правителство мотивира своята позиция по отношение на Венецуела с „остра политическа, социално-икономическа, хуманитарна криза, криза на сигурността, която се усложнява допълнително от тежка миграционна криза“, трябва да си дава сметка и че много лесно българските граждани могат да направят аналогия с положението в България, което също до известна степен се дължи на действията на правителството.„Да вземем като пример само нашата миграционна криза. Нека направим сравнение с Венецуела при 32 млн. население, колко българи са напуснали страната - спрямо нашето население“, каза още Радев.", "date": "2019.02.07", "title": "Радев пак се подигра на европейската позиция за Венецуела и поиска да си траем за Мадуро"}
{"url": "https://offnews.bg/sviat/zatvoriha-letishte-champino-v-rim-zaradi-tri-bombi-ot-vtorata-svetovna-697145.html", "text": "Летище \"Чампино\" в Рим беше затворено, след като строителни работници откриха три бомби от Втората световна война. Около 750 пътници и служители са евакуирани от летището.Бомбите са с общо тегло 150 кг. На мястото са изпратени военни сапьори.Очаква се летището да остане затворено поне до 18 часа местно време, докато приключи работата на военните.Полетите от и до \"Чампино\" може да се забавят или да бъдат пренасочени към главното летище в Рим \"Фиумичино\".", "date": "2019.02.07", "title": "Затвориха летище Чампино в Рим заради три бомби от Втората световна война"}
{"url": "https://offnews.bg/drugi/olimpijski-shampion-razkriva-novostite-v-modernia-petoboj-u-nas-697112.html", "text": "Олимпийският шампион Януш Печяк е тези дни в България за семинар с българските съдии и деятели по модерен петобой. В продължение на седмица полякът ще разкрива последните новости в развитието на този спорт за да са в час нашите рефери със съвременните тенденции.Печяк спечели индивидуалния петобой на Олимпиадата в Монреал през 1976 г., а в кариерата си има още 5 златни и два сребърни медала от световни първенства в периода 1977-1981 г. В момента той е председател на Техническия комитет към Международния съюз по модерен петобой (UIPM).Междувременно Общото събрание на федерацията отчете най-успешния сезон на този спорт у нас за последните 15 години. Наред със спечеления през септември бронз от Световното първенство, през периода българският модерен петобой може да се похвали и с петото място на Зорница Стоилова на Европейското първенство за девойки и с бронза на Христо Панайотов от олимпийската квалификация в Чехия, след което двамата участваха и на Олимпийските младежки игри в Буенос Айрес.Светла Згурова пък записа престижните две пети места на Европейското за девойки до 17 г. в Полша в индивидуалната и в щафетната надпревари. По време на Общото събрание председателят на БФМП Андрей Кузманов представи пред делегатите докладите и международните експертни оценки за отлично организирани елитни международни турнири у нас, сред които кръга за Световната купа в София.Този уикенд в София ще се състои зимното Държавно първенство по модерен петобой за мъже, жени, юноши и девойки. Шампионатът е открит и в него ще участват и гръцките национали. В събота от 9 ч. е плуването на басейн Диана, а от 11 ч. в залата на НСА стартират дуелите по фехтовка.Най-интересното ще бъде в неделя от 11 ч., когато на Конна база \"Хан Аспарух\" комбинираната дисциплина (бягане и стрелба) ще излъчи новите шампиони на България. Наред с награждаването на призьорите, там ще бъдат връчени и дипломите на успешно преминалите едноседмичния курс при лектора Януш Печяк.", "date": "2019.02.07", "title": "Олимпийски шампион разкрива новостите в модерния петобой у нас"}
{"url": "https://offnews.bg/sviat/s-kakvi-raketi-shte-se-vaorazhavat-rusia-i-sasht-sled-propadaneto-na-i-697111.html", "text": "САЩ обявиха официално преди дни, че излизат от Договора за ликвидиране на ракетите със среден и малък обсег. Според американските власти Русия от години нарушава споразумението, което е довело и до решението на Вашингтон.Договорът е подписан във Вашингтон от държавните глави на САЩ и СССР Роналд Рейгън и Михаил Горбачов на 8 декември 1987 г. Той урежда премахването на ядрените и конвенционалните (неядрени) наземни балистични ракети със среден и малък обсег (достигащи цел на 500 до 5500 километра или 300 – 3400 мили).Решението на САЩ доведе до опасения, че се задава нова надпревара във въоръжаването на двете страни. Какви ракети обаче се очаква да разработват Москва и Вашингтон и къде ще бъдат разположени - на тези въпроси дават отговора си пред Би Би Си военни експерти.По време на речта си за състоянието на Съвета пред Конгреса на САЩ американският президент Доналд Тръмп обяви, че страната не е имала избор, освен да преустанови участието си в договора, като представи няколко варианта за това какво ще се случи оттук нататък. \"Възможно е да договорим ново споразумение, като включим към него Китай и други, а може и да не договорим - в такъв случай ще ги разминем и по обем разходи, и по иновации\", каза Тръмп. Всъщност вероятността Китай да се съгласи да ликвидира ракетите си със среден и малък обсег е малка, посочват експерти, тъй като тези ракети са основна отбрана за страната. Доколко е актуален договорът?Много експерти смятат, че подписаният през 1987 г. договор е остарял. По времето на подписването на споразумението е имало две ядрени сили и ракетите с малък и среден обсег са били най-голямата заплаха за световния мир.Сега такива ракети има в много държави - не само в споменатия от Тръмп Китай. Освен това се появиха нови видове оръжия - хиперзвуково, кибер и космическо. Експертите обаче се притесняват, че след излизането на САЩ от договора за ракетите със среден обсег има голяма вероятност да не бъде продължен и договорът за съкращаване на стратегическите настъпателни въоръжения, а в най-лошия случай даже да се провали цялата система за контрол на неразпространението на ядрено оръжие. Така, от една страна, споразумението не отразява много съвременни обстоятелства, но от друга - запазва цялата система от международни договори за контрол на ядреното оръжие.Взаимни обвинения между САЩ и РусияПри излизането си от договора САЩ обвиниха Русия, че го нарушава. Москва отхвърли обвиненията и на свой ред обвини Вашингтон в нарушения.Според САЩ Русия е разработила ракета 9M729 за комплекса \"Искандер М\", обсегът на която превишава установените в договора 500 км.Вашингтон твърди, че Русия не само е създала, но е и изпитала такава ракета на разстояние повече от 500 км. Москва официално отрича връзка между комплекса \"Калибър\" и 9M729 и твърди, че ракетата е изпитана на пределния обсег от 480 км. За доказателство, че ракетата не нарушава договора, руските военни показаха транспортно-пусковите контейнери за 9M728 и 9M729, както и схемите на двете ракети.От Държавния департамент на САЩ обаче обявиха пред руската служба на Би Би Си, че демонстрацията не е била убедителна, защото целият процес около нея е контролиран.В същото време Русия обвини САЩ, че пусковите установки за системата за ПРО в Европа могат да се използват за пускане на крилати ракети Tomahawk, мишените за изпитанията на ПРО са всъщност ракети със среден обсег, а някои безпилотни летателни апарати попадат фактически са сред ограничените като крилати ракети.Вашингтон отхвърли обвиненията и посочи, че нито една от системите не отговаря на описаните като забранени в договора.Ден след като държавният секретар на САЩ Майк Помпео обяви решението на страната да се оттегли от договора, руският президент също обяви, че Русия ще спре да изпълнява задълженията си по него.\"Американските ни партньори обявиха, че преустановяват участието си в договора - ние също преустановяваме своето. Те обявиха, че ще се заемат с научно-изследователски и опитно-конструкторни разработки, и ние ще направим същото\", каза Путин, като постави задачата все пак да не се влиза в надпревара по въоръжаване. Дни по-късно руският военен министър Сергей Шойгу разказа какви ракети ще разработва Русия, след като договорът спре окончателно да действа - след шест месеца.\"Генералният щаб представи на върховния главнокомандващ мероприятията, които той е одобрил. В рамките на 2019 - 2020 г. ние трябва да разработим наземен вариант на комплекса \"Калибър\" с крилата ракета с дълъг обсег, който показа добри резултати в Сирия. В този срок ни предстои да създадем и наземен ракетен комплекс с хиперзвукова ракета с голям обсег\", каза Шойгу.В руските медии се появиха и публикации за разработка на нови системи за въоръжение. РИА Новости публикува схема на \"безпилотник от самолетен тип, предназначен за полети в атмосферата и космоса с хиперзукова скорост\".ТАСС пък съобщи за изпитания на необитаем подводен апарат \"Посейдон\" с ядрена силова установка, който може да се движи под водата със скорост до 200 км/ч. За апарата разказа миналата година и Путин по време на посланието си пред Федералното събрание. Съществуването на тези системи и характеристиките им за момента не са потвърдени от независими източници. Според главния редактор на списание \"Арсенал на отечеството\" Виктор Мураховский новата сухопътна ракета, която ще влезе във въоръжението на руската армия, действително ще е сухопътна версия на ракетата \"Калибър\", т.е. това не е 9M729.Обсегът на действие на \"Калибър\" ще бъде увеличена за сметка на по-голям ускорител и повишен запас от гориво. Ракетата ще може да носи ядрена бойна глава, смята експертът.По думите на Мураховский новата мобилна пускова установка за \"Калибър\" ще бъде или нова (ако на нея бъдат поставени четири ракети), или леко модернизирана установка \"Искандер-М\" във версия за ракета 9M729. Тя се отличава от стандартната и за нея са разказали по време на демонстрацията на райета 9M729.По-трудно може да се съди за това, което Шойгу нарича \"хиперзукова ракета с голям обсег\".В рамките на договора от 1987 г. Русия и САЩ не можеха да изпитват и разполагат балистични и крилати наземни ракети с малък и среден обсег, но договорът не забранява такива ракети да се разработват. Мураховский не изключва Русия да може да възобнови проекти за балистични ракети, замразени след подписването на договора. Например ракети РСД-10 (по класификацията на НАТО SS-20) от семейството \"Пионер\".\"Цялата конструкторска документация, цялата техническа основа от това време, всичко това се съхранява. Напълно е възможно доста бързо да се обнови. Може да се постави съвременна система за управление, система за преодоляване на ПРО, да се използва ново твърдо ракетно гориво, което е доказало своята ефективност при \"Искандер\", посочва той.САЩ не са съобщавали официално какви стъпки по разработка и производство на ракети са направили. Ден преди Вашингтон да обяви оттеглянето от договора шефът на агенцията по противоракетна отбрана Самюел Грийвз заяви, че департамента му в момента разглежда възможност за създаване на различни средства за прихващане на хиперзукови цели. Такива цели могат да са различни хиперзвукови ракети и бойни глави на балистични ракети със среден обсег като РСД-10.Прихващането на цели, летящи с такава скорост, се усложнява от това, че полетното време на ракета със среден обсег не е голямо и прехващането трябва да се осъществи много бързо.\"Единият вариант са ракети-прехващачи. Друг - насочена енергия. Но и там съществуват няколко опции. Ние разглеждаме този набор от прехващачи, който имаме сега, и преценяваме достатъчно ли са бързи, за да достигнат ракета и да я уцелят в опашката. Работихме в тясна връзка с промишлеността, за да изучим всички съществуващи и прехващачи за изпълнението на тази задача\", каза Грийвз.Разпространено предположение сред военните експерти е това, че САЩ първо ще се заемат с модернизация на съществуващите ракети Tomahawk, за да могат да се пускат от мобилни наземни пускови установки. За момента не се споменава за разработване на нови балистични ракети със среден обсег, но според експерта от Руския съвет по международни работи Александър Ермаков за момента няма опасения за създаване на нови ядрени системи, защото САЩ говорят само за разработване на неядрени комплекси.По думите му вероятно това е така, защото неядрените комплекси при необходимост е по-лесно да се преоборудват в ядрени, отколкото обратното (ядрената бойна част е по-малка от обикновената).Къде ще бъдат разположени ракетите?Нито САЩ, нито Русия разкриват плановете си за разполагане на ракетните системи с малък и среден обсег. Според експерти може с голяма увереност да се предполага, че САЩ няма да разположат голям брой такива ракети в Европа. Първо, това вече предизвика протести в страните, в които потенциално могат да бъдат разположени такива ракети - например в Германия. Второ, според експертите на САЩ не им трябват такива комплекси в Европа. \"Няма военна необходимост от това. Те и така имат в този регион достатъчно количество крилати ракети, разположени на самолети и кораби. Могат във всеки момент да концентрират в региона кораби и авиация, която да разполага с хиляда ракети\", смята Мураховский. Според него американците се притесняват от друг регион - Китай, и именно с тази цел ще създават нова ракета със среден обсег.Експертите са категорични, че шансът Китай да влезе в едно ново споразумение са твърде малки. \"90% от ядрения потенциал на Китай е в ракетите с малък и среден обсег. Ако Пекин влезе в тези преговори, това ще значи да се лиши от 90% от ядрения си потенциал\", коментира редактора на портал \"Ежедневный журнал\" Александър Голц.В зоната на поражение на китайските ракети, достигащи Гуам, влизат всички обекти на САЩ в региона и военните бази на техните съюзници, допълват експерти, като подчертават, че вероятно Пекин ще насочи силите си към това да не допусне разполагането на американски ракети в региона.Според Мураховский ако американски ракети все пак бъдат разположени в американските бази в Окинава или Южна Корея, това ще създаде заплаха и за Русия, а Москва ще отговори с разполагане на свои ракети. Ако пък американците ограничат разполагането на ракети до базите в Гуам и на Хавайските острови, то Русия ще бъде по-малко притеснена. ", "date": "2019.02.07", "title": "С какви ракети ще се въоръжават Русия и САЩ след пропадането на ядреното споразумение"}
{"url": "https://offnews.bg/politika/balgarski-vizi-shte-se-poluchavat-v-15-grada-v-kitaj-697143.html", "text": "Български визи ще може съвсем скоро да се получават в 15 китайски града, обяви вицепремиерът и министър на външните работи Екатерина Захариева по време на среща с председателя на Българо-китайската търговско-промишлена палата (БКТПП) Лъчезар Динев.В момента визи за България се получават само в столицата Пекин и в Шанхай.Градовете, в които ще бъде възможно занапред да се получават български визи, са Гуанджоу, Дзинан, Кунмин, Нандзин, Пекин, Сиан, Ухан, Фуджоу, Ханджоу, Чанша, Чунцин, Чънду, Шанхай, Шънджън и Шънян.„Културната дипломация, туризмът и особено образованието са сред дейностите, чието развитие е основен приоритет на министерството ни\", заяви Захариева и допълни, че предприетите от министерството усилия ще допринесат значително за опознаването на страната ни от китайски туристи, студенти и бизнесмени.Тя подчерта значението на това България и партньори като БКТПП да работят за повишаване на видимостта в Китай на българското висше образование.„Образованието е сред основните двигатели на двустранните отношения – подчерта министърът. – България все още извлича дивиденти от факта, че стотици чуждестранни студенти, получили образование тук, са на ключови позиции в държавната администрация и бизнеса в своите страни.\"Събеседниците обсъдиха също предизвикателствата и възможностите пред бизнеса в двете страни.„Уверявам ви, че на двустранно ниво ние обсъждаме темата на всички нива на разговори, а заедно с партньорите си в ЕС говорим с Китай в един глас, като диалогът е на сериозен етап\", подчерта министър Захариева.", "date": "2019.02.07", "title": "Български визи ще се получават в 15 града в Китай"}
{"url": "https://offnews.bg/politika/govoriteliat-na-tcik-komisiata-mozhe-da-prodalzhi-da-raboti-i-sled-kr-697110.html", "text": "Централната избирателна комисия може да продължи да работи и след изтичане на мандата й. На интернет страницата на ЦИК вече има раздел за евроизборите през май. Заедно с бюрото на Европейския парламент в България правим разяснителни кампании за изборите, заяви говорителят на ЦИК Камелия Нейкова. ЦИК е дала своите препоръки по предложенията за промени в Изборния кодекс, за които е била питана, допълни Александър Андреев, член и говорител на ЦИК. Сред тези въпроси са машинното и дистанционното електронно гласуване, което пък трябва да се съгласува със системата за електронната идентификация на хората, обясни той. В момента ЦИК подготвя техническо задание за машинно гласуване, но е важно какви ще са промените в Изборния кодекс. Неведнъж ни се е случвало да има промени в изборното законодателство в последния момент. Би било по-добре промените в ИК да се приемат по-рано, за да може да се решат чисто организационните въпроси около изборите, каза Камелия Нейкова, цитирана от БТА. По случай Световния ден на изборите, Централната избирателна комисия организира днес Ден на отворените врати и проведе открито заседание.Световният ден на изборите се отбелязва за 14-та поредна година през първия четвъртък на февруари.", "date": "2019.02.07", "title": "Говорителят на ЦИК: Комисията може да продължи да работи и след края на мандата"}
{"url": "https://offnews.bg/evropa/iunker-sled-tusk-rabotata-mi-v-ek-e-ad-video-697128.html", "text": "Председателят на Еврокомисията Жан-Клод Юнкер коментира на шега, че работата му в ЕС е ад.\"Не съм толкова голям католик колкото моя добър приятел . Той силно вярва в рая и в ада. Аз вярвам в рая и никога не съм виждал ада освен по време на работата ми тук. Тя е ад\", заяви той на брифинг в отговор на репортерски въпрос. Журналист попита Юнкер дали е съгласен с председателя на Европейския съвет, който каза, че в ада има запазено място на привържениците на Брекзит, които не са имали план как да бъде осъществен той.Репликата на Туск изглежда попадна в десетката и провокира много реакции сред журналисти и в социалните мрежи.\"Това ли е адът, госпожо министър-председател\", попита репортер на \"Евронюз\" британския премиер Тереза Мей при днешния ѝ разговор в Брюксел с Жал-Клод Юнкер. Както стана ясно, председателят на ЕК отклони за пореден път желанието на Лондон за предоговаряне на споразумението по Брекзит. Мей не отговори на въпроса на журналиста.", "date": "2019.02.07", "title": "Юнкер след Туск: Работата ми в ЕК е ад (видео)"}
{"url": "https://offnews.bg/evropa/briuksel-iunker-obeshta-na-mej-podkrepa-na-dumi-no-ne-i-novi-pregovo-697120.html", "text": "Председателят на ЕК Жан-Клод Юнкер и министър-председателят на Великобритания Тереза Мей се срещнаха днес в Брюксел, за да обсъдят следващите стъпки по Брекзит.След срещата двамата излязоха със съвместно изявление.В съобщението се посочва, че разговорът е минал в духа на съвместно сътрудничество, за да може излизането на Великобритания от ЕС да стане безпроблемно. Изразено е било взаимно желание ЕС и страната да запазят в бъдеще силното си партньорство предвид глобалните предизвикателства в търговията, борбата с климатичните промени и тероризма и защитата на основаната на правилата международна система.Мей е запознала Юнкер със ситуацията в британския парламент, който ѝ даде мандат да поднови преговорите с Брюксел по въпроса с ирландската граница. Това е най-спорният момент в сключената вече сделка между Лондон и ЕС, която обаче бе отхвърлена от британските депутати.Юнкер, от своя страна, подчертал, че 27-те страни членки няма да отворят за нови преговори споразумението, което представлява, по думите му, внимателно преценен компромис между съюза и Обединеното кралство. Той обаче е заявил, че е отворен да добави допълнителна формулировка към политическата декларация на 27-те и Великобритания, за да може тя да добие по-амбициозно звучене по отношение на съдържанието и скоростта, когато става въпрос за бъдещите отношения между Европейския съюз и Обединеното кралство, се казва в пресинформация на ЕК.Дискусията беше енергична, но конструктивна, подчертава пресцентърът на комисията. Въпреки предизвикателствата, двамата лидери се съгласиха, че техните екипи трябва да водят разговори за това дали може да бъде намерен начин, който да получи възможно най-широка подкрепа в парламента на Обединеното кралство и да спази насоките, приети от Европейския съвет. Премиерът и председателят ще се срещнат отново преди края на февруари, за да разгледат тези дискусии.", "date": "2019.02.07", "title": "Брюксел: Юнкер обеща на Мей подкрепа на думи, но не и нови преговори за Брекзит"}
{"url": "https://offnews.bg/drugi/lekoatleti-i-taekuondist-sa-parvite-kandidati-za-sportni-talanti-na-ev-697115.html", "text": "Двама лекоатлети и таекуондист са първите кандидатури по програма \"Спортни таланти\" за 2019-та година. Всичките състезатели са били част от програмата на \"Еврофутбол\" в предходните й издания. Исканите от тях средства са за екипировка, тренировъчни лагери, състезания и рехабилитация.Припомняме, че 8-о издание на \"Спортни таланти\" стартира на 30.01.2019 г. с общонационален конкурс, който ще продължи до края на февруари. В него могат да участват индивидуални спортисти на възраст до 28 години. Отново е осигурена специална квота за българските параолимпийци.Необходимо е всички кандидати да развият своя проект според изискванията на \"Еврофутбол\" и партньорите от фондация \"Работилница за граждански инициативи\" (ФРГИ). Формулярът може да бъде намерен на talanti.eurofootball.bg.Там са публикувани и всички указания за начина на кандидатстване. Важно е търсената от българския букмейкър сума да не надхвърля 5000 лева, а кандидатите са осигурят минимум 20% съфинансиране.След края на конкурса на 28 февруари 2019 г. ще бъде извършена оценка по административни критерии, както и такава от Групата на съветниците. В нея, както винаги, попадат много от нашите известни състезатели и треньори, представители на медийните партньори, общественици. Одобрените кандидати ще бъдат обявени до края на месец март.Програма \"Спортни таланти\" е част от проект \"Печелиш и помагаш\" на \"Еврофутбол\", който засяга корпоративната социална отговорност на българския букмейкър. Той се реализира от 2012 г. насам в партньорство с ФРГИ и цели да подпомогне развитието на следващите поколения спортисти на България.До момента по програмата са подкрепени 186 спортисти, като някои от тях два или три пъти. Предоставените средства от 2012 година до края на 2018 г. са на стойност близо 800 000 лв.Медийни партньори на програма \"Спортни таланти\" са: сайтовете actualno.com, offnews.bg, sportlive.bg, blitz.bg, viasport.bg, bgsprint.com, bgathletic.com, ngobg.info, thestarstribune.bg, dir.bg; вестниците \"Труд\" и \"Еврофутбол\"; агенциите КРОСС, Пик и БГНЕС, както и радиата Дарик радио и БНР. За поредна година подкрепа ни оказва и Националната спортна академия \"Васил Левски\".", "date": "2019.02.07", "title": "Лекоатлети и таекуондист са първите кандидати за спортни таланти на Еврофутбол"}
{"url": "https://offnews.bg/obshtestvo/bezplatni-transport-do-uchilishte-izvan-mahalata-i-posobia-eto-kak-mo-697092.html", "text": "Безплатен транспорт до детската градина или училището извън ромската махала и обратно, безплатни учебни пособия и материали, както и задължителна работа с родителите. Това са част от мерките за извеждане на децата от сегрегираните  градини и училища и приобщаването им към останалите. Те са заложени в проект на националната програма \"Подпомагане на общини за реализиране на дейности за образователна десегрегация\" на Министерството на образованието и науката. Той е публикуван за обществено обсъждане, след което се очаква приемането му от Министерския съвет.Бюджетът на програмата е 1 млн. лева, а срокът на действие - учебната 2019/2020 г.Всяка община ще може да кандидатства за финансиране. Попълва се образец на формуляр и се прилага бюджет с разчет на планираните дейности.В изпращащата образователна институция  трябва да учат преобладаващо деца и ученици от етнически малцинства. В приемната повечето трябва да не са от малцинствата.Ако общината реши да организира безплатен транспорт чрез превоз за собствена сметка, по програмата ще бъдат отпускани:- до 1,10 лв./км от общия пробег и допълващ стандарт за издръжка на моторното превозно средство в размер на 4 000 лв. (за МПС до 22 места);- до 1,60 лв./км от общия пробег и допълващ стандарт за издръжка на МПС в размер на 6 000 лв. (за МПС с над 22 места).Ако бъде избран специализиран превоз с автомобилен транспорт, максималната компенсация е:- с автомобили до 22 места – до 1,65 лв./км от общия пробег;- с автомобили над 22 места – до 2,45 лв./км от общия пробег.По програмата може да се финансира и осигуряването на абонаментни карти или билети за пътуване в обществения транспорт. За месечна карта ще се дават до 20 лв., за билет за единично пътуване – до 1,40 лв.Предвидено е снабдяването с безплатни за децата учебни пособия и материали до VII клас, а сумата варира от 15 до 30 лв. за пакет на дете в зависимост от етапа на обучение По програмата могат да бъдат финансирани и дейности за приобщаване на родителите.Задължително е в процеса по извеждане от ромските и приобщаване към останалите градини и училища да участват образователни медиатори.От общините се изисква 10% съфинансиране от общия бюджет на проектното предложение. Друго условие е да има най-малко три образователни институции в населеното място, където ще се осъществяват дейностите, както и наличието на една или няколко сегрегирани образователни институции.Предложенията ще се подават от 1 април до 30 юни, а изпълнението на одобрените ще започне през септември. 80% от парите ще се превеждат от МОН авансово, останалите 20% - след приемане и одобряване на краен технически и финансов отчет.", "date": "2019.02.07", "title": "Безплатни транспорт до училище извън махалата и пособия: ето как МОН ще извежда децата от гетата"}
{"url": "https://offnews.bg/ikonomika/parlamentat-glasuva-konkurentcia-nauzhkim-na-bdzh-697118.html", "text": "Железопътните превозвачи от ЕС ще получат достъп до жп инфраструктурата в България. Това трябва да става при справедливи и прозрачни условия. Това предвиждат промени на Закона за железопътния транспорт, приети на първо четене от парламента.Текстовете отразяват в родното законодателство т. нар. Четвърти железопътен пакет на ЕС от 2016 г.Друг запис в закона обаче на практика блокира навлизането на конкуренти на БДЖ по търговските линии, дори и да не искат компенсации от страна на държавата.Според гласуваните промени Изпълнителната агенция \"Железопътна администрация\" ще има право да ограничи достъпа за превоз на пътници между железопътни гари в страната, включително по алтернативен маршрут, когато такъв превоз вече се извършва въз основа на договор за обществени услуги за железопътен превоз и може да доведе до нарушаване на икономическото равновесие.Това се дава възможност за жп администрацията, която е към Министерството на транспорта, информационните технологии и съобщенията, да блокира либерализацията и навлизането на други превозвачи освен БДЖ-Пътнически превози до жп инфраструктурата до 2024 година. Това е така, защото дотогава е в сила договора с националния жп превозвач за осигуряване на задължителна обществена услуга. След това държавата би трябвало да обяви нов конкурс, на който БДЖ да се конкурира при равни условия с всички други превозвачи от ЕС, които поискат да возят пътници у нас. ", "date": "2019.02.07", "title": "Парламентът гласува конкуренция наужким на БДЖ"}
{"url": "https://offnews.bg/futbol/ispanskata-la-liga-gostuva-v-balgaria-na-28-fevruari-697124.html", "text": "Представители на Професионалната футболна лига на Испания (LFP) ще гостуват в София на 28 февруари 2018 г., за да представят стратегията за развитие и разпространение на испанския футболен шампионат, както и за връзката му с България.Събитието под надслов \"Ла Лига – испанският футбол и България\" е част от проекта \"España Global\" и ще се проведе в сътрудничество с Българския футболен съюз, Посолството на Испания у нас и културния Институт Сервантес.Основен лектор ще бъде представителят на Ла Лига за България Диего Санчес, а участие ще вземат както представители на БФС, така и на българските фен клубове на Реал (Мадрид) и Барселона.Домакин на семинара ще бъде Експо Баня София (бул. Мария Луиза 16).", "date": "2019.02.07", "title": "Испанската Ла Лига  гостува в България на 28 февруари"}
{"url": "https://offnews.bg/tehnologii/cat-s41-i-s60-v-komplekt-s-bluetooth-kolonka-hama-samo-vav-vivacom-697122.html", "text": "От днес двата най-популярни модела смартфонa на американската компания CAT – S41 и S60 се предлагат в комплект с безжичната колонка HAMA. Офертата е валидна при закупуването на мобилните устройства както от магазинната мрежа на VIVACOM, така и от сайта на телекома www.vivacom.bg. Hama Rockman S е защитена от прах и напръсквания със сертификат IPX5 и може да се свърже с всеки модел телефон и таблет посредством Bluetooth. Колонката в стилна цветна комбинация от червено и черно ще се предлага в комплект с два от най—предпочитаните модела CAT единствено VIVACOM сред операторите.CAT S41 притежава 5‘‘TFT FHD екран, защитен с Corning Gorilla Glass 5, IP68 и MIL Spec 810G. Отличително за смартфона е, че издържа един час на дълбочина от 2 метра във вода. Благодарение на тази особеност, притежателите на устройството могат да правят чудесни снимки в басейна, използвайки основната 13МР-ва камера с автофокус и LED светкавица или 8MP-та селфи камера. Батерията на S41 е с капацитет цели 5000 mAh, което му позволява да я споделя с други мобилни устройства. Смартфонът може да бъде закупен за 26.98 лв. на месец с мобилен план Smart U.CAT S60 е устройство, което ще се хареса на всички потребители с подчертано технически професии като строителни инженери, електротехници и водопроводчици. Това е първият смартфон в света, който разполага със сензор за топлина. Вградената термална камера позволява на ползвателите на устройството да откриват температурни аномалии в реални условия. Устройството издържа потапяне във вода до 5 метра дълбочина в продължение на 1 час. Полезните функции на смартфона се допълват от изключително здрав корпус, защитен от изпускане върху твърда повърхност от височина до 1,8м., и екран е с Gorilla Glass 4. S60 разполага с основна 13МР камера с LED светкавица и 5МР селфи камераCAT S60 се предлага на цена от 37.98 лв. на месец с мобилен план Smart U.", "date": "2019.02.07", "title": "CAT S41 и S60 в комплект с Bluetooth колонка HAMA само във VIVACOM"}
{"url": "https://offnews.bg/temida/ubietcat-na-viktoria-marinova-s-leka-umstvena-izostanalost-no-vmeniae-697123.html", "text": "Северин Красимиров, който изнасили и уби журналистката Виктория Маринова на 6 октомври миналата година, е вменяем и може да носи наказателна отговорност за извършеното. Красимиров е с лека умствена изостаналост и е емоционално нестабилна личност – импулсивен тип, но може да разбира свойството и значението на извършеното и да ръководи постъпките си. Това показва петорна комплексна съдебно медицинска психологична и психиатрична експертиза на обвиняемия, назначена от Окръжна прокуратура - Русе. ОП ще внесе обвинителен акт срещу Северин Красимиров и ще поиска налагане на най-тежките наказания за извършените от него престъпления - изнасилване на Виктория Маринова, представляващо особено тежък случай, и убийството й, извършено по особено мъчителен начин за пострадалата и с особена жестокост, съобщиха от прокуратурата. Красимиров е без фундаментални разстройства в базисни сфери от психичната дейност, които да нарушават основните му психични годности, поради което може да участва в наказателния процес и да разбира смисъла и значението на извършваните следствени действия и да разбира смисъла на наложеното наказание.Главният прокурор Сотир Цацаров разпореди вземането на досъдебното производство на специален надзор и по него се извършват интензивни следствени действия от екип от прокурори. До момента са разпитани 30 свидетели и са назначени 19 експертизи. Извършени са множество първоначални и допълнителни огледи на местопрестъплението и на веществени доказателства, както и претърсвания и изземвания. Изискани и получени са справки от мобилните оператори и медицинска документация.В изпълнение на издадената от ОП Русе Европейска заповед на разследване, прокуратурата във Федерална Република Германия извърши освидетелстване на Северин Красимиров и изготвените протоколи и фотоалбуми за това следствено действие са получени в прокуратурата. С оглед изложеното в протокола състояние на обвиняемия и установените по него следи от наранявания, Окръжна прокуратура- Русе назначи съдебно медицинска експертиза, която да даде отговор на въпроса дали е възможно установените наранявания да са получени в резултат на оказана от жертвата съпротива. ", "date": "2019.02.07", "title": "Убиецът на Виктория Маринова с лека умствена изостаналост, но вменяем"}
{"url": "https://offnews.bg/offtopic/imperiata-na-naj-silnite-ruski-veshtitci-prokle-vragovete-na-putin-vi-697084.html", "text": "Окултната организация на вещиците от Руската федерация \"Империя на най-силните вещици\" проведе специален обред за благоденствие на Русия и лично на президента Владимир Путин, съобщава Настоящее Время.Медията дори публикува видео от ритуала на магьосниците, всичките с черни наметала и с книги със заклинания в ръце.Вещиците решили, че въпреки че руският президент на последните избори получи 77 процента от гласовете, страшно много се нуждае и от магическа подкрепа.Обредът е бил воден от потомствената вещица и основател на организацията Альона Полин, уточнява Настоящее Время.Наш дълг е да подкрепяме държавата, правителството и Путин, казва една от вещиците в репортажа, а друга уточнява, че Владимир Владимирович в тази тежка обстановка трябва да бъде пазен от враговете. Защо обстановката е тежка, кои са враговете и какво му правят на силния човек в Кремъл, магьосницата Ирина не може да обясни.За путиновите зложелатели и врагове по време на \"магическия кръг\" прозвуча и проклятие от вещерската главатарка Полин, повторено от колежките ѝ в организацията.", "date": "2019.02.07", "title": "Империята на най-силните руски вещици прокле враговете на Путин (видео)"}
{"url": "https://offnews.bg/futbol/mediite-v-italia-mourinio-smenia-spaleti-697083.html", "text": "Жозе Моуриньо е пристигнал в Милано и ще обядва с изпълнителния директор на Интер Джузепе Марота днес, тръбят в италианските медии. Все по-вероятно е слуховете от последните дни, че \"Специалният\" е на път отново да поеме “нерадзурите”. Той води отбора от 2008 до 2010 година и постигна исторически требъл, печелейки Серия “А”, Купата на Италия и Шампионската лига през 2010 година.След Интер, Моуриньо води последователно Реал Мадрид, Челси и Манчестър Юнайтед. Той бе уволнен от “Червените дяволи” на 18 декември и в момента е без работа.В същото време треньорът на Интер Лучано Спалети е засипван с критики заради слабите резултати на отбора. “Нерадзурите”  загубиха два пъти и веднъж завършиха наравно в последните си три мача в първенството и се намират на 3-ата позиция на цели 20 точки зад лидера Ювентус. Междувременно тимът отпадна и от турнира за Купата на Италия. Очаква се Спалети да бъде уволнен сега или най-късно през лятото.Другото име, което се спряга за заместник Лучано Спалети е това на Антонио Конте. Той също наскоро бе забелязан в близост до централата на “нерадзурите”.", "date": "2019.02.07", "title": "Медиите в Италия: Моуриньо сменя Спалети"}
{"url": "https://offnews.bg/tenis/tcitcipas-i-monfis-igraiat-tazi-vecher-na-sofia-open-697089.html", "text": "Стефанос Циципас започва тази вечер участието си на Sofia Open. Полуфиналистът от турнира от Големия шлем - Открито първенство на Австралия играе последен в програмата на централния корт в \"Арена Армеец\" с Ян-Ленард Щруф (Гер).Другият мач във вечерната сесия е на атрактивния Гаел Монфис. Французинът, №7 в схемата, има за съперник Михаил Кукушкин (Каз).Централен корт, начало в 12.00 часаДаниел Брандс (Гер) - Мартин Клижан (Слвк) Mариус Копил (Рум) - Фернандо Вердаско (Исп) Робин Хаасе (Хол) - Данийл Медведев (Рус)Не преди 18.00 часаГаел Монфис (Фра) - Mихаил Кукушкин (Каз) Ян-Ленард Щруф (Гер) - Стефанос Циципас (Гър)Корт 1, начало в 12.00 часаЯник Маден (Гер) - Мартон Фучович (Унг) Dенис Молчанов (Укр) / Игор Зеленай (Слвк) - Чън-Пън Шие (Тайв) / Кристъфър Рунгкат (Индон) Никола Мектич (Хър) / Юрген Мелцер (Ав) или Сантяго Гонсалес (Мек) / Aйсам-ул-Хак Куреши (Пак) - Симоне Болели (Ит) / Андреас Сепи (Ит) След достатъчна почивка - Дживан Нединчезиян (Инд) / Пурав Раджа (Инд) или Робърт Галоуей (САЩ) / Натаниел Лемънс (САЩ) - [4] Робин Хаасе (Хол) / Матве Миделкооп (Хол)", "date": "2019.02.07", "title": "Циципас и Монфис играят тази вечер на Sofia Open"}
{"url": "https://offnews.bg/obshtestvo/biurata-po-truda-zapochvat-priem-na-dokumenti-po-programi-za-zaetost-i-697114.html", "text": "От днес, 07.02.2019 г., работодателите могат да подават документи в бюрата по труда в страната за включване в насърчителни мерки за заетост и обучение по чл. 50, ал. 3 от Правилника за прилагане на Закона за насърчаване на заетостта (ППЗНЗ). Свободен финансов ресурс има и по Програмата за обучение и заетост на продължително безработни лица.Работодателите могат да кандидатстват за държавно финансиране при разкриване на работни места за безработни от уязвимите групи на пазара на труда - младежи до 29 години, хора с трайни увреждания, продължително безработни лица, майки с деца до 5 години, безработни без квалификация и други.И тази година програмите и мерките предлагат различни възможности със средства от държавния бюджет да се осигури заетост на пълно или непълно работно време, за стажуване, чиракуване или обучение, за зелени работни места и др. Продължителността по отделните преференции варира от 3 до 24 месеца. Размерът на субсидията по всяка от тях също е различен, в съответствие с Националния план за действие по заетостта през 2019 г.Съветите за сътрудничество към бюрата по труда ще разгледат и оценят подадените заявки от работодателите до 20.02.2019 г. и ще одобрят работните места, които могат да се субсидират в рамките на наличния свободен финансов ресурс. Извън горепосочения срок, работодателите могат да кандидатстват и за други преференции (финансови средства), които се реализират по реда на чл.50, ал. 4 от ППЗНЗ (без процедура).Повече информация може да бъде получена в бюрата по труда в страната, както и на страницата на Агенцията по заетостта в рубрика „Обяви за финансиране по региони”.", "date": "2019.02.07", "title": "Бюрата по труда започват прием на документи по програми за заетост и обучение"}
{"url": "https://offnews.bg/sviat/mvnr-preduprezhdava-stachkuvashti-fermeri-shte-blokirat-patishta-v-ga-697137.html", "text": "Стачкуващи фермери ще блокират пътища в Гърция, предупреждава Министерството на външните работи.По информация на българското посолство в Гърция стачкуващи фермери започват да блокират пътища в страната.На 7 февруари в 16:00 земеделски производители затварят пътя при Егио, който свързва Атина с пристанищния град Патра.В събота, 9 февруари е планирана блокада на движението при Темби - участък от магистралата, която свързва Солун с Атина.В префектура Централна Македония трактори и селскостопанска техника са разположени на следните места:- В района на Малгара, в непосредствена близост до националния път Солун - Атина.- В област Иматия, на пътен възел Кулурас, автомагистрала Егнатия в участъка Солун – Верия;- На националния път Верия - Скидра, в района на жп гара Науса;- В област Пела, на пътен възел на Гипсохори;- В област Пиерия, на общинския път в района на стадиона на Катерини;- На 67-я километър от стария национален път Катерини – Солун;- В района на Серес, на пътен възел Сидирокастро;Блокади на движението са планирани и:- В района на Пирго Илиас по националния път Патра-Древна Олимпия, в петък 08.02.2019 г., в 18:00 ч. - В района на Превеза, на пътен възел Луру Превезас, от 19:30 ч. на 07.02.2019 г. - В района на Пеласгия, окръг Фтиотида, е предвидено за 07.02.2019 г. от 16:00 до 18:00 ч. нова блокада на двете платна към Солун.- На остров Крит в Ханя, на височината Мегала Хорафия, всеки ден ще се спира движението от 16:00 до 18:00 ч. на националния път Ханя-Ираклио. Движението от 16:00 до 18:00 ч. всекидневно ще бъде блокирано и в района на Ираклио на острова.", "date": "2019.02.07", "title": "МВнР предупреждава: Стачкуващи фермери ще блокират пътища в Гърция"}
{"url": "https://offnews.bg/politika/demokratichna-balgaria-vsichki-bg-deputati-v-briuksel-da-glasuvat-za-697088.html", "text": "Всички български евродепутати да гласуват за и г-жа Лаура Кьовеши за Европейски главен прокурор. Това призовават от Демократична България. В официална позиция на дясното обединение се казва:Общата Европейска прокуратура е една от най-важните стъпки към Единна Европа и налагане на общ стандарт за правосъдие и преследване на корупцията и измамите с Европейски фондове.Новият Европейски главен прокурор ще има широки преки правомощия за преследване на корупцията, измамите с Еврофондове и трансграничните измами с ДДС. Стартът на Европейската прокуратура е ключова крачка към постигане на основната заявена цел на “Демократична България” в политиката по кохезия и управление на Европейските фондове – парите на европейския данъкоплатец да се изразходват в полза на гражданите и бизнеса, а не на корумпирани политически кръгове.Европейската солидарност е за честните хора, а не за крадците.Номинацията на дългогодишния Главен прокурор и ръководител на Националната антикорупционна прокуратура (DNA) на Румъния, г-жа Лаура Кьовеши, за Европейски главен прокурор е добра новина за всеки, който иска европейската солидарност да води до изравняване на стандарта на живот в Източна и Западна Европа, а не до необясним стандарт за малцина близки до властта. Изборът на Европейски главен прокурор е особено важен и за България – защото ние сме най-бедни в ЕС, с най-голяма нужда от подкрепа, но и с най-тежки проблеми с корупцията.Именно поради това за България е от ключово значение да има външен надзор върху дейностите на родната прокуратурата, защото за 10 години сме получили над 35 милиарда лева от ЕС и при фрапиращите данни за злоупотреба с европейските финансови средства няма нито един осъден из редиците на упражняващите властта у нас.Без да изразяваме съмнения в качествата на одобрените кандидати от Франция и Германия, сме убедени, че изборът на Европейски главен прокурор от Източна Европа, и то личност с дълъг опит и безспорни успехи в разследването именно на измами с Европейски фондове, е вярното решение за ЕС. Важно е държавите от Централна и Източна Европа да докажат своята ангажираност с интереса на собствените си народи, като подкрепят такъв кандидат. Призоваваме и всички български членове на Европейския парламент да гласуват за избора на г-жа Кьовеши за Европейски главен прокурор.", "date": "2019.02.07", "title": "Демократична България: Всички бг депутати в Брюксел да гласуват за Лаура Кьовеши"}
{"url": "https://offnews.bg/obshtestvo/borisov-bolnitci-v-moe-upravlenie-niama-da-zakria-697087.html", "text": "“Болници в мое управление няма да закрия, парите за здраве се увеличават всяка година, затова искам решение. Не приемам сестри и лекари с години трудов стаж, които всеки ден ни лекуват и помагат, да се чувстват без подкрепа, изоставени и забравени“.Това заяви министър-председателят Бойко Борисов на среща с представители на Сдружението на общинските болници.На разговора присъстваха също вицепремиерът Томислав Дончев, министърът на здравеопазването Кирил Ананиев и управителят на НЗОК д-р Дечо Дечев. Поводът за срещата са финансовите проблеми на общинските болници и недостатъчните възнаграждения за труда на медицинските специалисти.Министър-председателят разпореди на Министерството на здравеопазването да започне анализи на финансовото състояние на всяка една от общинските болници в страната.„Правителството ще търси финансови възможности да дотира общинските болници, на които средствата не достигат“, заяви премиерът. До утре Министерството на здравеопазването трябва да изготви предложение с конкретни решения на проблемите в общинското здравеопазване, което да представи на министър-председателя.От Сдружението на общинските болници заявиха, че също ще представят анализ на състоянието на лечебните заведения.", "date": "2019.02.07", "title": "Борисов: Болници в мое управление няма да закрия"}
{"url": "https://offnews.bg/tehnologii/lekari-savetvat-roditeli-zabranete-telefonite-na-detcata-dokato-vec-697094.html", "text": "Мобилните телефони да бъдат забранени по време на вечеря и времето преди лягане, препоръчват четирима британски водещи медицински специалисти, цитирани от Би Би Си.Децата трябва да си почиват от взирането в екраните на всеки два часа, смятат още те и казват, че е необходимо технологичните компании да вложат повече усилия с цел опазването на детското здраве и безопасност.Докладът е публикуван непосредствено преди среща на държавния секретар по здравеопазване в Обединеното кралство Мат Ханкок с шефове в Инстаграм за обсъждане на съдържание в социалната мрежа, което може да подтикне към самонараняване или самоубийство. Поводът за нея даде самоубийството на тийнейджърката Моли Ръсел, чийто баща твърди, че притежаваната от Facebook платформа за снимки \"помогна за убийството на дъщеря ми\".Проф. Дейм Сали Дейвис, главен лекар във Великобритания, потвърждава, че очевидно има деца, които имат достъп до неподходящо за тях съдържание. Тя е категорична, че компаниите са длъжни да пазят децата и че е необходимо възрастово ограничение за определено съдържание в социалните медии. Тя обаче признава, че няма доказателства за директна връзка между онлайн дейностите и умствените проблеми.Ето какво препоръчват лекарите на родителите, за да опазят децата си:- не им позволявайте да използват телефони и мобилни устройства по време на вечеря;- дръжте устройствата далеч от спалнята във времето за лягане;- говорете като семейство за безопасността онлайн, за кибертормоза, за това какво трябва да направи детето, ако някой го притеснява;- не използвайте телефона, докато пресичате улицата или при друга дейност, която изисква вниманието ви;- уверете се, че децата ви си почиват от екрана на всеки два часа, като ги ангажирате с друг вид активност;- контролирайте себе си по отношение употребата на телефони - родителите трябва да дават нужното внимание на детето си и да имат качествено време със семейството си и да не заменят това просто със споделянето на снимки, на които всички изглеждат щастливи.Професорката препоръчва и на технологичните компании да инвестират в системи за надеждна проверка на възрастта на потребителите.", "date": "2019.02.07", "title": "Лекари съветват: Родители, забранете телефоните на децата, докато вечеряте!"}
{"url": "https://offnews.bg/izvan-terena/izvadiha-tialo-ot-razbitia-samolet-v-kojto-e-letial-emiliano-sala-697097.html", "text": "Тяло е успешно извадено от катастрофиралия частен самолет, с който Емилиано Сала пътуваше на 21 януари след трансфера си от Нант в Кардиф, съобщават световните агенции.Властите потвърдиха информацията, но все още не е ясно дали става въпрос за трупа на самия футболист или за това на пилота Дейвид Иботсън.Отломките на изчезналия в района на Ламанша летателен апарат бяха открити преди три дни на 34 километра северно от остров Гернзи.Самолетът остава на дълбочина 67 метра във водите на Ламанша, а спасителната операция продължава. Първоначално бе проведено кратко претърсване на района, което не даде резултат.След като колеги на Сала и семейството му събраха нужните средства, действията по издирването на самолета продължиха. На 3 февруари, на дъното на протока, бе открит и летателната машина.", "date": "2019.02.07", "title": "Извадиха тяло от разбития самолет, в който е летял Емилиано Сала"}
{"url": "https://offnews.bg/nauka/nasa-preduprezhdava-2018-a-e-chetvartata-naj-goreshta-godina-ot-1880-697086.html", "text": "2018-а е била четвъртата най-топла година на Земята от 1880 година, съобщава НАСА на база независими анализи, включително на Национална агенция на океанските и атмосферни изследвания на САЩ.Глобалните температури през 2018 г. са били с 1.5 градуса по Фаренхайт (0.83 по Целзий) по-високи, отколкото в периода 1951 - 1980 г.Нивото на температурите през 2018-а се нарежда след това от 2016-а, 2017-а и 2015 г. Това означава, че последните пет години, взети заедно, са най-горещите в модерната история.От 1880 г. досега средната световна температура се е повишила с около 2 градуса по Фаренхайт (1 градус по Целзий). Причината в голяма степен са емисиите от въглероден двуокис и други парникови газове в атмосферата, причинени от човешката дейност.Тенденциите на затопляне са най-силни в Арктическия регион, където ледът продължава да се топи, в резултат на което морското равнище се повишава.Въздействието на дългосрочното глобално затопляне вече се усеща - чрез наводнения на крайбрежни райони, горещи вълни, интензивни валежи и промени в екосистемата, коментират от НАСА.", "date": "2019.02.07", "title": "НАСА предупреждава: 2018-а е четвъртата най-гореща година от 1880 г. насам"}
{"url": "https://offnews.bg/obshtestvo/prodalzhava-da-nahluva-studen-vazduh-gradusite-padat-pod-nulata-697051.html", "text": "Днес до обяд над страната ще е облачно и в планинските райони все още ще превалява слаб сняг. След обяд валежите ще спират и облачността временно ще се разкъса. Ще духа умерен до силен вятър от изток-североизток и с него ще продължи да нахлува студен въздух.Минималните температури ще са предимно между минус 2° и 3°, максималните ще са между 2° и 7°, прогнозира Националният институт по метеорология и хидрология. В Сандански ще е по-топло - до 8 градуса.Над планините ще бъде предимно облачно и преди обяд все още ще превалява слаб сняг. Ще духа умерен и силен вятър от изток-североизток и с него температурите ще се понижават. Максималната на височина 1200 метра ще е около 0°, на 2000 метра – около минус 5°.Над Черноморието ще бъде предимно облачно, но ще е без валежи. Ще духа умерен до силен североизточен вятър. Вълнението на морето ще е 2-3 бала. Температурите ще се понижат, максималните ще са между 2° и 6°. Температурата на морската вода е 7 – 8°.Днес слънцето изгрява в 7:35 часа и залязва в 17:46 часа.", "date": "2019.02.07", "title": "Продължава да нахлува студен въздух, градусите падат под нулата"}
{"url": "https://offnews.bg/obshtestvo/bez-voda-po-ulitci-v-stolichnia-tcentar-gorna-bania-vladaia-i-kazich-697028.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството.Подмяна на спирателен кран на централния бул. „Пенчо Славейков“ налага спиране на водоподаването от 9:00 до 20:00 ч. в района на бул. „Пенчо Славейков“, бул. „Прага“, ул. „Доспат“, ул. „Св. Иван Рилски“. Заради подмяна на пожарен хидрант на ул. „Роза“ в кв. „Горна баня“ се налага спиране на водоподаването от 9:00 до 19:00 ч. на тази улица в участъка от ул. „Обзор“ до ул. „Каменица“.Реконструкция на уличен водопровод на ул. „Бистър поток“ в с. Владая налага спиране на водоподаването от 10:00 до 22:00 ч. на ул. „Бистър поток“.Във връзка с подмяна на пожарен хидрант на ул. „Апостол Ламбов“ в с.Казичене се налага спиране на водоподаването от 10:00 до 17:00 ч. на ул. „Хаджи Димитър“, ул. „Апостол Ламбов“, ул. „Мито Войнишки“, ул. „Мургаш“, ул. „Илия Велинов“.", "date": "2019.02.07", "title": "Без вода по улици в столичния център, Горна баня, Владая и Казичане"}
{"url": "https://offnews.bg/sviat/tramp-e-gotov-da-iztegli-amerikanskite-voenni-ot-siria-697069.html", "text": "Американският президент направи изявление в посока изтегляне на американските военни от Сирия, съобщи БНР.Доналд Тръмп заяви пред външни министри и официални лица от коалицията, че очаква следващата седмица официално да обяви, че водената от САЩ коалиция срещу \"Ислямска държава\" е отвоювала цялата територия, контролирана от групировката в части от Сирия и Ирак.И републиканци, и демократи обаче се опасяват, че евентуалното оттегляне може да позволи на групировката да си върне позиции.Тръмп настоява, че САЩ, партньорите и сирийските сили са освободили на практика цялата територия, която е била в ръцете на екстремистите в Сирия и Ирак. По-рано в сряда държавният секретар Майк Помпейо пое ангажимент Америка да продължи борбата срещу \"Ислямска държава\" въпреки изтеглянето на войски от Сирия.Тръмп започна да подготвя общественото мнение за новината още през декември, с твърдението, че групировката е победена. Тогава възможността за изтегляне на контингента бе посрещана с оставки на ключови фигури от Министерството на отбраната. Тази седмица по време на изслушване в Сената Джозеф Вотел - американският топ генерал за региона посочи, че президентът не се е посъветвал с него по въпроса за изтеглянето. Той смята, че изтеглянето би навредило.Според данни на официални лица, цитирани от АП, групировката \"Ислямска държава\" е загубила 99.5% от територията си и в момента е на площ под 5 м.Глобалната коалиция, водена от Съединените щати, в която има близо 80 държави, съществува от 2014 г. Тя бе сформирана след като екстремистката групировка започна да превзема големи територии в Близкия изток.", "date": "2019.02.07", "title": "Тръмп е готов да изтегли американските военни от Сирия"}
{"url": "https://offnews.bg/sviat/avtorat-na-bestselara-zhenata-na-prozoretca-izlagal-che-ima-rak-697090.html", "text": "Авторът на бестселъра \"Жената на прозореца\" Дан Малори призна, че е излъгал, че е болен от рак, съобщи Би Би Си. 39-годишният Малори обясни, че с лъжата си е искал да прикрие борбата си с биполярно разстройство.Признанието му идва, след като „Ню Йоркър“ го уличи в лъжи за личния му живот. Изданието обяви, че той многократно е посочвал, че е бил диагностициран с рак на мозъка, включително в документи за записване в университет и пред колегите му, докато е работил в издателски къщи в Лондон и Ню Йорк.Според изданието Малори казал още, че брат му е мъртъв, а майка му е починала от рак. Оказало се, че майката на писателя е била болна от рак, когато той е бил тийнейджър, но и тя, и брат му са живи. В изявление след публикацията Малори заяви, че \"многократно в миналото е обявявал, намеквал или е оставял околните да вярват, че съм страдал от физическа болест, а не от психическа - конкретно от рак. Майка ми се бори с рак на гърдата, което започна, когато бях тийнейджър, това беше формиращ опит в юношенския ми живот, синоним на болка и паника. Чувствах силен срам от психологическата си борба - тя беше моята най-страшна, най-чувствителна тайна\".Той допълва, че много се притеснявал от какво какво ще си помислят хората, ако знаели за психическите му проблеми, че ще го помислят за \"дефектен\" или няма да му повярват. \"Премълчаването изглеждаше като по-лесния път\", каза той и допълни, че \"подобно на много от засегнатите от тежко биполярно разстройство, страдах от смазваща депресия, налудничави мисли, ужасни обсесии и проблеми с паметта\".\"Беше ужасяващо, не само защото, в моето страдание, аз направих, казах или вярвах на неща, които никога не бих казал или направил, на които не бих повярвал - неща, за които в много случаи нямам никакъв спомен. Съжалявам, че съм се възползвал или ако е изглеждало, че съм се възползвал от добрата воля на когото и да било, колкото и да са били тежки обстоятелствата, това никога не ми е било целта\", подчерта писателят.Дебютната книга на Малори \"Жената на прозореца\" беше издадена под псевдонима Ей Джей Фин. Тя оглави списъка с бестселъри на \"Ню Йорк таймс\". Предстои да излезе и филмова адаптация на романа с Ейми Адамс и Гари Олдман.", "date": "2019.02.07", "title": "Авторът на бестселъра 'Жената на прозореца' излъгал, че има рак"}
{"url": "https://offnews.bg/temida/okonchatelno-nikolaj-banev-ostava-v-aresta-697113.html", "text": "Задържаният бизнесмен Николай Банев остава в ареста, реши окончателно Апелативният специализиран наказателен съд. Според магистратите от доказателствата по делото може да се направи обосновано предположение, че той е участвал вприсвояване, в данъчни престъпления и пране на пари. Моят престой в ареста ще струва много скъпо, рано или късно ще осъдя държавата, предупреди Банев в съдебната зала. Подготвям дела и в Страсбург, и в Брюксел, заяви той пред АСнС. От 13 декември 2018 г. съпрузите Евгения и Николай Баневи са в ареста след решение на Специализирания апелативен съд. Според прокуратурата от 2005 г. насам те са укрили десетки милиони данъци и изпрали повече от 1 млрд. лв.Преди дни Банев съобщи във фейсбук, че жена му ще се  за . ", "date": "2019.02.07", "title": "Окончателно: Николай Банев остава в ареста"}
{"url": "https://offnews.bg/sviat/politcai-zastreliaha-mazh-pred-tcentralnata-banka-v-amsterdam-697066.html", "text": "Полицаи застреляха мъж пред Централната банка в Амстердам, съобщиха световните агенции. Служителите на реда пристигнали на мястото след сигнал за въоръжен мъж на улицата. Мъжът размахал пушка срещу тях и полицаите го застреляли.Мъжът починал от раните си. Според очевидци се стигнало до престрелка, като се чули над 20 изстрела. Холандски медии съобщават за един ранен минувач. Полицията отцепи района. ", "date": "2019.02.07", "title": "Полицаи застреляха мъж пред Централната банка в Амстердам"}
{"url": "https://offnews.bg/futbol/tcska-se-razdelia-s-branitel-697071.html", "text": "Престоят на Борис Секулич в ЦСКА е към своя край и защитникът ще си тръгне от “Армията” най-късно през лятото, съобщава \"Меридиан мач\". Сърбинът със словашки паспорт бе твърд титуляр като десен бранител в началото на сезона, след това запълваше дупката отляво на отбраната, а накрая изпадна от състава. Секулич, който попада в разширения състав на националния отбор на Словакия, бе нарочен от феновете след загубата от Левски, което окончателно му затвори пътя към първия състав.Защитникът почти не играе и в зимните контроли, въпреки че отборът има сериозни проблеми и по двата фланга на отбраната. По време на лагера като десен защитник се залага на Стойчо Атанасов, а отляво Ел Маестро премести Станислав Манолев заради контузията на Жеферсон и неубедителното представяне на Лясков.Борис Секулич има договор с клуба от Борисовата градина до 2020 година. Почти сигурно е, че той няма да го изпълни и през лятото ще си тръгне от “Българска армия”, когато ще му се търси купувач. Заради проблемите в защита, засега той ще остане и през пролетта, за да запълва дупките, когато се наложи.", "date": "2019.02.07", "title": "ЦСКА се разделя с бранител"}
{"url": "https://offnews.bg/razsledvane/kak-bulevard-katastrofira-v-stadion-697072.html", "text": "Набързо и без много обсъждане – това е рецептата, по която Варна започна да възстановява един от стадионите си, но веднага след това реши да прокара през него булевард. Правителството отпусна 80 милиона от националния бюджет и главният приоритет се оказа усвояването на парите.В края на април 2018 г. една въздушна снимка на варненския бул. „Васил Левски“ обиколи социалните мрежи и събра стотици иронични коментари. На нея се вижда как новото трасе на булеварда минава през трибуните на градския стадион „Спартак“.Снимката направи за смях местната администрация, но и даде основание за подозренията, че проектът за реконструкция на булеварда на стойност 113 млн. лв., от които 80.5 млн. лв. национално финансиране, се извършва без технически проект – на око.„Г-Н БОРИСОВ, ПОМОГНЕТЕ!“Опитите за скрита приватизация и унищожаване на стадион „Спартак“ предизвикаха през есента на 2017 г. серия шумни протести, организирани от феновете на едноименния футболен клуб във Варна. Историята бе описана и в „Черна книга на правителственото разхищение 2017“. След няколко факелни шествия, мач пред сградата на общината с участието на ветерани и транспаранти с надпис „Г-н Борисов, помогнете!“ протестите финишираха в кабинета на министър-председателя.Срещата му с фенклуба на отбора се състоя на 30 октомври 2017 г. в присъствието на министрите на младежта и спорта Красен Кралев и на финансите Владислав Горанов. След нея премиерът обяви, че двамата са получили разпореждане да осигурят 1 млн. лв. за ремонт на стадиона, занемарен от години. Но за изненада на всички в края на февруари 2018 г. вместо ремонт започна разрушаване на трибуните му.Заради страха си от факлите на футболните фенове на мястото веднага пристигнаха кметът на Варна Иван Портних и председателят на общинския съвет Тодор Балабанов. Привидно изненадани, двамата огледаха обстaновката, след което публично обещаха, че повече „нито една седалка няма да бъде бутната от трибуните“ на стадиона заради ремонта на бул. „Васил Левски“. Само месец по-късно се случи точно обратното – част от трибуните бяха не само „бутнати“, но през тях мина цял булевард.Този път привържениците на „Спартак Варна“ пошумяха из социалните мрежи, но не излязоха на улицата. Причината за тази тишина бе обещанието на Портних, че от местния бюджет ще им бъдат отпуснати 100 хил. лв., за да отпразнуват в края на лятото 100-годишнината на клуба си. Парите бяха гласувани от общинския съвет на града в края на април, а така гафът с неизпълненото обещание, че стадионът няма да пострада при ремонта на булеварда, беше прикрит. Но друг, далеч по-сериозен гаф неочаквано стана публичен и разкри причините за „катастрофата“ между стадион и булевард.ПЪРВО ПАРИТЕ!Справка в електронния архив на Община Варна показа, че реконструкцията на булеварда се извършва по стар, нереализиран проект. Договорът за актуализирането му бе подписан от местната администрация на 11 октомври 2017 г. Само два дни по-късно – на 13 октомври, с правителствено постановление за новото трасе на бул. „Васил Левски“ бяха отпуснати 80.5 млн. лв. А това означава, че финансирането му със средства от Националния бюджет бе станало без проектно-сметна документация, без количествено-стойностни сметки и ред други важни документи.Не по-малко куриозни се оказаха и други два факта. Първо – публичното обсъждане на проекта се състоя едва на 20 ноември 2017 г., т.е. повече от месец, след като заданието за адаптиране на стария му вариант вече бе възложено. И второ – стойността на обществената поръчка за тази дейност – 830 хил. лв. без ДДС, се оказа два пъти по-висока от платената за изработката на ориги- налния проект.Според първите прогнозни срокове булевардът трябваше да е готов в основни линии до края на 2018 г. След като стана ясно, че този срок е свръхоптимистичен, церемонията по рязането на лентата бе отложена за лятото на 2019 г. – срок, който също изглежда твърде амбициозен. Но ефектът от бързането стана явен много по-рано.НЯКОЛКО СНИМКИСлед дълго отлагане и няколко отказа за предоставяне на информация част от работната визия на градската магистрала „Васил Левски“ във Варна се появи в сайта на местната администрация чак в средата на ноември 2017г. Тя съдържаше единствено графична част и няколко компютърни визуализации. Още тогава от неправителствената организация „Камара на геодезистите в България“ коментираха, че противно на професионалните правила проектът не е изработен върху кадастралната карта на трасето, по което трябва да минава булевардът, а върху негови скрийншотове. По тази причина в публикувания проект имаше и ред несъответствия в регулационните граници на бъдещия булевард. За това говореха плановете на тротоари, чиято ширина не отговаряше на стандартите, зададени със Закона за устройство на територията. Т.нар. линии на отчуждение не преминаваха върху имотите, които трябваше да бъдат откупени от собствениците им за изграждане на кръстовищата. При това положение се оказа, че част от тях трябва да бъдат построени върху частни терени, което направи непредвидими и разходите за от- чуждителни процедури.НЯКОИ ДОПЪЛНИТЕЛНИ РАЗХОДИПо данни на Община Варна „с оглед неприключили съдебни и други институционални процедури“ прогнозната стойност на компенсациите бе около 25.2 млн. лв. Но като се вземат предвид няколко решения на Административния съд в града от последните месеци, тази сума най-вероятно ще се окаже твърде далече от окончателната.При едно от решенията компенсацията за застроен терен от 2.6 хил. кв.м беше увеличена от 438 хил. лв. на над 820 хил. лв. По друга жалба за имот от 174 кв.м и повече от 100 кв.м застроена площ собствениците му получиха 408 хил. лв. вместо определените 338.4 хил. лв. В трети случай компенсация от около 40 хил. лв. бе завишена до над 78 хил. лв.Според публикация в „Дневник“, където са цитирани отговори на въпроси, изпратени до общинския пресцентър във Варна, прогнозната сума на обезщетенията за отчуждителните процедури не влиза в размера на инвестицията, предвидена за реконструкцията на бул. „Васил Левски“. Така излиза, че дори в идеалния случай, в който разходите за компенсиране на собственици не надхвърлят прогнозните 25.2 млн. лв., Варна неизбежно ще трябва да изхарчи по проекта си допълнителна сума в размер на над 30% от парите, отпуснати за него от националния бюджет.ПАРИТЕ НЯМАТ ЗНАЧЕНИЕКато се има предвид, че само до март 2018 г. на различен етап в процедури по принудително отчуждаване са били 140 обекта, попадащи в трасето на бъдещия бул. „Васил Левски“, „икономическата целесъобразност на реконструкцията става твърде спорна. Но логиката на пра- вителството и местната власт при финансирането на проекта е съвсем различна. В нея целта оправдава всеки разход, дори и най-безразсъдния.Ако работата по новото трасе на бул. „Васил Левски“ върви без проблеми, финалната є част трябва да съвпадне с активната фаза от подготовката за редовните местни избори през следващата година.ИЗТОЧНИКБ. ред. - Този текст е от \"Черна книга на правителственото разхищение в България 2018\", която се издава от Фондация за свободата \"Фридрих Науман\". Всички публикации в книгата са напълно свободни за препубликуване като идеята е да достигнат до възможно най-широк кръг читатели.", "date": "2019.02.07", "title": "Как булевард катастрофира в стадион"}
{"url": "https://offnews.bg/futbol/tcska-ostana-bez-trenior-697144.html", "text": "Нестор Ел Маестро изненадващо е обявил пред ръководството на ЦСКА, че не иска повече да води \"червените\", съобщава \"Труд\". Версиите за решението на специалиста са различни.По-рано през деня витаеше информацията, че Ел Маестро не е желан в ЦСКА заради сериозни разногласия с част от играчите на отбора, което е накарало ръководството на \"армейците\" да действа бързо.Слуховете пращат за нов треньор Любослав Пенев, който води преговари за детайлите по контракта и още утре може да изведе отбора за първа тренировка.ЦСКА подновява подготовка утре след двудневна почивка. Отборът се прибра във вторник от лагера си в Испания, където постигна 2 победи, 2 равенства и 2 загуби.\"Червените\" заемат второ място в класирането на Първа лига на 6 точки след лидера Лудогорец. ЦСКА гостува на Черно море на старта на пролетния полусезон на 16 февруари.", "date": "2019.02.07", "title": "ЦСКА остана без треньор"}
{"url": "https://offnews.bg/bojni/dzhoshua-poluchava-kosmicheski-honorar-za-sblasaka-s-milar-697093.html", "text": "Световният шампион в тежката категория на професионалния бокс Антъни Джошуа ще получи най-високия хонорар в кариерата си за предстоящия си сблъсък срещу Джарел Милър на 1 юни.Очаква се британецът да спечели около 25 милиона паунда, за участието си в Голямата ябълка, което ще нахвърли 20-те милиона, които той взе за победата си над Александър Поветкин през септември.Очакваше се британецът да защитава коланите си на 13 април на стадион \"Уембли\". Това обаче не се случи, след като Джошуа не успя да си осигури достатъчно сериозен противник.Неговият промоутър Еди Хърн сподели, че сделката за битка с Милър в Ню Йорк вече е почти завършена и сблъсъкът между двамата в \"Медисън Скуеър Гардън\" може да бъде официално обявена до края на тази седмица.По-голямата част от парите ще бъдат осигурени от американския телевизионен партньор на Хърн - \"DAZN\". Джошуа също така ще вземе прилична сума от продажбата на платени събития по телевизионния канал \"Скай Спортс\" във Великобритания.", "date": "2019.02.07", "title": "Джошуа получава космически хонорар за сблъсъка с Милър"}
{"url": "https://offnews.bg/offtopic/bebe-patuva-sam%c3%b2-vav-vlak-bashta-mu-go-ostavil-za-da-izpushi-tcigar-697074.html", "text": "Бебе пътува самò във влак в Охайо, след като баща му отиде да пуши и влакът отпътува.За инцидента в САЩ разказа Би Би Си и излъчи видео от камерите в превозното средство, показващо момента, в който мъжът оставя бебето на седалки и излиза.Бащата не се връща преди отпътуването на влака от гарата в Кливланд, Охайо.В крайна сметка бащата и бебето се събират отново благодарение на служителите в пътническия влак.", "date": "2019.02.07", "title": "Бебе пътува самò във влак: баща му го оставил, за да изпуши цигара, и не се върнал"}
{"url": "https://offnews.bg/futbol/bivsh-levskar-nadahva-sinite-697068.html", "text": "Бившият играч на Левски Жорди Гомес посети хотела на отбора в Агия Напа. Испанецът дойде да се види с бившия си съотборник Давиде Мариани, с когото прекараха известно време заедно през този сезон.Гомес е част от Омония (Никозия) от август миналата година, където в първите си 18 шампионатни мача е реализирал седем попадения. Полузащитникът пристигна на стадион \"Георги Аспарухов\" през юли 2017 година, като записа 45 мача, в които вкара пет попадения.Бившият футболист на Уигън се беше договорил със Левски за нов договор, но след загубата от Вадуц в Лихтенщайн му бе казано да си търси нов отбор.Той се превърна в антигерой на столичани във финала за Купата на България, когато изпусна дузпа срещу Славия в редовното време на мача, която се оказа решаваща за крайното 0:0, след което \"сините\" се разминаха с трофея, губейки след изпълнение на дузпи.", "date": "2019.02.07", "title": "Бивш левскар надъхва \"сините\""}
{"url": "https://offnews.bg/zvezdi/ozi-ozbarn-v-bolnitca-sled-grip-otmeni-turneto-si-v-evropa-697079.html", "text": "Британската рок легенда Ози Озбърн е в болница с усложнения от грип, съобщи съпругата му Шарън Озбърн в Туитър.\"Лекарите заявиха, че това е най-добре за него и за бързото му Благодаря на всички за подкрепата и любовта\", написа 66-годишната мисис Озбърн.Няколко дни по-рано Ози Озбърн отмени цялото си европейско турне, част от световното \"No More Tours 2\". Първоначално бяха отменени първите четири дати от европейския тур, но по-късно стана ясно, че няма да успее да се възстанови и за останалите.", "date": "2019.02.07", "title": "Ози Озбърн в болница след грип, отмени турнето си в Европа"}
{"url": "https://offnews.bg/politika/iulian-angelov-vmro-kontceptciata-za-integratcia-na-romite-zasiaga-i-697081.html", "text": "Предложенията в  на лидера на ВМРО Красимир Каракачанов нарушават Конституцията. Това заяви бившият депутат от ДПС Александър Методиев, по прякор Бат Сали, по бТВ. В концепцията никъде няма отнемане на права на български граждани, опонира Юлиан Ангелов от ВМРО. По думите му в документа има предложения \"как да бъде направено така, че гражданите, които не спазват законите и нормите в България, да ги спазват”, подчерта организационният секретар на ВМРО.„Когато видиш, че тези хора получават социални помощи, а живеят в огромни палати, карат скъпи коли, а се водят уж безработни и без доходи, естествено, че тези хора не са социално слаби и няма как да получават помощи. Не може да живееш като цар и да получаваш социални помощи”, подчерта Юлиан Ангелов. „Всички такива като вас г-н Методиев години наред държат тези гета изолирани и се възползват от тяхната бедност, за да ги манипулират по време на избори. В самата общност има хора, които мачкат това население. Ние искаме да ги извадим от гетото, да учат, да работят”, обърна се той към бившия депутат от ДПС. „Такива като лидера на ВМРО така манипулират нашите хора, затова са поставени в тези гета. Ние не искаме да живеем в тези гета. Разходете се с вашия лидер в ромските гета, вие се разхождате, естествено, преди избори”, отговори му Методиев. Ангелов обаче беше категоричен, че това е лъжа.Една от спорните точки в концепцията е свързана с раждаемостта. Тя предвижда при жени с над 2 деца да се премахне статутът самотна майка, а при жени, които са оставили за отглеждане в дом повече от 2 деца, да се предложат безплатни мерки, които да ограничат възможността за последващи нежелани бременности.Това не касае само циганите. Тук става въпрос и за бедни българи, подчерта Юлиан Ангелов. ", "date": "2019.02.07", "title": "Юлиан Ангелов, ВМРО: Концепцията за интеграция на ромите засяга и бедните българи"}
{"url": "https://offnews.bg/futbol/nov-v-gurnik-zabrzhe-e-bil-iskan-ot-el-maestro-697078.html", "text": "Интересна информация свързана със зимната селекция на ЦСКА дойде от Полша. Поводът за това се оказа преминаването на крилото Ишмаел Байду от Септември в Гурник Забрже. От weszlo.com твърдят, че за трансфер на ганаеца е настоявал Нестор Ел Маестро.Въпреки това от ЦСКА се отказали от Байду заради големия брой чужденци извън ЕС. В момента те са петима - бразилците Мауридес, Евандро, Жеферсон и Енрике както и гамбиецът Соу. А с Байду те са щели да станат шест.В групата за мачовете могат да попадат само трима. Това е и причината ръководството да се откаже от 20-годишния играч. Скоро в ЦСКА се очаква изваждането на български паспорти на Евандро и Енрике.Байду имаше силна есен за Септември, в която изигра 19 мача, вкара 3 гола и записа 2 асистенции.", "date": "2019.02.07", "title": "Нов в Гурник Забрже е бил искан от Ел Маестро"}
{"url": "https://offnews.bg/112/shteti-za-niakolko-hiliadi-leva-v-avtobus-280-sled-napadenieto-ot-patn-697073.html", "text": "Щетите от катастрофата на автобус 280, станала вследствие на нападение от пътник, са за няколко хиляди лева. Те ще бъдат платени от застрахователя, съобщи директорът на гараж \"Малашевци\" Кирил Георгиев пред bTV.Автобусът по софийската линия 280 катастрофира снощи след нападение от пътник. Шофьорът изгубил контрол над движението и блъснал авт. 94. Инцидентът е станал към 19 ч. на сп. \"Зала \"Христо Ботев\" в Студентски град.Няма тежко пострадали. Шофьорът е с охлузвания, той е в шок и в отпуск до края на седмицата.Шофьорът спрял на спирката и изчаквал пътниците да слязат. Затворил първата врата, а другите останали отворени. В този момент чакащ на спирката мъж започнал да блъска по вратата с неприличен жест и да го подканва да я отвори. Шофьорът отворил и попитал господина защо блъска и показва неприлични жестове. Първоначално мъжът не се качил и шофьорът тръгнал да затваря вратите. В този миг мъжът скочил вътре и започнал да удря водача. Намесили се пътници в опит да го предпазят. В този момент автобусът вече бил в движение, разказа \"Водачът е стресиран е най-вече от това, че агресията, която са проявили към него, е по време на движение, той за секунди губи управление над машината и от там следва и сблъсъкът\", каза Георгиев.", "date": "2019.02.07", "title": "Щети за няколко хиляди лева в автобус 280 след нападението от пътник"}
{"url": "https://offnews.bg/obshtestvo/balgarskite-detca-sa-sred-naj-zdravite-v-es-697080.html", "text": "Българските деца са сред най-здравите в Европейския съюз. Страната ни се нарежда на трето място след Румъния и Италия, показват данни за 2017 г. на Евростат, публикувани на 5 февруари.У нас 99.2% от децата до 16 г. се радват на много добро (98.3%) или добро (0.9%) здраве. 0.8% имат здравословни проблеми, което влошава осезаемо качеството им на живот. 0.8% е и средният процент в ЕС за изправени пред сериозни проблеми деца. По отношение на живеещите в много добро или добро здраве те са съответно 95.9% и 3.4%.На последно място сред 28-те държави е Португалия с 90.2% деца в много добро здраве, 8.7% - в добро и 1.1% - в лошо или много лошо.Възрастови групиСредните проценти за ЕС се променят незначително в различните възрастови групи и варират от 96.5% (под 5 г.) до 95.9% (5-9 г.) и 95.2% (10-15 г.). Децата в лошо или много лошо са под 1% във всички групи.В групата под 5 г. сме сред лидерите с над 99% деца в много добро и добро здраве, заедно с Румъния и Италия. Последна е Естония с 92.4%.При 5- до 9-годишните не сме толкова напред. Тук първенците са Румъния (99.8%), Кипър (98.9%), Италия (98.8%) и Гърция (98.7%), а последни са Португалия (89.3%) и Латвия (91.2%).Предната си позиция обаче връщаме при 10- до 15-годишните. №1 е Румъния (99.1%), следвана от Италия (98.4%) и България (98.2%). Последни са Латвия (88.0%), Португалия (88.7%) и Естония (89.6%).Сред децата под 5 г. със здравословни проблеми страната ни е в Топ 4 с 0.9% след Италия (0.2%), Кипър (0.6%) и Малта (0.7%). Тук в най-тежко положение е Австрия с 1.6%. При децата от 5 до 9 г. България също стои много добре - делим първото място с Италия, в която също процентът е 0.3%. Последна е Великобритания с 3.7%.", "date": "2019.02.07", "title": "Българските деца са сред най-здравите в ЕС"}
{"url": "https://offnews.bg/kultura/berlinale-2019-rekorden-broj-zheni-rezhisiori-stapvat-na-zelenia-k-697095.html", "text": "69-ото издание на международния филмов фестивал \"Берлинале\" се открива тази вечер и ще продължи до до 17 март 2019 г.Около 400 филма ще бъдат показани на тазгодишната Берлинале, от които в основната конкурсна програма са включени 17 филма, като 16 от тях са световни премиери.Акцентът на тазгодишното издание е изцяло върху жените режисьори. Почти половината от филмите са режисирани от дами. Мотото на фестивала \"Личното е политическо\" пък е взаимствано от лозунгите на феминистките движения през 60-те години.Председател на журито е френската актриса Жулиет Бинош.Фокус на фестивала ще бъде и защитата на околната среда. По тази причина традиционният червен килим е заменен със зелен, изработен от рециклирани рибарски мрежи.Откриването тази вечер е с премиерата на филма \"Добротата на непознатите\" на датската режисьорка Лоне Шерфиг.Българското участие е с \"Тайният живот на Вера\" на режисьора Тонислав Христов, включен в секцията \"Generation 14 plus\", където ще се състезават 62 филма. Той бе показан за първи път в документалния конкурс на най-значимия фестивал за независимо кино - \"Сънданс\".Церемонията по връчването на наградите на фестивала е на 16 февруари 2019 г.", "date": "2019.02.07", "title": "'Берлинале 2019' - рекорден брой жени режисьори стъпват на зеления килим днес"}
{"url": "https://offnews.bg/sviat/zhertvite-v-ruhnalia-blok-v-istanbul-stanaha-3-697077.html", "text": "Три станаха жертвите на вчерашната трагедия в истанбулския квартал \"Картал\", причинена от срутването на 8-етажен жилищен блок, съобщи местното валийство. Дванайсет ранени са били извадени изпод развалините, съобщи БТА. Те са настанени в болници, но състоянието на трима от тях е тежко.По решение на републиканската прокуратура в \"Картал\" е наложена медийна забрана за излъчване на информации във връзка с трагичния инцидент.Твърди се, че под развалините има затрупани още хора, но министърът на вътрешните работи Сюлейман Сойлу, който снощи беше на мястото на инцидента, не уточни техния брой.Спасителните работи продължиха и през нощта, пристигнаха подкрепления от Бурса и Сакария. Дейностите бяха прекратени за известно време поради твърдения за опасност от срутване на съседния блок, но се оказа, че няма такъв риск и бяха възобновени.Поради риск от срутване са били евакуирани живущите в три блока в този район.Води се следствие за изясняване на причините. Към момента няма официална версия за това на какво се дължи трагедията. Разпространяват се две разнопосочни твърдения.Валията на Истанбул Али Йерликая заяви, че три етажа на блока са били достроени без разрешение, което може да е довело до срутването. Кметът на \"Картал\" Алтънок Йоз уточни, че блокът не е регистриран сред рисковите сгради, като се позова на документ на министерството на градоустройството. Блокът не е бил и сред жилищните сгради, включени за събаряне в урбанизационния проект за обновяване на сградния фонд. Сградата е регистрирана през 1992 г.Според общинските власти обаче срутването на сградата вероятно е било причинено от експлозия.Живеещите в срутилия се блок са настанени в съоръжения за социални услуги на кметството, осигурени са завивки, храна, а някои от потърпевшите са отишли при свои близки. Спасителните работи продължават, но заедно с това и тревожното очакване за хората, които са в неизвестност.", "date": "2019.02.07", "title": "Жертвите в рухналия блок в Истанбул станаха 3"}
{"url": "https://offnews.bg/kultura/skandal-na-bafta-otmeniha-nominatciata-na-rezhisiora-na-bohemska-rap-697076.html", "text": "Номинацията за награда БАФТА на режисьора на \"Бохемска рапсодия\" Брайън Сингър беше отменена заради обвинение в сексуално насилие над момче, съобщи Би Би Си.Организаторите - Британска академия за филмово и телевизионно изкуство - обявиха, че биографичната лента за Фреди Меркюри остава номинирана за най-добър британски филм, но номинацията на Сингър е \"прекратена\".Обвиненията идват от статия в The Atlantic, която цитира четирима мъже, които казват, че не са говорили публично за случая досега.53-годишният Сингър отхвърля обвиненията им, които нарича \"хомофобски\".Наградите БАФТА ще бъдат раздадени на церемония в лондонската Royal Albert Hall в неделя, 10 февруари.", "date": "2019.02.07", "title": "Скандал на БАФТА: Отмениха номинацията на режисьора на 'Бохемска рапсодия'"}
{"url": "https://offnews.bg/futbol/ofitcialno-valeri-bozhinov-se-zavarna-v-levski-697101.html", "text": "Мегазвездата на българския футбол Валери Божинов подписа днес своя договор с Левски, съобщиха от клуба. Договорът на нападателя е за срок от година и половина.32-годишният играч се завръща на \"Герена\", след като игра за \"сините\" през календарната 2014 година и записа 8 гола в 20 мача.\"Преговорите продължиха точно 45 секунди. На Левски не се отказва. Доволен съм, щастлив съм. Доста спекулации се изписаха, но това е минало.За нас е важно какво ще става във футбола от тук нататък. Отново ще нося любимата фланелка и ще играя за любимия отбор\", бяха първите думи на Божинов след като официално контрактът му бе подписан.За последно през есента той беше част от състава на Ботев Враца, за който вкара 7 попадения в 11 срещи в Първа лига.Генерал Божигол става второто ново попълнение в Левски през зимата след капитана на Берое Стара Загора - Мартин Райнов.", "date": "2019.02.07", "title": "Официално: Валери Божинов се завърна в Левски"}
{"url": "https://offnews.bg/sviat/izvadiha-5-godishno-dete-ot-razvalinite-na-ruhnalia-blok-v-istanbul-697105.html", "text": "Спасители извадиха 5-годишно момиче от развалините на 8-етажния блок в Истанбул, който се срути вчера.Детето е престояло 18 часа под развалините на блока. Най-малко трима души загинаха при срутването на сградата. Пострадаха 13 души. За момента не се знае колко хора може да са затрупани. Първоначалните предположения бяха за около 20 души.През нощта бе спасено 9-годишно момче.Спасителните работи продължават. Пристигнаха подкрепления от Бурса и Сакария. Поради риск от срутване са евакуирани живущите в три блока в този район.Започнало е разследване на причините за рухването на сградата. За момента няма официална версия за това на какво се дължи трагедията.Сред версиите са експлозия и незаконно дострояване на няколко етажа.", "date": "2019.02.07", "title": "Извадиха 5-годишно дете от развалините на рухналия блок в Истанбул"}
{"url": "https://offnews.bg/futbol/valeri-bozhinov-podpisva-s-levski-697075.html", "text": "Валери Божинов си тръгва от Ботев (Враца). В съобщение в профила си в социалната мрежа \"Инстаграм\" футболистът си взе довиждане със съотборниците си.\"Искам да благодаря на моите съотборници от Ботев Враца! На всички фенове за безрезервната подкрепа, на моя баща Сашо Ангелов и не на последно място на кмета на град Враца Калин Каменов! Изживях прекрасни мигове тук! Ще ви пазя в сърцето си!\", написа Божинов.Очаква се Божинов да подпише договор с Левски за година и половина. Най-вероятно днес(07.02) от ръководството на \"сините\" да обявят официално втория си зимен трансфер.За Ботев (Враца) през есента Валери изигра 11 мача и отбеляза 7 гола, два от които във вратата на Левски. За бившия нападател на Лече, Манчестър Сити и Ювентус това ще бъде втори период на Герена след 2014 година.", "date": "2019.02.07", "title": "Валери Божинов подписва с Левски"}
{"url": "https://offnews.bg/politika/kornelia-ninova-vav-fejsbuk-nad-kvotite-i-partiite-stoi-zakonat-697100.html", "text": "Слушам коментарите на ГЕРБ и на платените им говорители за избор на нова Централна избирателна комисия и ви призовавам да не допускаме поредната гавра със закона и подмяна на истината. Това написа на страницата си във фейсбук лидерът на БСП Корнелия Нинова. Мандатът на ЦИК изтича на 21.03.2019г. Изборният кодекс казва, че трябва да започне процедура за нов избор. Срокът за него е до 21.02.2019г. Пожелахме да се спазва законът и ревнаха в хор, че БСП иска да саботира изборите. За ГЕРБ прилагането на закона е саботаж. Нарушаването му е норма. И настъпи една суматоха- защо БСП искат нов избор, като имат своята квота в ЦИК. Отговорът е прост - защото над квотите и партиите стои законът, казва още Нинова. БСП поиска преди дни  на състава на ЦИК. От партията сезират Венецианската комисия за внесените от ГЕРБ промени в Изборния кодекс, които според Нинова узаконяват фалшификациите на изборите.Досега решенията на избирателните комисии се вземат с 2/3 мнозинство и също с толкова се подписват. ГЕРБ въвежда падащ кворум с обикновено мнозинство и така елиминират другите партии при вземането на решенията в комисиите, обясни Нинова. Друга промяна, предлагана от управляващите, била, че ако съдът отмени решение на СИК, досега се насрочваха нови избори, а ГЕРБ предлага това да отпадне и същата комисия да взема друго решение на база същите протоколи. Отменя се и правото да обжалваш едно решение с касационна жалба пред ВКС. АБВ категорично се противопоставя на необмислени и безпринципни промени в изборното законодателство, обявиха от партията. Подобни мерки грубо нарушават европейското и световно законодателство и практика във връзка с провеждането на изборите, а именно извършване на промени в изборния закон в последния момент, по-малко от шест месеца преди вота.С решенията си парламентарно представените партии рискуват да подложат държавата ни отново на мониторинг и остри критики от страна на Венецианската комисия и Организацията за сигурност и сътрудничество в Европа (ОССЕ) към ЕП.ПП АБВ заявява, че парламентарното ни представителство не спазва приетия от демократичните държави стандарт, в който Венецианската комисия препоръчва минимум 6 месеца, преди датата на изборите, изборните правила да не се променят.", "date": "2019.02.07", "title": "Корнелия Нинова във Фейсбук: Над квотите и партиите стои законът"}
{"url": "https://offnews.bg/sviat/britanskiat-savet-se-izvini-na-oruel-che-ne-e-publikuval-negovo-ese-p-697096.html", "text": "Британският съвет се извини на Джордж Оруел, че отхвърлил негово есе преди 70 години, съобщи Би Би Си. Авторът на \"1984\" и \"Фермата на животните\" написал есе, озаглавено \"В защита на английското готвене\", през 1946 г. От Съвета обаче, който се опитвал да популяризира британските връзки с други страни, казали на Оруел, че ще е \"неразумно да го публикува за континенталния читател\".Редакторът отбелязал, че есето му че чудесно, но \"с една или две малки критики\", включително за рецептата на Оруел за мармалад от портокали, в която имало много вода и захар.В есето, публикувано по-късно в \"Evening Standard\", Оруел описва британската диета като \"проста, доста тежка, вероятно леко варварска\", в която \"горещите напитки са приемливи в повечето часове на деня\".\"Изглежда организацията в онези дни не е имала чувство за хумор и не е била склонна на рискове, затова е искала да избегне публикуването на есе за храна (дори такова, което споменава катастрофалните последици от войната) по време на гладната зима на 1945 г.\", обяснява анализаторът на Британския съвет Аласдер Доналдсън.\"Над 70 години по-късно Британският съвет с радост иска да поправи грешката си за отхвърлянето на вероятно най-великия политически писател в Обединеното кралство през XX век, като публикува оригиналното есе заедно с писмото, с което то е отхвърлено\", добави той. ", "date": "2019.02.07", "title": "Британският съвет се извини на Оруел, че не е публикувал негово есе преди 70 г."}
{"url": "https://offnews.bg/politika/dps-za-kontceptciata-na-karakachanov-za-romite-protivokonstitutcionna-697098.html", "text": "Концепцията за ромска интеграция на Красимир Каракачанов е противоконституционна и копира философията на нацизма, смята депутатът от ДПС, Джейхан Ибрямов.Сред  са въвеждане на трудова повинност, безплатни аборти и налагане на обществено полезен труд за ромския етнос. \"Всички се раждаме с равни права и имаме свободно движение. Тук става въпрос за един вид крепостничество. Принуда е да ограничиш хората колко деца да имат\", коментира още депутатът от ДПС. Според него Каракачанов търси \"изгубени рейтинги\" заради наближаващите европейски избори. \"Концепцията копира философията на нацизма. Всички тези действия отдалечават България от европейския ѝ път\", допълни Ибрямов.Критика дойде и от коалиционния партньор на Каракачанов - лидерът на НФСБ Валери Симеонов. \"Програмата е прекалено насочена и се подчертава, че е срещу циганския етнос, което не е редно. От същите недъзи страдат и други етноси, включително и някои представители на нашата българска народност\", заяви Симеонов.\"Това са заложените неща в програмата на НФСБ и след това на Патриотичен фронт - основните пунктове са тези: образованието, гетата, раждаемостта, деца раждат деца - това са основните позиции\", заяви още той, като подчерта, че още не може да коментира подробно текстовете, тъй като не се е запознал с тях.Неговият заместник - Валентин Касабов, заяви, че с малки изключения, всички идеи присъстват в програмата на НФСБ от 10 години насам. \"Това е наша програма - преписана, едно към едно\", заяви той. Заместник-председателят на парламента и депутат от \"Атака\" Явор Нотев бе по-лаконичен - той коментира, че от партията също имат заявени позиции по въпроса, далеч преди Каракачанов да публикува концепцията си. Нотев допълни, че ще коментира, когато се запознае с текстовете. Депутатът от ГЕРБ Вежди Рашидов заяви, че според него няма да има етническо напрежение в България, но е важно да се създадат правила, тъй като средствата за \"фалшивите\" социалните осигуровки се взимат от работещите. \"Френската държава 8 месеца дава възможност за социални помощи, дотогава трябва да си търсиш работа, и на осмия месец ако декларираш, че не си намерил работа, спират да ти дават\", допълни той. Според депутата от БСП Таско Ерменков, за да бъдат решени проблемите, законите просто трябва да бъдат спазвани. \"Струва ми се, че се опитваме да събираме точки на гърба на един сериозен проблем. В България има явление доходи чрез социални помощи. Ако се спазват законите, няма нужда да се правят фойерверки\", заяви той. ", "date": "2019.02.07", "title": "ДПС за концепцията на Каракачанов за ромите: Противоконституционна и нацистка"}
{"url": "https://offnews.bg/zvezdi/stivan-tajlar-dariava-polovin-milion-dolara-za-janie-s-house-dom-697119.html", "text": "Фронтменът на \"Aerosmith\" Стивън Тайлър дари половин милион долара за защитен дом за момичета, преживели насилие. Къщата е наречена Janie’s House на името на едноименния хит на \"Aerosmith\" -\"Janie's Got a Gun\". Песента, в която момиче отмъщава на баща си - насилник, вдъхновява Стивън да основе фонда „Janie’s Fund”, който оказва помощ на борещи се със зависимости и жертви на насилие.Тайлър има личен опит със зависимостите и именно след престой в лечебно заведение, в което е видял от първа ръка пораженията, които насилието - физическо или емоционално - оказва върху младите жертви, решава да открие благотворителния си фонд:Janie’s House може да бъде подслони 14 момичета наведнъж, които ще бъдат подложени на терапия, която да им помогне да се възстановят от преживяното насилие и да живеят пълноценно. Това е втори защитен дом, който Тайлър подпомага. Първият е в открит в Джорджия през 2017г.На церемонията по откриването, музикантът сподели: ", "date": "2019.02.07", "title": "Стивън Тайлър дарява половин милион долара за 'Janie’s House' - дом за момичета, преживели насилие (видео)"}
{"url": "https://offnews.bg/knigi/vavilonskite-madretci-sreshta-s-madrostta-na-nasheto-vreme-697130.html", "text": "Издателство \"Лексикон\" представя най-новото си заглавие - \"Вавилонските мъдреци\" от Весела Василия. Роман притча за мъдростта в наши дни.На малък остров си дават среща различни човешки съдби, различни истини и гледни точки за живота. В търсене на смисъла на своята лична история ще успеят ли тези хора да се докосната до мъдростта, която всеки от тях носи в сърцето си. Как ще ги промени тя... Има ли граница на човешкото измерение? Кой е мостът, по който ни е съдено да преминем?Весела Василия (Весела Йотова Генова) е родена на 2 декември 1956 г. във Враца. Завършила е Езиковата гимназия с преподаване на френски език в родния си град и Юридическия факултет на СУ „Св. Климент Охридски“. Работила е в Научноизследователския институт по криминалистика и криминология в София. Доктор е по икономика. Автор е на редица монографии и статии от областта на криминологията, публичната администрация, административното и полицейското право. Писането на художествена литература чувства и определя като свое призвание. Интересува се от йога и рейки. Владее френски, английски и руски език. Обича пътешествията, природата, красивите неща, книгите, рисуването и изкуството въобще.", "date": "2019.02.07", "title": "'Вавилонските мъдреци' - среща с мъдростта на нашето време"}
{"url": "https://offnews.bg/analizi-i-komentari/samo-konkurentciata-shte-izlekuva-bdzh-697126.html", "text": "Ясно трябва да се осъзнае, че Европейското железопътно право трябва да се прилага в България без никакви компромиси. Само пълното отварянето на пазара за железопътен превоз на пътници може да окаже положително въздействие върху функционирането на европейската и българска железница – и трябва да е ясно, че между двете не трябва да има никаква разлика.На много места в Европа, отворения пазар и конкуренцията вече подобриха на качеството на услугите и ефективността на обществените разходи. Разбира се останаха и места, където има значителна съпротива от националните правителства.Ние не може и не трябва да си позволяваме компромиси. Само пълното и безкомпромисно прилагане на правото може да излекува болната ни система. Няма съмнение, че единствено конкурентната среда може да бъде локомотива на БДЖ към развитие.Видяхме до какво състояние стигна БДЖ заради липсата на контрол от държавния регулатор и ограниченото прилагане на европейските права на пътниците. Вече едва ли има някой, който да вярва, че БДЖ без необходимото побутване от страна на реалната конкуренция, ще станат точна и чиста компания с качествени услуги.БДЖ не могат да се издърпат сами за косите и защо да го правят, щом \"и да не работим, парите ги има\", както каза новият директор Никола Василев. От друга страна, като граждани ежедневно наблюдаваме как властта в България определя измерими, прозрачни и проверими изисквания и как после не се следи спазването им.Така че конкурентният пазар остава единствения ни шанс за по-качествен железопътен транспорт.", "date": "2019.02.07", "title": "Само конкуренцията ще излекува БДЖ"}
{"url": "https://offnews.bg/112/mazh-i-zhena-otkriti-martvi-v-doma-im-v-shumen-697109.html", "text": "Възрастна двойка бе открита мъртва в семейния им дом в Шумен.Криминалисти от Районното управление в Шумен изясняват обстоятелствата около смъртта на двамата.Сигнал за това е подаден от техни близки. По данни на роднините, след влизане в жилището им в централната част на Шумен са открили починала възрастната жената, а в друго помещение - мъжа, съобщава Радио Шумен.На място са пристигнали старши комисар Ялчън Расим – директор на Областната дирекция на МВР - Шумен, окръжният прокурор Маргарита Георгиева – административен ръководител на Окръжна прокуратура Шумен и Делян Димитров – заместник окръжен прокурор, който е наблюдаващ прокурор по случая.", "date": "2019.02.07", "title": "Мъж и жена открити мъртви в дома им в Шумен"}
{"url": "https://offnews.bg/futbol/bobi-mihajlov-veche-ne-e-chast-ot-izpalkoma-na-uefa-697129.html", "text": "Президентът на Българския футболен съюз Борислав Михайлов вече не е член на Изпълнителния комитет на УЕФА. Това стана ясно след 43-ия конгрес на организацията, който се състоя в Рим, Италия днес.Бившият вратар събра 22 гласа. Този вот му отреди предпоследното място. От тази година членовете в Изпълкома са 8, а не 14, както беше до сега.За нещастие България загуби своя представител сред най-важите позиции в европейския футбол. Президентът на БФС бе част от структурите на УЕФА още от времето на Мишел Платини.Междувременно по-рано без никаква интрига Александър Чеферин взе нов мандат. Той бе единствен кандидат за президентския пост на УЕФА.", "date": "2019.02.07", "title": "Боби Михайлов вече не е част от Изпълкома на УЕФА"}
{"url": "https://offnews.bg/politika/posochvame-saglasie-za-donorstvo-v-spetcialni-karti-697117.html", "text": "Планират въвеждането на донорски карти, в които да се обявява съгласие за донорство, като идеята е да се увеличи броят на трансплантациите. Това заяви здравният министър Кирил Ананиев пред журналисти в Народното събрание след изслушването си за трансплантационната политика.\"Карта, която да прилича на личната карта, която може да се вземе от големите супермаркети, бензиностанции, по-големите обществени заведения, в която човекът може да си запише \"съгласен съм - да, за донорството\", допълни Ананиев.Той подчерта, че няма да е законодателно регламентирано, но политиката работела добре в други държави. \"Става въпрос на желание и човешки морал\", посочи Ананиев.Според Ананиев приложим за България е испанският модел на болничната организация при трансплантациите, защото не изисква голям допълнителен финансов ресурс. Този метод не изисква допълнително обучение, тъй като включва използването на координатори по донорство, анестезиолози и реаниматори за целите на донорството.\"Във всяко лечебно заведение с отделение Клиника по интензивно лечение, където са потенциалните трупни донори, има координатори по донорство – лекари на непълно работно време и медицински сестри на пълно работно време. Тези специалисти владеят основите на реанимационното лечение и от огромна полза е опитът им в комуникация с близките на пациентите с живото застрашаващи заболявания\", заяви Ананиев.Той подчерта, че за да се насърчи донорството като практика, е необходимо да се разрешат редица финансови въпроси. \"Броят на леглата за интензивно лечение, разходите за поддържане на пациентите на мониторинг на такова лечение, както и тежката процедура по установяване на мозъчна смърт и по вземане на органи да бъдат достатъчни и добре организирани така, че лечебните заведение да се стремят да осигурят максимален брой донори\", уточни министърът.Кирил Ананиев подчерта, че броят на трансплантациите в страната остава нисък - за 2018 г. броят на трансплантираните пациенти в България е 42 души, сред които 25 са получили нов бъбрек, 4 - сърце, а 13 - черен дроб. \"Основните затруднения при трансплантацията на органи се дължат на техния недостиг както в България, така и в световен мащаб\", допълни той, като съобщи, че в периода 2010-2018 г. при 20% при донорските ситуации има отказ от близките на донора.По данни на Ананиев към началото на тази година броят на нуждаещите се от трансплантация на бъбрек е над 1000 души, а около 500 имат нужда от трансплантация на сърце. Според него една от основните причини за тези цифри е липсата на информираност при близките на пациентите в мозъчна смърт, чиито органи могат да бъдат използвани. Той заяви, че ще бъдат положени усилия в посока информираност на обществото по отношение на донорството, както и ще бъде въведена програма за оценка на донори в болничните звена.Депутатите дадоха срок до 1 април на здравния министър да представи предложения за подобрения в системата с конкретни детайли и законови мерки. Инициативата е на депутати от БСП и ДПС. Общински болнициЗдравният министър обеща до утре на обяд да предложи на премиера Бойко Борисов конкретни мерки, с които да се разрешат част от финансовите затруднения на общинските болници. „Договорихме да представим утре до обяд на премиера конкретни мерки, с които да окажем помощ на общинските болници в затруднено финансово състояние. В момента вече работи екип по този въпрос\", посочи министър Ананиев. Той допълни, че здравното министерство и Сдружението на общинските болници ще изготвят финансов анализ на всяка една общинска болница.По-рано през деня министър-председателят Бойко Борисов, вицепремиерът Томислав Дончев, здравният министър Кирил Ананиев, управителят на НЗОК д-р Дечо Дечев и представители на Сдружението на общинските болници проведоха среща, на която беше обсъдено състоянието на общинските лечебни заведения.Ананиев коментира и ситуацията в Карлово, където лекарите и медицинските сестри в местната болница заплашиха с масова оставка заради намаления бюджет на лечебното заведение, който не стига за поемане на разходите на болницата, в това число и заплатите на персонала. Според тях Здравната каса е намалила драстично финансирането на нелимитната дейност като раждания, лечение на деца и хемодиализа. \"Няма намаления, те имат един общ размер на разход. В рамките на този размер на разходите те са длъжни да извършат своята дейност. Как ще откажем раждане срещу това, че няма осигурен ресурс? Това е абсурд, както и за хемодиализата\", заяви Ананиев. Той заяви, че мерките би трябвало да бъда достатъчно основание лекарите да се откажат от протеста си. ", "date": "2019.02.07", "title": "Посочваме съгласие за донорство в специални карти"}
{"url": "https://offnews.bg/futbol/mesi-ne-e-iskal-da-bade-tituliar-v-el-klasiko-697099.html", "text": "Защитникът на Барселона Жерард Пике разкри, че суперзвездата Лионел Меси е предпочел да бъде резерва по време на полуфиналната среща за Купата на Краля на каталунците срещу Реал Мадрид (1:1). Защитникът говори и за съдийството на Матеу Лаос по време на срещата между двата отбора на \"Камп Ноу\" снощи.Знаехме, че Меси има лек дискомфорт. Предстоят ни важни мачове и най-важното е да останем здрави. Самият той предпочиташе да влезе като резерва. Постигнахме добър резултат, чака ни втори мач.Лаос има странни критерии, ние трябваше да се адаптираме. Като цяло той имаше добър мач. Рамос трябваше да получи втори жълт картон, но какво можем да направим? Барселона постигна добър резултат, всичко ще бъде решено в реванша\", каза Пике.", "date": "2019.02.07", "title": "Меси не е искал да бъде титуляр в Ел Класико"}
{"url": "https://offnews.bg/dw/dokade-padna-balgarshtinata-ni-prosto-e-sramno-697146.html", "text": "Пращат танковете и от циганския въпрос няма да остане камък върху камък… Докъде падна \"българщината\" ни, просто е срамно. Толкова ли е голяма мизерията ни, че дърпаме като гладни кучета кокала от устата на другия?Спомняте си, че конференцията във Ванзее, където се взима решението за окончателно решаване на еврейския въпрос, се случва през 1942, когато войната е на път да се обърне. Нацистите насочват геноцидните страсти на нацията към въображаемия враг, за да отклонят вниманието от наближаващото поражение и да замесят всички в едно чудовищно престъпление.Разбира се „концепцията“ на Каракачанов няма нищо общо със съдържанието на онзи нацистки документ, асоциацията идва главно по линия на формата. Първо, ВМРО разгаря расистките страсти на българската нация в момент, когато обединени лъжепатриоти са се хванали за гушите и не се знае как ще се представят на идващите избори. Министърът вече разигра сцена с багери, които наказват колективно ромската общност заради престъпление на двама души, но ефектът навярно не е бил достатъчен. Затова на помощ идва административно-управленската сериозност.И тук е другата прилика с Ванзее – желанието един сложен и дълго игнориран проблем да се реши изведнъж и окончателно. При това не от екип със специалисти в сферата на социалните политики, урбанизма, образованието и т.н., а именно от силовия министър на отбраната. Човек би могъл да си каже: пращат танковете и от циганския въпрос няма да остане камък върху камък… Какви мерки предлага вицепремиерът на европейска България?Как да ги приобщим?Ще почна от най-позитивното: „Приобщаване на почтени и образовани лица от циганската (ромската) общност към дейността по опазване на обществения ред.“ Съгласен съм напълно, интеграция ще има, само ако маргинализираните групи намерят мястото си в българските институции, в полицията, армията, партиите, образованието и т.н. Така те ще започнат да ги припознават като свои. Ако виждат по телевизията журналисти от своята етническа група например, ще се чувстват повече българи. Е да, ама последователите на г-н Каракачанов едва ли ще приемат някаква политика на позитивна дискриминация, каквато се практикува в целия демократичен свят; пак ще заговорят за привилегии и ще си останем в институциите само „етнически наши хора“.Отдавна сме се съгласили, че е нужно „постепенно премахване на гетата и намаляване на концентрацията на живеещите в тях чрез недопускане на незаконни строежи“. Тук най-харесвам думата „постепенно“, която именно противоречи на горното подозрение за „окончателно решение“. Бих повярвал в добронамереността на г-н Каракачанов, ако беше си направил самокритика за последното кампанийно бутане на колиби. И изобщо – ако имаше отказ от маниера да се реагира със законови мерки на отделни криминални инциденти. „Постепенно“ значи в някои случаи бутане, в други - узаконяване, в трети - строеж на социални жилища, в четвърти - благоустрояване на махалата и вкарване там на полицейски пункт. За това трябва бюджет, но и воля, и съгласие от българската част на нацията - каквито в момента за жалост не виждам. Значи предварително трябва дебат, просвещение, уталагане на страстите.Идеята за това на ромите да се дава земя, за да се махнат от съответното населено място, не е добра, защото земеделието е сериозна професия, която не всеки може/иска да практикува. А и маргинализирани групи обикновено нямат какво да инвестират в обработването на тази земя. Ще има ли например програма за земеделски заеми на роми, гарантирани от държавата? Или тъкмо ВМРО ще писне, дето не даваме на „нашите“? Без всякакво съмнение нужна ни е програма за заетост на маргиналните групи, а проблемът с ромите е първо - че нямат образоване, но и второ, още по-важно - че са силно дискриминирани. Тъкмо за това последното кой знае защо в „Концепцията“ няма и дума.Въвеждането на „трудово-образователна повинност“ е едно сталинистко мечтание, което за пореден сезон не слиза от медийния ни сериал. Какво толкова славно виждат в Трудови войски, с които нашата страна е наказана след Ньой, аз не разбирам, но да не усложняваме. Те вървят в пакет с друга момчешка идея на министъра, а именно да въведе наборна служба. Така се връщаме във времето на соца: българите в армията, циганите – в трудови войски. Трябва ли да коментираме подобни антиконституционни идеи за създаване на две категории граждани? Ако искаме ромите да учат занаят – чудесно, нека направим интернати с държавно финансиране, където те - по желание! - да се учат на професия и трудова дисциплина. Но тази работа следва да организира не военното, а образователното министерство.Апокалиптични представиТалантът на популиста традиционно включва умението да се внушават апокалиптични усещания, както е било през 1942 година. Ваят се образи на врагове. В случая такива са неправителствените организации, които трябвало да бъдат наказани да имат офиси в съответните гета. (Впрочем имаме ли правна дефиниция какво е гето у нас? Ще ми помогне ли някой юрист?) Начело на злодеите е, разбира се, г-н Сорос, който тази година ще навърши 89 години, да е жив и здрав още дълго да служи за боксова круша. Добре, да си представим, че се закрият всички неправителствени организации, които работят с роми, да си представим, че държавата ни реши да компенсира чуждестранното финансиране, което те получават. Кой тогава ще работи например по „ограничаване на традиции, които противоречат на правовия ред и съвременните морални ценности (напр. купуване на булки, фактическо съжителство между деца, саморазправа и др.)“? Кой ще обучава изостаналите общности на семейно планиране?Наместо да изисква от държавата да открие програми за финансиране на организации, които ще вършат подобна работа, г-н Каракачанов внушава, че ще се действа силово - та даже, че ще се мобилизират доброволни милиции, каквито вече на няколко пъти виждаме - къде на мотори, къде пеш. Представете си го само в сферата на забременяването и абортите, карикатуристите вече се развихриха! Най-скандални безспорно са мерките по ограничаване на ромската раждаемост, които в литературата са познати като „евгеника“. Тази демографска чувствителност е най-тревожното при лъжепатриотите; чудят се как да направят така, че нашите да раждат, а чуждите - не. А кои са наши и чужди явно ще решава министерството на отбраната. Предният скандал пък беше около инвалидите-мошеници, които подкупвали ТЕЛК-овете.Каква е целта на подобни акции ли? Целта е да се насъскат избирателите срещу едни маргинализирани от обществото хора, които няма да създадат проблеми на политиците, но ще им осигурят лесна победа. Не големите бизнесмени, не незаконните палати или офшорните грабежи – врагът е самотната майка, която ограбва държавата като взима 90 лв. за две деца при доход под 400 лв. на месец! Родила нарочно, за да се облагодетелства. Вижте докъде падна „българщината“ ни, просто да те хване срам. Толкова ли ни е голяма мизерията, че дърпаме като гладни кучета кокала от устата на другия? Как се гледат две деца с 90 лева? Да, има и богаташи от гетото, живеят в замъци, а получават социални помощи. Но контролът тук предполага стягане на социалните служби, а не разгаряне на расистки страсти. Ами да ги стегнат, нали управляват, какво тук има да се прави „концепция“? Май по-лесно е да се ругае декадата на ромското включване, отколкото да се управлява.Ако имаше грижа, насочена към тези хораНе знам дали си заслужава по-нататък да обсъждаме изложените идеи, които звучат повече като разговор на маса след 10. Разбира се, че следва държавата да развие някаква трайна стратегия по отношение на проблемните групи, но не изведнъж и предизборно, нито силово и агресивно. Много от казаното можеше да звучи напълно приемливо, ако беше пронизано от грижа за едни наши съграждани, тънещи в бедност. Например отнемането на социални помощи в случаи на нарушения можеше да бъде придружено от предложение за сериозна подкрепа на онези, които работят и учат. Образоването на младите момичета за семейно планиране можеше да е елемент от грижата за тяхното цялостно равноправно развитие. Интеграцията предполага не само пръчка, но и морков, а в този текст аз морков не виждам. Да се интегрираш, значи да заобичаш една нация, а това само със страх и наказания не става – насилието ражда цинизъм, отчуждение, контра насилие.Г-н Каракачанов явно се обръща към собствената база, макар и с някои реверанси към останалите, откъдето идва и чудноватото определение, обърнато към двете аудитории: „цигани (роми)“. Когато прегледате коментарите под постинга му във Фейсбук, ще разберете, че целта на концепцията е постигната. Един пример: „Циганите, които не са се социализирали до сега да се екстрадират за Индия!“ (Оригиналният правопис е запазен).", "date": "2019.02.07", "title": "Докъде падна 'българщината' ни, просто е срамно"}
{"url": "https://offnews.bg/sviat/ukrajna-poema-kurs-kam-nato-i-es-697133.html", "text": "Върховната рада на Украйна одобри поправки в конституцията, които потвърждават курса на страната към Европейския съюз и НАТО, съобщава руският „Независимая газета“.Законопроектът е подкрепен на второ четене от 334 депутати при необходими минимум 300. В преамбюла на конституцията ще бъде заложена формулировка за „европейската идентичност на украинския народ и необратимост на евроатлантическия курс на Украйна“. В чл.102 от основния закон на страната се изменят пълномощията на президента и той става „гарант за реализацията на стратегическия курс на държавата за придобиването на пълноправно членство в Европейския съюз и Организацията на Североатлантическия договор“.Ще отпадне точката от преходните разпоредби на конституцията, която предвижда предоставяне на украинските военни бази под аренда на чуждестранни формирования. Така се ликвидират правните основания за базиране на Черноморския флот в Крим.Според документа, парламентът е упълномощен да определя основите на вътрешната и външната политики, стратегическия курс към придобиването на членството в ЕС и НАТО, а правителството ще осигурява реализацията му.Законопроектът за поправките в конституцията бе предложен от президента Петро Порошенко и на първото четене през ноември м.г. бе подкрепен от 311 депутати при необходими 226. Преди това Конституционният съд на Украйна със свое решение одобри законопроекта и го призна за съответстващ на основния закон на страната. Приетият закон трябва да бъде подписан от Порошенко и той ще влезе в сила ден след публикуването му в официалната преса.Новината за твърдия евроатлантически курс на Украйна е водеща за руските медии, като очаквано в проправителствените тя внушава и прогнозира провал за Киев. Радио „Спутник“ задава въпроса дали ЕС и НАТО изобщо се нуждаят от Украйна и цитира Порошенко, както и силно скептичен политолог. „Украйна не трябва да спре на половината на пътя си след изборите, реформите и курсът към ЕС и НАТО трябва да продължат. Това е наша принципна позиция“, заяви Порошенко, след като внесе документите си в ЦИК за регистрацията като кандидат за президент. Според него, за 5 години страната е преминала през много изпитания и сега след изборите предстоят още по-големи отговорности.„Изявлението на Порошенко с нищо не се различава от думите на основните му конкуренти Владимир Зеленски и Юлия Тимошенко, които също декларират курс към влизане в ЕС и НАТО. Истината е, че нито в НАТО, нито в ЕС никой не очаква Украйна. Североатлантическият алианс използва украинската държава като плацдарм за противопоставяне с Русия. И за Украйна не е задължително непременно да влезе в НАТО, за да пуска войските на алианса на своя територия – инструкторите на НАТО отдавна вече работят там. ЕС използва Украйна като суровинен придатък и, разбира се, че там изобщо не я очакват, това е нищожна държава, която ще трябва да се обезпечава и подпомага, а те и без това си имат достатъчно проблеми. Много често украинските политици се опитват да представят изявления на еврочиновници като гаранции за влизането в ЕС. А на практика в ЕС много умело заобикалят украинската тематика – обещават нещо витиевато, но не поставят никакви конкретни срокове“, коментира пред радиото политологът Иван Мезюхо.Предизборната кампания в Украйна започна на 31 декември м.г., вотът за президент е насрочен за 31 март. На 8 февруари ЦИК ще обяви окончателния брой на кандидатите за държавен глава.", "date": "2019.02.07", "title": "Украйна поема курс към НАТО и ЕС"}
{"url": "https://offnews.bg/kultura/iuraia-hijp-3000-prepalniha-universiada-za-da-vidiat-tova-koeto-zna-697131.html", "text": "Сряда, 6 февруари 2019 г., около 20:15 ч. Зала „Универсиада“ е пълна с хора, очакващи да видят и чуят отново това, което знаят наизуст. На терена пред сцената има само метър свободно пространство до изхода, вероятно заради сигурност.Седящите места са заети с изключение на 10-15 в гълъбарника. Около 3000 души плюс-минус 57. Видима възраст от 39 години и 7 месеца до 73 години и 9 месеца. Косите са предимно прошарени до бели и повечето са дълги. Мъжете преобладават.Сцената е изчистена от помпозност и сценографски авангардизъм. Тъмно син подиум върху който светлинното шоу ще рисува красиви орнаменти в бяло. Дъното е огромен синтетичен екран, изобразяващ обложката на новия 25-и албум Living The Dream. Основна героиня в изображението е Луната, неуспешно подгонена за забулване от рехави облаци в турбулентност.Светлините притъмняват. Излизат. Липсват истерични писъци на радост и еуфорични крясъци на възхвала. Точно в 20:45 ч. както е по график на организаторите BGTSC. Тътен, гръм и мощно начало с първата песен Grazed By Heaven от новия албум. Страхотен звук! Много добре балансиран по мощност и честотно. Детайлно се чува всеки инструмент и шиптящите съгласни в пеенето. Мощна ниска честота повдига присъствието на електрическия орган. Звучи като Hammond B3 Organ на Кен Хенсли. Няма звук, който да пречи и да дразни. Няма милиграм изкривяване.На сцената е по-светло, отколкото на финал на Световно първенство по футбол. Петимата са облечени в черно.Кои са те:Мик Бокс (Mick Box), 71 г., основател и запалянко на лондонския „Тотнъм Хотспърс“.Фил Ланзън (Phil Lanzon), 68 г., известен у нас като концертиращ клавирист на група The Sweet. Основен композитор наравно с Мик Бокс.Бърни Шоу (Bernie Shaw), 62 г., канадец. Пее в неизвестни канадски групи, имигрира в Кралството и участва в създадената от Ланзън група Paris, преименувана на Grand Prix. Двамата с Ланзън са в Uriah Heep вече 32 години от 1986 г. насам.Ръсел Гилбрук (Russell Gilbrook), 54 г. Има кариера на барабанист с Тони Айоми, Ван Морисън, клавириста на Camel Питър Барденс и Джон Фарнам от австралийската Little River Band. Преподава уроци в музикалния канал на Sky Television и в Brighton Institute of Modern Music. В групата е от 2007 г. след оттеглянето на Лий Кърслейк заради заболяване.Дейви Римър (Davey Rimmer). В групата е от 2013 г. след смъртта на Тревор Болдър, който е негов идол за басист. Композитор на Grazed By Heaven.Заради 50-годишния юбилей, публиката очаква репертоар предимно от стари класики. В първата част те свирят 6 от 10-те песни в новия Living The Dream, издаден на 14 декември 2018 г. и само 2 на възраст над 43 години. Във втората част са само надхвърлили 46 години и 3 месеца. Трагедията на група с толкова много мелодични и известни песни по целия свят е кои да включи в концерт с продължителност под 2 часа. Стиловото разнообразие в репертоара им не ги дамгосва само „хард рок“. Между първия и последния албум има 48 години стойностна съзидателност и виртуозни концерти навсякъде по света. Не всекиму е отсъдено да стори това.Концертът продължи 1 ч. и 45 мин. В 22:15 ч. те изчезват от тъмнината на сцената. Бас каса възвестява началото на Sunrise.Ето ги отново. В 22:30 ч. те се покланят. Пак по графика на организаторите.Нито една песен от албумите с Джон Лоутън. Явно е етична уговорка и Бокс ги смята за негови запазени марки.Те свирят достолепно за класата си без да се впускат в пълнежи – само акценти. Свирят виртуозно с техни запазени марки, разпознаваеми от милиони на всяка точка на планетата. Редуват приказно китарни и клавирни сола, както беше по време на Бокс-Хенсли ерата. В студио и на този концерт създават уникален звук без излишни ефекти за замазване на немощ. Бокс е ограничил използване на уа-уа педал, но нали затова в съвремието има китарни процесори. И без това солата му са смислени и мелодични като отделни миниатюри в рамките на една и съща песен. Бърни шоу пее без монитори пред себе си, явно разчитайки на слушалки и на общия сценичен мониторен кръг. Два пъти изпуска темпото с продължително изпети тонове в куплетите. Както винаги рефрените са пеене в хармония от 3 или 4 гласа. Ръсел Гилбрук е точен като метроном и енергично тегли темпото напред. Практикува техниката на предшествениците си за автентичност на изпълненията.Светлинното шоу е предимно в бели лъчи без да е игриво за скриване на шайбата. Публиката е в залата заради музиката и изпълненията им. Те знаят това. Няма странични екрани за излъчване на детайли от сцената, прожектиране на клипове и различни импресии. Пиротехниката участва само два пъти с 2 цикламени и 2 зелени димни струи, насочени към тавана.Бърни Шоу и Мик Бокс обявяват песните и контактуват с публиката все едно, че познават всеки поименно. Няма задължителна превзетост, няма клишета ала „ние ви обичаме“. Мик Бокс: „Знаем, че тази песен е много популярна у вас и празнувате на нея“. Започва клавирният риф на July Morning, изсвирен с половин октава по-ниско заради тържествения апломб в пеенето на Бърни. В залата светват дисплеите на около 2000 телефонни апарата. Кулминацията на концерта! На финалната част хората се прегръщат. На лицата им пише „Щастие“.Това е Uriah Heep. Музика, която сближава и сприятелява хора, облагородява мислите и намеренията им, трогва ги и те никога не я забравят. Някои зрители преживяват младостта си, други са възхитени от настоящето си, трети преживяват бъдещи мечти.Албуми, от които са песните в концерта:…Very ‘Eavy … Very ‘Umble 1970Salisbury 1971Look At Yourself 1971*Demons And Wizards 1972The Magician’s Birthday 1972*Return To Fantasy 1975Abominog 1982Living The Dream 2018Песни ()1. Grazed By Heaven 20182. Return To Fantasy 19753. Living The Dream 20184. Too Scared To Run 19825. Take Away My Soul 20186. Knocking At My Door 20187. Rainbow Demon 19728. Waters Flowin’ 20189. Rocks In The Road 201810. Gypsy 197011. Look At Yourself 1971*12. July Morning 1971*13. Lady In Black 197114. Sunrise 1972*15. Easy Living 1972----------", "date": "2019.02.07", "title": "Юрая Хийп. 3000 препълниха Универсиада, за да видят това, което знаят наизуст"}
{"url": "https://offnews.bg/politika/glasuvano-psihicheskoto-nasilie-stana-vazhen-komponent-ot-domashnoto-697085.html", "text": "С приетите промени психическото насилие стана съществен компонент от понятието за домашно насилие, заяви председателят на правната комисия и депутат от ГЕРБ Данаил Кирилов относно приетите на второ четене изменения в Наказателния кодекс.Приемането на тези промени целеше да компенсира отхвърлянето на Истанбулската конвенция. Според новите изменения редица престъпления ще се наказват по-тежко, ако са класифицирани като компонент от домашно насилие. Сред тях са убийството, принудата, заплахата, както и лишаването от свобода в рамките на семейството или на фактическото съжителство. Важна промяна, която приеха депутатите, е и в дефиницията на \"домашно насилие\". То се определя в закона като престъпление, което е предшествано от системно упражняване на физическо, сексуално или психическо насилие, поставяне в икономическа зависимост, принудително ограничаване на личния живот, личната свобода и личните права.Жертвата може да е съпруг или бивш съпруг; човек, от когото жертвата има дете; човек, с когото се намира или е било във фактическо съпружеско съжителство; човек, с когото насилникът живее или е живял в едно домакинство.Председателят на Народното събрание и патрон на законопроекта - Цвета Караянчева, благодари на всички за единодушието.Промените в закона предвиждат за убийство в условия на домашно насилие да се налага наказание от 15 години лишаване от свобода до доживотен затвор, реши правната комисия в парламента, която прие на второ четене промените в Наказателния кодекс.За упражнена принуда, съпроводена с домашно насилие, ще се наказва със затвор от 3 до 10 години. Една година затвор или пробация е наказанието за следене на бивш или настоящ интимен партньор. Ако следенето е в условия на домашно насилие, наказанието се увеличава до 5 години.Предвижда се наказание до 1 година лишаване от свобода за следене, а ако е в условията на домашно насилие - до 5 години.Следенето е определено като поведение, което дава да се разбере, че другото лице е наблюдаване и създава у него \"основателен страх\".Насилствените бракове пък ще се наказват с 1 до 6 г. затвор. Заканата за насилие е предвидено наказание до 6 години затвор, когато престъплението е насочено срещу личността или имота на лицето. Ако е в условия на домашно насилие обаче, необходимо е заканването да е създало \"основателен страх\", че може да бъде осъществено.Депутатите взеха решение и за увеличаване на глобите за родители, които отказват свиждане с детето след развод, ако има влязло в сила съдебно решение - от 300 на 5000 лева, като при рецидив санкцията може да се увеличи до 10 000 лева.", "date": "2019.02.07", "title": "Гласувано: Психическото насилие стана важен компонент от домашното насилие"}
{"url": "https://offnews.bg/izvan-terena/grigor-dimitrov-prodalzhava-da-e-v-zimno-nastroenie-697107.html", "text": "Най-добрият ни тенисист Григор Димитров вече се радва на хубавото време в Монако. Въпреки това, българинът продължава да е в синхрон с атмосферните условия в родината.27-годишният играч публикува в официалния си профил в социалната мрежа Инстаграм зимна снимка.Припомняме, че вчера стана ясно, че контузията на Димитров се оказа по-сериозна, отколкото се очакваше. Гришо трябваше да се завърне на корта в края на месеца в турнира от сериите ATP 500 в Акапулко, Мексико.Българинът обаче е отказал участие в надпреварата и най-рано може да играе в началото на март на Мастърса в Индиан Уелс (САЩ).", "date": "2019.02.07", "title": "Григор Димитров продължава да е в зимно настроение"}
{"url": "https://offnews.bg/medii/bivshiat-glaven-redaktor-na-duma-si-tragva-vrashta-se-v-anglia-697132.html", "text": "Бившият и.д. главен редактор на \"Дума\" Йордан Мичев напуска вестника на БСП. Днес е последният ми работен ден в \"Дума\" след изтичането на едномесечното ми предизвестие. Благодаря на екипа на вестника за прекрасното отношение към мен и за чудесната работа, която свърши през последната близо половин година. Вярвам, че ще се справят още по-добре, написа Мичев на страницата си във фейсбук. Той уточнява, че се прибира при семейството си в Англия, \"която е моят втори дом и там се чувствам най-добре\". Йордан Мичев се върна от Великобритания,  на червеното издание, на 28 август м.г. той бе назначен, като смени на поста Таня Джаджева. През октомври обаче вътрешната опозиция в БСП излезе с  срещу ръководството, като поводът бе начинът, по който бе назначен новият и.д. главен редактор. Подписалите се настояха Изпълнителното бюро на БСП да отмени решението си за рокадата. След скандалите Мичев стана зам.-главен редактор. Повече от това няма да коментирам, нито ще отговарям на глупави въпроси, свързани с БСП, защото имам много приятели в тази партия. Затварям окончателно една страница в живота си и не искам от нея да остава горчив вкус, написа днес Мичев. ", "date": "2019.02.07", "title": "Бившият главен редактор на Дума си тръгва, връща се в Англия"}
