{"url": "https://offnews.bg/politika/tcvetanov-se-varna-v-parlamenta-kato-konsultant-na-gerb-701019.html", "text": "Бившият председател на парламентарната група на ГЕРБ Цветан Цветанов, който подаде оставка като депутат заради \"Апартаментгейт\", се върна в парламента като консултант на ГЕРБ. Това се вижда в публичния регистър на Народното събрание. Там се посочва, че е привлечен като консултант в качеството му на зам.-председател на ГЕРБ. Според правилника на Народното събрание постоянните сътрудници на парламентарните групи се назначават за служители на парламента. Сред консултантите на ГЕРБ в парламента са още областният координатор на партията в София Цветомир Паунов, съветникът по връзки с обществеността на премиера Бойко Борисов Севделина Арнаудова, пиарът на ГЕРБ Никола Николов и др.Цветанов напусна парламента на 29 март. Така той се оттегли още като председател на парламентарната група на ГЕРБ и председател на парламентарната комисия по вътрешна сигурност и обществен ред.Той обаче остана зам.-председател на ГЕРБ и председател на предизборния щаб на партията. Цветанов подаде оставка заради скандала с апартаментите, придобити от кадри на ГЕРБ на цени под пазарните.", "date": "2019.04.10", "title": "Цветанов се върна в парламента като консултант на ГЕРБ"}
{"url": "https://offnews.bg/kultura/gledajte-novia-film-na-nositelia-na-zlatna-palma-2018-po-kinata-u-nas-701020.html", "text": "От 12 април по кината в Пловдив, Варна и софийските Дом на киното, Одеон, Г8, Евросинема и други ще се излъчва носителят на Златна палма от Кан 2018 - \"Джебчии\" на Хирукадзу Корееда, разпространен от Арт Фест.След една от специалните си акции из магазините, Осаму и неговият син откриват малкон момиченце, зъзнещо в студа. Първоначално жената на Осаму отказва да приюти момиченцето, но се съгласява да се грижи за малката, след като разбира с какви трудности се сблъсква ежедневно. Въпреки че семейството е бедно и едва изкарва пари за прехраната си чрез дребни кражби, всъщност те живеят щастливо заедно, докато един неочакван инцидент не разкрива тайни, които ще подложат на изпитание семейните връзки...Режисьорът Хирокадзу Корееда коментира за филма:„Първото нещо, което ми хрумна за слоган на филма, бе „Само престъпленията ни държат заедно“. В Япония престъпленията като телефонните измами и детските кражби, поощрявани от родителите, са яростно критикувани. Разбира се, такива престъпници трябва да бъдат порицавани, но се чудя защо всички толкова се ядосват за дребни прегрешения, а същевременно има толкова много нарушители, които правят значително по-мащабни измами без последствия. Особено след земетресенията през 2011 година не се чувствам добре, когато чувам някой да повтаря, че семейните връзки са важни. Затова реших да разуча тази тема, като разкажа за едно семейство, обединено от престъпление.“Хирокадзу Корееда е роден през 1962 година в Токио, Япония.Завършва университета „Васеда“ през 1987 и започва работа в телевизия „Man Union“, където прави няколко документални програми. Те му носят множество награди. През 1995 година режисьорският му дебют „Мабороши“ печели наградата „Златна Осела“ на международния фестивал във Венеция. Филмът му „След живота“ (1998) е разпространяван в над 30 държави и му носи международно признание. През 2001 година „Разстояние“ е селектиран в официалния конкурс на фестивала в Кан. През 2014 година Корееда създава продуцентската компания BUN-BUKU.Филмография1991 Както и да е... (Shikashi...) – ТВ док.1991 Урок от едно теле (Kougai ha Doko he Itta) – ТВ док.1994 Август без него (Kare no Inai Hachigatsu ga) – ТВ док.1995 Мабороши (Maboroshi no Hikari)1996 Без памет (Kioku ga Ushinawareta Toki) – ТВ док.1998 След живота (Wandafuru raifu)2001 Разстояние (Distance)2004 Никой не знае (Dare mo shiranai)2006 Хана (Hana yorimo Naho)2008 Все още ходя (Aruitemo Aruitemo)2008 Надявам се, че си добре – Пътешествие безкрай с Коко (Daijoubu de Aruyouni Cocco Owaranai Tabi)2009 Въздушна кукла (Kuuki Ningyo)2010 Дните след това (Nochi no Hi) – ТВ филм2013 Какъвто бащата, такъв и синът (Soshite Chichi ni Naru)2015 Нашата малка сестра (Umimachi Diary2016 След бурята (Umi yorimo Mada Fukaku)2016 Издълбано в камъка (Ishibumi) – док.2017 Третото убийство (Sandome no Satsujin)2018 Джебчии (Manbiki Kazoku)", "date": "2019.04.10", "title": "Гледайте новия филм на носителя на Златна палма 2018 по кината у нас (трейлър)"}
{"url": "https://offnews.bg/112/rotvajleri-nahapaha-zhestoko-tri-detca-i-vazrasten-mazh-v-zheleznitca-701026.html", "text": "Три деца - на 7, 9 и 12 години, и дядо им са нахапани от два ротвайлера в софийското село Железница, съобщи МВР.Инцидентът е станал около 13 часа. Децата и дядо им са се разхождали в селото, когато са били нападнати от двете кучетоа. Случайно преминаващи хора са им се притекли на помощ.Децата са приети в болница \"Пирогов\". Те са в стабилно състояние и без опасност за живота. Нараняванията им са основно по ръцете и краката. 9-годишното дете има наранявания и по главата. Възрастният мъж е приет в болница \"Св. Анна\". Децата живеят в чужбина с родителите си и са били на гости на баба си и дядо си. Двете кучета са заловени и се намират в клиника. Те не са били агресивни при залавянето им. Собственикът на ротвайлерите е установен. Той не е от Железница, но живее в района. Разследването по случая продължава. За нападение и причиняване на средна или тежка телесна повреда от животно законът предвижда до 3 години лишаване от свобода или пробация и глоба от 5000 лв. на собственика. В случай на смърт предвиденото наказание е до 5 години затвор.", "date": "2019.04.10", "title": "Ротвайлери нахапаха жестоко три деца и възрастен мъж в Железница"}
{"url": "https://offnews.bg/politika/sadat-otmeni-resheniata-na-tcik-za-izbiratelnite-komisii-v-plovdiv-i-v-701023.html", "text": "Върховният административен съд отмени три от решенията на ЦИК за районните избирателни комисии във Враца и Пловдив.Решенията се отнасят за назначени РИК в Шестнадесети район и Седемнадесети район в Пловдив, както и в Шести район – Врачански. Жалбите срещу решенията на Централната избирателна комисия бяха подадени на 8 април от „БСП за България“, а срещу решението за РИК в Шестнадесети район в Пловдив - и от „България без цензура“.Същевременно Върховният административен съд отхвърли жалбите на „БСП за България“ за състава на районните избирателни комисии в Двадесети район - Силистренски, Четвърти район - Великотърновски и Тридесети район - Шумен.БСП: ДПС и ГЕРБ ще управляват изборния процесНа пресконференция на „Позитано 20” днес зам.-председателят на БСП Кирил Добрев заяви, че през последния месец са проведени 31 консултации при областните управители за конструирането на районните избирателните комисии, но се оказва, че \"няма смисъл от това, тъй като управляващото мнозинство в ЦИК служебно пренареди всички РИК-ове\".Добрев подчерта, че в РИК има две ключови позиции: на председателя и секретаря; това са позициите, с чийто подпис един протокол се признава за валиден.По свое решение ЦИК от една страна обезсмисли преговорите, които бяха водени с другите политически сили, и второ - служебно наложи друго разпределение, твърди зам.-председателят на БСП.Според новото разпределение ГЕРБ има 29 председателски и 2 секретарски места. Без подпис на ГЕРБ няма да има нито един валиден протокол от всички 31 избирателни района. БСП е втора политическа сила от последните парламентарни избори, а има едно председателско място и 13 секретарски места, тоест - присъства в ръководствата на РИК в 14 области, каза Добрев.Той акцентира, че третата политическа сила, патриотите, имат 29 зам.-председателски места, \"които ще гледат как едни протоколи се движат и се попълват от ДПС и ГЕРБ едновременно.\" А четвъртата политическа сила има едно председателско място и 16 секретарски места.\"Не ми се ще отново да развивам темата за коалицията между ДПС и ГЕРБ, но този път тя е с мълчаливото съгласие на патриотите, които си избраха ролята на \"кошаревски свидетел\". На 26 май ДПС и ГЕРБ ще управляват изборния процес по днешните решения на ЦИК\", категоричен е Добрев.Ако ЦИК беше справедлив орган, а не бухалка в ръцете на ГЕРБ и Цветанов, разпределението трябваше да бъде: за ГЕРБ - 24 позиции (12 председателски и 12 секретарски), за БСП – 20 (10 председателски и 10 секретарски), за Обединените патриоти - 8(4 председатели и 4 секретари); за ДПС – 6; за „Воля” – 4, твърдят социалистите.", "date": "2019.04.10", "title": "Съдът отмени решенията на ЦИК за избирателните комисии в Пловдив и Враца"}
{"url": "https://offnews.bg/politika/samoletat-na-borisov-spuka-guma-pri-katcane-v-briuksel-701027.html", "text": "Правителственият самолет \"Фалкон\", с който премиерът Бойко Борисов пътува към Брюксел, е спукал гума при кацане. Това разказа самият Борисов пред журналисти в белгийската столица. \"Тоя \"Фалкон\" вече колко пъти ще ни... Спукахме гума сега при кацането, но няма проблеми и няма пострадали\", коментира Борисов.По думите му добрата реакция на пилотите е спасила всички на борда.\"Много са ни добри пилотите. Това ни е спасило. Затова и днеска възстановихме на Министерски съвет Военновъздушното училище в Долна Митрополия. Действително имаме уникални пилоти\", каза той.", "date": "2019.04.10", "title": "Самолетът на Борисов спука гума при кацане в Брюксел"}
{"url": "https://offnews.bg/politika/simeonov-za-proverkata-na-imotite-na-skat-ne-se-pritesniavam-prokura-701021.html", "text": "Лидерът на НФСБ Валери Симеонов обяви, че не се притеснява от проверката на антикорупционната комисия за имотите, купени от \"СКАТ\" ООД в \"Слънчев бряг\" и Бургас на занижени цени. Проверката е разпоредена от Върховна касационна прокуратура.„Прокуратурата ще проверява едни клевети и лъжи, които вървят от десетина години, за които съм поосъдил няколко клеветника и един вестник. Прокуратурата има право да провери, но от сега ви казвам, че ще удари на камък”, каза Симеонов пред bTV. Той допълни, че не знае кой е подал сигнал срещу него, защото не се е запознал в детайли със съобщението на прокуратурата. „Това са сделки между фирми, това са сделки на телевизията – „СКАТ” ООД, които досега са проверявани много пъти, минали са през много проверки. Това е стара, но претоплена манджа. Ще си търся правата, само да се докопам до сигнала. Прокуратурата да влиза в такива детайли не е много чистоплътно, но така са преценили – така са направили”, коментира Симеонов.Според него проверката може да е в отговор на неговия сигнал срещу министъра на туризма Николина Ангелкова.„Фирмени сделки, Валери Симеонов няма никаква собственост в него, това си е собственост на фирмата. Собствеността на Валери Симеонов са две селски къщи – на баща ми и на майка ми и половин апартамент в „Меден рудник”. Не съм беден, бодат съм, но си насочвам парите за полезни работи”, каза още Симеонов. ", "date": "2019.04.10", "title": "Симеонов за проверката на имотите на СКАТ: Не се притеснявам, прокуратурата проверява клевети"}
{"url": "https://offnews.bg/politika/kabinetat-odobri-zakon-za-maslodajnata-roza-701007.html", "text": "Правителството одобри проект на Закон за маслодайната роза, съобщи правителствената информационна служба. Целта е да се създаде единна национална регламентация за производство и преработка на маслодайна роза, която да гарантира качеството на българското розово масло. Необходимостта от създаването на закона идва от факта, че до този момент не съществува правна рамка, с която да се регулира производството и преработването на рози.Според предложения законопроект земеделските стопани ще отглеждат насаждения само от сертифициран посадъчен материал. Ще се регламентират взаимоотношенията между производители и преработватели чрез сключването на договори за изкупуване на цвят от маслодайна роза.Приемането на закона се налага поради настъпилите през последните години процеси на масово създаване на насаждения от маслодайна роза с неясен и разнороден сортов състав, различни стопански качества и свръхпроизводство на розовия цвят.", "date": "2019.04.10", "title": "Кабинетът одобри Закон за маслодайната роза"}
{"url": "https://offnews.bg/sviat/pochina-majkata-na-angela-merkel-701030.html", "text": "Починала е майката на германския канцлер Ангела Меркел - Херлинд Каснер. Информацията е потвърдил пред ДПА правителствен говорител, съобщи БТА. Той призова да се прояви уважение към чувствата на канцлера в този момент и тя да не бъде обезпокоявана.Според вестник \"Билд\" 90-годишната Херлинд Каснер е починала в началото на април.", "date": "2019.04.10", "title": "Почина майката на Ангела Меркел"}
{"url": "https://offnews.bg/112/sakove-sas-spasitelni-zhiletki-palni-s-kokain-izpluvaha-pri-fara-na-701009.html", "text": "Сакове, \"облечени\" в спасителни жилетки и пълни с кокаин, изплуваха край фара на Шабла. Кокаинът бил разпределен в 150 пакета, всеки по около 30 кг. Всеки пакет е около 30 кг. След получена информация от румънските власти, служители на ГД „Гранична полиция“ предприемат допълнителни мерки за наблюдение на черноморската ни граница, съобщи главният секретар на МВР гл. комисар Ивайло Иванов. Той припомни, че в края на миналия месец, в крайбрежната зона на Румъния бяха открити над тон и 200 кг кокаин. В резултат на създадената организация, снощи при обход, граничен полицейски наряд от ГПУ- Каварна забелязва близо до брега, в района на фара на Шабла, спасителни жилетки. В рамките на предприетите действия граничните полицаи установяват, че жилетките са обвити с около 6 сака със специфично сгънати пакети, които са извадени на брега, съобщи МВР. Извършен е полеви наркотест на откритото в тях вещество, което е реагирало на кокаин. По случая е образувано досъдебно производство за контрабанда на кокаин в особено големи размери. По думите на главен комисар Ивайло Спиридонов, директор на ГДБОП, това е емблематичен случай за сътрудничество между българските и румънски полицейски власти. Предполага се, че рисковото вещество е с концентрация над 90% и в този си вид има опасност от предозиране. Той даде пример, че обикновено такова вещество се разрежда 3:1 при продажба на дребно и само благодарение на проведените професионални действия е предотвратено разпространението му. Главен комисар Спиридонов посочи, че на едро 1 кг кокаин се пласира за 80 хиляди лв, а цялото количество - за 13.6 млн.лв. на едро. На пазара на дребно себестойността му би достигнала 71.4 млн. лв. На мястото е изпратен граничен полицейски кораб за обследване на района и извършване на допълнителни проверки на плавателни съдове по море. На ГКПП - Балчик и Варна са проверени всички риболовни кораби, завръщащи се на брега. Продължава претърсването на района от граничен полицейски кораб, като с разпореждане на премиера, хеликоптери на ГДГП и МО облитат района. Съсредоточени са и полицейски сили на ОДМВР-Добрич и сили на жандармерията. Главният секретар на МВР се обърна с апел към местните граждани, ако забележат в морската зона необичайни премети, веднага да подадат сигнал на тел. 112. ", "date": "2019.04.10", "title": "Сакове със спасителни жилетки, пълни с кокаин, изплуваха при фара на Шабла (снимки)"}
{"url": "https://offnews.bg/politika/balgaria-podkrepia-otlagane-s-godina-na-brekzit-obiavi-borisov-701031.html", "text": "България подкрепя предоставянето на по-дълга отсрочка до оттеглянето на Великобритания от ЕС. Това заяви премиерът Бойко Борисов при пристигането си в Брюксел за участие в извънредния Европейски съвет, където се обсъжда въпросът за отлагане на Брекзит, съобщи БТА.Нито една от двете страни не иска излизане без договор, посочи Борисов.Той отбеляза, че съществуват неясноти, например дали ако Великобритания свика избори за евродепутати, но се оттегли от ЕС до 30 юни, както пожела премиерът Тереза Мей, избраните британски представители могат по своя воля да останат в ЕП.Има ли сила, която да им каже: \"Напуснете\", попита Борисов.Аз съм да се удължи срокът, но трябва да имаме всички тези гаранции, иначе може да стане голям хаос, коментира той.Най-добре да се даде дълъг срок - година, година и половина, и през това време да се работи. В петък ще настане шок и ужас, ако не се удължи и виновни ще сме ние. Британците всеки път идват с ново искане за удължаване и който каже\"Не, дотук беше\", поема целия риск, че заради него това се случва, поясни той.Очаквам и от другите оставки, заяви Борисов по въпроса за скандалите в нашата страна. Те ни гледат сеира, ние човек след човек, знакови фигури подават оставки. Накрая излизат с цялата си наглост и казват, че оставките не било нищо. Ами подайте и вие като нас оставки, пък след това ще говорим по другите теми, допълни той.", "date": "2019.04.10", "title": "България подкрепя отлагане с година на Брекзит, обяви Борисов"}
{"url": "https://offnews.bg/politika/georgi-markov-v-kolibi-li-da-zhiveiat-deputatite-kakav-e-tozi-sadiza-700998.html", "text": "С пламенна реч депутатът от ГЕРБ Георги Марков обясни от трибуната защо не приема оставката на Делян Добрев от Народното събрание.По-рано днес парламентъткато народен представител. 96 гласуваха \"за\", 7 - \"против\", трима се въздържаха.", "date": "2019.04.10", "title": "Георги Марков: В колиби ли да живеят депутатите? Какъв е този садизъм!"}
{"url": "https://offnews.bg/futbol/otborat-na-milan-e-izpraven-pred-novo-nakazanie-701014.html", "text": "Седемкратният първенец на Европа Милан е изправен пред още едно наказание поради неспазване на финансовия феърплей, съобщиха от УЕФА.Европейската футболна централа информира, че нейните независими финансови наблюдатели вече са отнесли случая към съдийския панел, който ще трябва да се произнесе окончателно дали ще наложи санкция на \"росонерите\".Сегашният случай е различен от този, при който УЕФА глоби гранда от Милано с 12 милиона евро през декември и го заплаши с изваждане от евротурнирите, ако не оправят финансовото си положение до юни 2021 година.Неучастието в Шампионската лига вече пет поредни сезона също се отразява негативно на финансовото състояние на клуба. ", "date": "2019.04.10", "title": "Отборът на Милан е изправен пред ново наказание"}
{"url": "https://offnews.bg/obshtestvo/protest-v-gabrovo-sled-napadenie-v-supermarket-701028.html", "text": "Жители на Габрово излязоха на протест, след като клиенти пребиха служител на супермаркет, който им направил забележка.Нападението е станало в неделя вечерта. Тримата мъже влезли в супермаркета, като според служители на магазина били видимо почерпени, но не пияни. Те започнали да се заяждат с хората в магазина. „Отидох при тях и ги помолих най-учтиво да не се разправят на входната врата, защото минават клиенти”, разказва служителят Венцислав Иванов, цитиран от Нова телевизия. Тримата мъже обаче му отговарят с юмруци.Тримата нападатели, които са от ромски произход, са задържани за 24 часа и след това освободени. Това предизвика гнева на жителите на Габрово. Освен това от полицията не са съобщили за нападението, като за него се е разбрало, след като собственикът на супермаркета пуснал видео в социалните мрежи. Днес нападателите отново бяха арестувани. Оказва се, че те са познати на полицията.  По случая се води досъдебно производство за хулиганство и причиняване на телесна повреда.Протестиращите се събраха пред сградата на Общината и след това се отправиха към Окръжния следствен отдел, където се намират нападателите. Планираното като мирно шествие обаче ескалира и демонстрантите опитаха да нахлуят в сградата, като се стигна до сблъсъци. След нападението от Община Габрово са поискали масови полицейски проверки на всички адреси, на които има струпване на ромски фамилии и на хора от криминалния контингент. ", "date": "2019.04.10", "title": "Протест в Габрово след нападение в супермаркет"}
{"url": "https://offnews.bg/obshtestvo/balgaria-dava-200-000-evro-za-namaliavane-na-migratcionnite-pototci-ka-701005.html", "text": "България отпуска хуманитарна помощ на стойност 200 000 евро за намаляване на миграционните потоци към Европа, е предвидено в проекта на споразумение между страната и Европейската инвестиционна банка, одобрен от Министерския съвет.Така България се включва в Инициативата за икономическа устойчивост, която осигурява подкрепа включително за финансирането на проекти в страните от Западните Балкани за преодоляване на причините за засилената миграция към Европа, съобщава правителствената пресслужба.Средствата ще бъдат осигурени от бюджета на МВнР, предназначен за официална помощ за развитие и хуманитарна помощ. Включването на България в инициативата е солидарен принос за справяне с най-сериозните предизвикателства, свързани с развитието, хуманитарните и миграционни процеси, възникнали в съседство на Европейския съюз.", "date": "2019.04.10", "title": "България дава 200 000 евро за намаляване на миграционните потоци към Европа"}
{"url": "https://offnews.bg/temida/kmetat-na-chuprene-v-aresta-za-72-chasa-obviniha-go-za-prodadenite-ob-701011.html", "text": "Специализираната прокуратура привлече към наказателна отговорност кмета на община Чупрене Ваньо Костин. Той е обвинен за длъжностно и за документно престъпление за продажбата на общински земи на фирми на родственици, в т.ч. на негово недекларирано дружество – всички те попадащи в територията на бъдещ ски комплекс „Миджур“. За този комплекс вече има одобрен от Върховния административен съд проект на общината и се търси инвеститор.Кметът на Чупрене бе задържан на 9 април 2019 г. при операция на Специализираната прокуратура, подпомогната от КПКОНПИ и Дирекция „Жандармерия“ в МВР.При операцията бяха претърсени кабинети в общинската сграда и множество адреси в Чупрене, с. Долни лом и Белоградчик. Намерени и иззети бяха общо 20 договора за продажби, повечето от които извършени без законна тържна процедура. Иззети са памети на компютърни конфигурации и други доказателства, относими към досъдебното производство. Разпитани са близо 20 свидетели, част от които пред съдия.На Ваньо Костин бе наложено прокурорско задържане до 72 часа. Утре Специализираната прокуратура ще внесе вСпециализирания наказателен съд искане за налагане на мярка за неотклонение „Задържане под стража“ на обвинения. През 2015 г. Костин печели трети мандат като кандидат на коалиция \"За Чупрене\", в която са БСП, АБВ, ДПС, ЗС “Ал. Стамболийски”, движение “Напред България”.", "date": "2019.04.10", "title": "Кметът на Чупрене в ареста за 72 часа, обвиниха го за продадените общински земи на роднини"}
{"url": "https://offnews.bg/futbol/didie-drogba-iunajted-mozhe-da-povtori-uspeha-na-chelsi-ot-2012-701017.html", "text": "Тази вечер Манчестър Юнайтед приема на \"Олд Трафорд\" отбора на Барселона в първи четвъртфинален сблъсък от Шампионската лига. Бившият нападател на Челси Дидие Дрогба е на мнение, че \"червените дяволи\" са способни да спечелят турнира през този сезон, въпреки че тимът не е поставян сред големите фаворити за това. Лондончани бяха в същото положение през 2012 г., когато въпреки шестото място във Висшата лига, те успяха да триумфират в най-комерсиалния турнир след като надви отбора на Байерн Мюнхен след дузпи във финала на “Алианц Арена”.“Знаехте ли, че ще спечеля Шампионската лига през 2012 г.? Защото аз не. Дори и аз не знаех, че сме способни на това. Може би някой играч или отбор ще се изяви, клуб като Манчестър Юнайтед. От това, което видях срещу Пари Сен Жермен, трябва да разчитам на тях. Имат дух и класа. Разполагат с мениджър, който е печелил трофея и знае как да побеждава. Винаги е нещо различно, когато треньорът е играл в клуба.\" споделя Дрогба пред сайта Goal.com.Познава духа и знае всичко за клуба. Играчите уважават това. Така се случи с Роберто Ди Матео и нас. Сега ситуацията е същата с Манчестър и Оле Гунар Солскяер. Не трябва да прекаляваме със сравненията, но виждам малко от това, което направихме през 2012, защото те спечелиха на Парк де Пренс, а никой не предполагаше, че са способни, при това по много, много добър начин. Така че е интересно”, завърши котдивоарецът.", "date": "2019.04.10", "title": "Дидие Дрогба: Юнайтед може да повтори успеха на Челси от 2012"}
{"url": "https://offnews.bg/obshtestvo/tcenata-na-toka-shte-skochi-s-okolo-3-ot-iuli-701013.html", "text": "Увеличението на тока през юли ще бъде в рамките на годишната инфлация, която е в рамките на 3 или малко над 3 процента.Това обяви председателят на Комисията за енергийно и водно регулиране /КЕВР/ Иван Иванов пред журналисти.\"Увеличението на тока ще е много далеч от това, което искат електроразпределителните дружества\", коментира той.По същия начин КЕВР няма да уважи и искането на Националната електрическа компания, която поиска увеличение от близо 20 процента на тока за бита, допълни Иванов.", "date": "2019.04.10", "title": "Цената на тока ще скочи с около 3% от юли"}
{"url": "https://offnews.bg/sviat/83-godishniat-dalaj-lama-priet-v-bolnitca-v-india-700987.html", "text": "Далай Лама е приет в болница в индийската столица Делхи с дихателна инфекция. Той е в стабилно състояние, казват от лечебното заведение, цитирани от Би Би Си.83-годишният тибетски духовен водач бяга в Индия преди 60 години след неуспешен бунт срещу китайските власти.Лауреатът на Нобелова награда за мир е изключително известен говорител, но през последните години намали ангажиментите си по света.Личният му помощник Тензин Такла цитира лекарите, според които Далай Лама ще остане в болницата два до три дни, пише \"Ройтерс\".Китай поема контрола над Тибет през 1950 г. и вижда в лицето на Далай Лама опасен сепаратист. Кой ще наследи водача след кончината му остава неясно и спорно. Китай казва, че лидерите ѝ имат правото да изберат наследник, но последния месец близки на Далай Лама подчертаха многократно, че който и да било лидер, посочен от Китай, няма да бъде приет от тибетците.В тибетската будистка вяра се смята, че душата на най-главния лама се превъплъщава в тялото на дете.", "date": "2019.04.10", "title": "83-годишният Далай Лама приет в болница в Индия"}
{"url": "https://offnews.bg/nauka/eto-parvata-realna-snimka-na-siankata-na-cherna-dupka-701022.html", "text": "Обсерваторията Event Horizon Telescope, виртуална радиочиния, голяма колкото Земята, представи първите си снимки на така наречената „сянка“ на черна дупка. Това е свръхмасивната черна дупка в центъра на галактиката M87.Това съобщиха учените на пресконференция в централата на Европейската комисия в Брюксел.Сянката на черната дупка е най-близкото, до което можем да стигнем като образ на самата черна дупка, защото знаем, че е напълно тъмен обект, от който дори светлината не може да избяга. Границата на черната дупка - хоризонтът на събитията, от който е взел името си EHT - е около 2,5 пъти по-малък от сянката, която хвърля и e малко под 40 милиарда километра.EHT свързва телескопи от цял свят, за да образуват безпрецедентен виртуален телескоп с размерите на Земята. EHT предлага на учените нов начин да изучават най-екстремните обекти във Вселената, предсказани от Общата теотия на относителността на Айнщайн, един век, след първото си историческо подтвърждение.Две черни дупки са в центъра на вниманието на EHT: Стрелец А* (Sgr A*), свръхмасивната черна дупка в центъра на галактиката Млечен път и свръхмасивната черна дупка в центъра на друга галактика, наречена М87.Sgr A* е около 4 милиона пъти по-голяма от масата на Слънцето, с хоризонт на събитията 44 милиона километра в диаметър (около 30 пъти размера на Слънцето) и на 25 640 светлинни години.Черната дупка на M87 е много по-голяма. Тя е около 6.5 милиарда пъти по-голяма от масата на Слънцето - около 1500 пъти по-масивна от Sgr A *. Но също така е около 2000 пъти по-далеч, на разстояние от 50 милиона светлинни години, така че видимият й размер трябва да бъде малко по-малък.Повече може да научите в статиите в НаукаOFFNews:\"\"\"\"\"\"", "date": "2019.04.10", "title": "Ето първата реална снимка на „сянката“ на черна дупка"}
{"url": "https://offnews.bg/obshtestvo/savetat-na-detcata-na-poseshtenie-v-evropejskia-parlament-700993.html", "text": "По покана на български евродепутати, пет деца от Съвета на децата към председателството на Държавната агенция за закрила на детето, посетиха Европейския парламент в Брюксел – Белгия, в началото на месец април.В рамките на посещението децата проведоха срещи с част от българските евродепутати, запознавайки ги с дейността на Съвета на децата.Българските европолитици, нагледно показаха на детската делегация, как протича техния работен ден в Европейския парламент, като им осигуриха възможност да проследят дискусиите около дебатите по Брекзит и пакет „Мобилност“.Децата успяха да запечатат в снимка срещата си в кулоарите на Европейския парламент с г-н Мишел Барние, който напуска пленарната зала, след края на дебата, а едно от най-интересните мероприятия за тях бе осигуреното посещение до Дома на европейската история, където те научиха много за Европейския съюз и неговите демократични принципи.Съветът на децата към Държавната агенция за закрила на детето е учреден през 2003 г. в изпълнение на основните принципи на Конвенцията на ООН за правата на детето и Закона за закрила на детето. Целта на неговото създаване е да насърчи детското участие в процесите на изработване на политики за децата и вземане на решения.Основната мисия на Съвета на децата е да представя детската гледна точка, мисли и чувства по въпроси, които засягат правото на защита, развитието и участието на децата в обществено-политическия живот. Съветът на децата дава възможност на децата да обменят знания, морални и интелектуални ценности и да взаимодействат с държавни и неправителствени организации на национално и регионално ниво.Съветът включва по един представител на децата от всяка административна област, членовете му са с двегодишен мандат и избират помежду си председател и заместник-председател. След навършване на 18-годишна възраст членовете на Съвета напускат организацията и местата им се попълват от нови членове.", "date": "2019.04.10", "title": "Съветът на децата на посещение в Европейския парламент"}
{"url": "https://offnews.bg/tehnologii/forumat-erp-net-expo-2019-s-fokus-varhu-migratciata-na-erp-sistemite-k-701010.html", "text": "На 6 юни българската софтуерна компания  организира първата си партньорска конференция, на която ще представи своята екосистема за бизнес приложения ERP.net, както и прогнозите си за бъдещото развитие на ERP софтуера. Форумът „ERP.net Expo 2019 – Нови бизнес възможности с екосистемата ERP.net“ ще събере партньори на фирмата с представители на дружества от различни икономически сегменти, а експерти с дългогодишен опит в бранша ще споделят с аудиторията вижданията си за посоката, в която ще се развива бизнес софтуерът през следващите години.  ще се проведе в Sofia Event Center, а началният час е 14:00 часа.ERP.BG e един от първите български разработчици на бизнес софтуер и през последните години компанията инвестира значителни ресурси в превръщането на своята ERP система EnterpriseOne в цялостна екосистема за приложения под името ERP.net. Екипът е създал инструменти за разработка на приложения от външни фирми и специалисти, и развива активно партньорската си програма, с цел да ги подкрепи както в технологично отношение, така и по отношения на маркетинга и продажбите. Именно тази трансформация ще е във фокуса на предстоящата конференция.„Днес светът на технологиите се развива към отворени екосистеми и партньорски мрежи. Този модел е в основата на възхода на смартфоните и мобилните приложения, социалните мрежи, отворените платформи за уебсайтове, а все по-бързо навлиза и в сегмента на бизнес софтуера. Това носи много по-голяма стойност за клиентите, защото за тях вече работи огромна общност от програмисти и фирми, вместо екипът на една единствена компания. Резултатът е по-голямо разнообразие от приложения и функционалности, на по-достъпна цена“ - посочи Иван Аржентински, управляващ съдружник и основател на ERP.BG.„ERP системите по света също вече се насочват към този модел, а ERP.net е първият български пример за цялостна екосистема, създадена около ERP решение. В перспектива очакваме всички фирми от бранша да ориентират своите продукти в тази посока, а самите ERP софтуери да се превърнат в невидимия информационен гръбнак на всяка компания, докато функционалностите и приложенията ще се създават от външни партньори“ - добави Анастас Шопов, изпълнителен директор на ERP.BG.Предстоящата конференция „ERP.net Expo 2019 – Нови бизнес възможности с екосистемата ERP.net“ ще събере за първи път всички участници в новата екосистема – от разработчиците на приложения и партньорите – внедрители, до клиентите на дружеството. Ще присъстват и компании с интерес към включване в партньорската мрежа, както и потенциални нови клиенти от различни индустрии.За повече информация: expo2019.erp.bg", "date": "2019.04.10", "title": "Форумът ERP.net Expo 2019 с фокус върху миграцията на ERP системите към екосистеми за приложения"}
{"url": "https://offnews.bg/futbol/menidzharat-na-totnam-besnee-sreshtu-var-700992.html", "text": "Мениджърът на Тотнъм Маурисио Почетино остана много недоволен от системата за видеоповторение, след като Манчестър Сити получи правото да изпълни дузпа в началото на мача от 1/4-финалите на Шампионска лига снощи.Съдията преразгледа ситуацията и прецени, че ръката на Дани Роуз е в неестествена позиция, въпреки че защитникът опитваше да я прибере. Все пак Серхио Агуеро пропусна от бялата точка и \"шпорите\" стигнаха до минимална победа с 1:0.Почетино обаче не спести критиките си след мача, особено след като за подобна ситуация Порто не получи дузпа срещу Ливърпул.\"Очевидно ще започнем да гледаме друг спорт, а не футбола, с който израснахме. Днес за пореден път се видя, че има още много неща, които трябва да се направят, за да бъде системата ефективна.Има твърде много положения, за които не е ясно дали ще има намеса на ВАР или не, което не е добре. Технически има игра с ръка, но все още не сме наясно с протокола и има много въпроси. Просто духът на играта ще се промени и аз определено съм притеснен. Трябва да се изяснят още много неща\", каза Почетино.Специалистът обяви, че звездата на тима Хари Кейн пък ще пропусне мачовете на лондончани до края на сезона. Снощи нападателят се контузи жестоко в глезена след сблъсък с Фабиан Делф.\"Записахме страхотна победа, но трябва да призная, че мие много тежко и тъжно от контузията на Хари Кейн. Най-вероятно той ще пропусне мачовете до края на сезона и ще ни бъде много трудно без него. Винаги съм залагал на отборната игра и сега ще трябва да го направим и в отсъствието на Хари\", заяви Почетино.", "date": "2019.04.10", "title": "Мениджърът на Тотнъм беснее срещу VAR"}
{"url": "https://offnews.bg/politika/siderov-ne-pravia-kasting-kato-slavi-trifonov-pri-partiite-e-razlich-700990.html", "text": "Партия \"Атака\" внесе документи в ЦИК за участие в евровота на 26 май. За регистрация са предоставени 4000 подписа. Внесените подписи за регистрация са над 4000. Преди да се регистрира лидерът на партията Волен Сидеров коментира решението на партиите от патриотичната коалиция да се явят поотделно на изборите. От \"Атака\" се регистрираме в последния възможен ден, защото до последно са имали търпението и толерантността да изчакат - дали все пак няма да се решат да се явят заедно. \"Уви това не стана\", заяви Сидеров и изтъкна, че е бил радетел за общо явяване на евроизборите. \"НФСБ е партията, която предопредели явяването поотделно, защото те казаха категорично, че няма да се явят с Атака на тези избори\", заяви Сидеров.Листата на Атака ще стане ясна след 21 април, когато приключи кастингът в предаването \"Политическа академия\". Зрителският вот ще подреди кандидатите, обясни Сидеров. Той коментира критиките, че дублира с предаването \"Шоуто на Слави\" иронично - \"Да, аз много се влияя от Слави Трифонов\". След това Сидеров обясни, че за разлика от едно развлекателно шоу, което прави кастинг за политици, Атака е политическа партия. \"При мен е нещо друго, тъй като сме партия, утвърдена с присъствие в политиката, аз давам възможност на всички, които участват и тези, които се класират и тези, които не се класират да станат една банка от кадри\", обясни Сидеров, цитиран от БТА.  На въпрос дали е притеснен от името, с което колегите им от НФСБ се регистрират за предстоящите избори, Сидеров отговори отрицателно и изтъкна: \"Такова име са избрали. Решили са лидерът на партията да е водач на листатата. Аз смятам, че лидерите в днешния ден трябва да направят крачка встрани. Това е моето мнение. Всеки е в правото си да се номинира, изтъква, както виждате аз не го правя това\". ", "date": "2019.04.10", "title": "Сидеров: Не правя кастинг като Слави Трифонов, при партиите е различно"}
{"url": "https://offnews.bg/politika/antikoruptcionnata-komisia-shte-proveriava-tri-imota-na-skat-kupeni-n-701016.html", "text": "Върховна касационна прокуратура възложи на антикорупционната комисия да провери три имота, купени на занижени цени от “СКАТ“ ООД, управлявано от депутата Валери Симеонов.Проверката е заради постъпили на 9 април сигнали до главния прокурор Сотир Цацаров. В сигнала са описани три сделки:Закупено през 2004 г. от „СКАТ“ ООД право на строеж на апартамент с площ 80 кв.м. в к.к. „Слънчев бряг“ за сумата от 900 лева, при данъчна оценка 856,60 лв.;Закупен през 2005 г. от „СКАТ“ООД офис в к.к. „Слънчев бряг“ с площ 31,35 кв. м. за сумата от 6901,10 лв., при данъчна оценка 6901,10 лв.;Закупен през 2008 г. от „СКАТ“ООД имот частна общинска собственост с площ 875 кв.м. за сумата от 850 815 лв. по решение на Общински съвет – Бургас, чийто председател по това време е Валери Симеонов, председател на комисията за общинска собственост е бил В. Касабов – настоящ народен представител от НФСБ, а юрисконсулт е бил настоящият народен представител Християн Митев. За този имот се твърди в сигнала, че не се ползва по предназначение за нуждите на телевизията, а е построен жилищен блок.В сигнала са изложени и твърдения, че през 2008 г. „СКАТ“ ООД е закупило „База за отдих Пресока“ в община Златоград, която в момента е хотел „Панорама“, като на същия са изградени незаконни постройки – басейн и ресторант, за които е налице влязло в сила решение на Върховния административен съд от 2013 г., че са построени без съответните разрешителни и следва да бъдат съборени, а това не се е случило.Проверката ще обхване и твърденията за непредприемане на действия по събарянето на незаконните постройки в района на Златоград и наличието на връзка с народния представител В. Симеонов, уточняват от прокуратурата. Проверката е възложена на Дирекция „Противодействие на корупцията“ при КПКОНПИ.", "date": "2019.04.10", "title": "Антикорупционната комисия ще проверява три имота на СКАТ, купени на занижени цени"}
{"url": "https://offnews.bg/obshtestvo/arestuvaha-sobstvenitcite-na-dvata-rotvajlera-koito-nahapa-tri-detca-701029.html", "text": "Арестуваха собствениците на двата ротвайлера, които нахапаха жестоко възрастен и три деца в Железница, съобщи bTV. Собствениците на кучетата са майка и син от Симеоново. Те са задържани за 24 часа. Инцидентът стана около 13 часа днес, докато възрастният мъж и внуците му се разхождали в района на Минералната баня в Железница. Случайно преминаващи хора им се притекли на помощ. Децата са приети в болница \"Пирогов\". Мъжът е откаран в болница \"Св. Анна\". Кучетата са заловени и са откарани в клиника. Разследването на нападението продължава. ", "date": "2019.04.10", "title": "Арестуваха собствениците на двата ротвайлера, които нахапа три деца и възрастен мъж в Железница"}
{"url": "https://offnews.bg/obshtestvo/ombudsmanat-kam-tcik-27-miliona-za-naem-na-mashini-za-glasuvane-tova-700995.html", "text": "Защо се наемат машини за гласуване, след като могат да бъдат купени на същата цена – 3 000 лева на машина наем изглежда прекалено. Още повече, че през тази година, освен избори за европейския парламент, има и местни избори, в които също ще се гласува машинно, съответно два пъти повече секции ще бъдат оборудвани с машини, което означава 9 млн. за първия вот и още 18 млн. за вота през октомври, или общо 27 млн. лева наем. Смятам, че това е прекалено и би трябвало да се положат усилия за тяхното закупуване, за тяхното производство биха могли да се ангажират български производители, или да се закупят такива отвън. Поставям този въпрос на старта на новия състав на Централната избирателна комисия (ЦИК), защото повече от пет пъти го поставях на вниманието на предишната ЦИК, която откровено саботираше въвеждането на машинното гласуване“.Това заяви омбудсманът Мая Манолова на среща, организирана заедно с КНСБ, и с участието на председателя на ЦИК Стефка Стоева и говорителя й Александър Андреев, както и представители на най-големите организации на хората с увреждания.Поводът бе приетият преди дни доклад на Европейския икономически и социален комитет (ЕИСК) за правата на хората с увреждания да гласуват на предстоящите европейски избори. Според заключенията в доклада милиони граждани на ЕС нямат възможност да дадат своя вот заради прилаганите организационни решения (технически пречки), които не отчитат произтичащите от техните увреждания специфични нужди. Този извод важи още по-силно за България, която въпреки напредъка през последните години, все още поставя бариери пред вота на хиляди граждани.„Машинното гласуване е възможност за осигуряване на тайната на вота на хората с увреждания, а следващата стъпка ще бъде електронно гласуване, така че публичният контрол върху работата на ЦИК по машините и електронния вот е изключително важен“, категорична бе Мая Манолова.Сред предложенията на омбудсмана за улеснен достъп за гласуване на хората с увреждания са: осигуряване на достъпна информация преди и по време на гласуването, възможност за въвеждане на брайлов шаблон, жестомимичен превод онлайн, транспорт на хората с увреждания до урните, достъпни тоалетни и паркоместа, безплатна телефонна линия за информиране и достъпни помещения, адаптирани за хора с инвалидни колички. Омбудсманът беше категорична, че повечето от предложенията могат да бъдат приложени веднага, без да се налага промяна на Изборния закон. От КНСБ поискаха информационна кампания за хората с увреждания, ЦИК да изработи специален знак, с който да се маркират секциите, достъпни за хора в неравностойно положение, да се направи преглед на сроковете за регистрация за гласуване и др.Председателят на ЦИК Стефка Стоева увери, че предложенията ще бъдат разгледани още утре на заседание на Комисията и се съгласи, че повече от половината могат да бъдат въведени за тези избори.", "date": "2019.04.10", "title": "Омбудсманът към ЦИК: 27 милиона за наем на машини за гласуване? Това е прекалено"}
{"url": "https://offnews.bg/obshtestvo/pat-za-mladite-se-registrira-v-tcik-za-evrovota-700999.html", "text": "Представители на “Път на младите” внесоха днес в Централната избирателна комисия (ЦИК) документите за участие в европейските избори през май.За петте дни от обявяването на листата са събрани близо 4000 подписа на граждани от цялата страна.\"Път на младите\" е иницииран от българския , който обединява млади българи, живеещи в чужбина. Листата на \"Път за младите\" в унисон с името им е съставена от 17 души до 35 години. Те ще участват в изборите с регистрацията на НДСВ и Новото време.“Ние предлагаме промяна, алтернатива, каквато досега не е имало в българската политика. Нямаме месия, излизаме с лицата си и се борим за честност и професионализъм в управлението, от които толкова много имаме нужда в момента. Въодушевени сме от огромната подкрепа, която получаваме в последните дни и това ни кара да вярваме, че ще успеем,” коментира Румен Чолаков, който е председател на Милениум Клуб България и водач на листата.Визията на “Път на младите” е, че България трябва да работи за задълбочаване на своята интеграция в Европейския съюз. Кандидатите смятат, че страната ни и ЕС трябва да се управляват от квалифицирани кадри и технократи, които предлагат прагматични решения по водещи и приоритетни теми.", "date": "2019.04.10", "title": "'Път за младите' се регистрира в ЦИК за евровота"}
{"url": "https://offnews.bg/medii/domuschievi-veche-ofitcialno-sa-sobstvenitci-na-nova-televizia-700997.html", "text": "\"Адванс Медиа Груп\" и MTG финализираха продажбата на Нова Броудкастинг Груп. Акциите, представляващи 100 % от капитала на дружеството, днес бяха прехвърлени на купувача.За изпълнителни директори на „Нова Броудкастинг Груп“ АД са назначени досегашните прокуристи - Вяра Анкова - професионалист с голям опит в телевизионното управление, и Николай Андреев – дългогодишен финансов директор. Георги Домусчиев е новият Председател на Съвета на Директорите на „Нова Броудкастинг Груп“ АД. В Борда влизат още Тонка Генова - финансист и Николай Василчев - юрист.Силва Зурлева остава съветник на Борда.Ето и пълния текст на официалното съобщение на \"Адванс Медиа Груп\":„Адванс Медиа Груп“ ЕАД финализира сделката с Modern Times Group (MTG) за „Нова Броудкастинг Груп“ АД, след като преди това сделката бе одобрена от Комисията за защита на конкуренцията (КЗК). Акциите, представляващи 100 % от капитала на дружеството днес бяха прехвърлени на купувача.За изпълнителни директори на „Нова Броудкастинг Груп“ АД са назначени досегашните прокуристи - Вяра Анкова - професионалист с голям опит в телевизионното управление, и Николай Андреев – дългогодишен финансов директор. Силва Зурлева остава съветник на Борда.Георги Домусчиев е новият Председател на Съвета на Директорите на „Нова Броудкастинг Груп“ АД. В Борда влизат още Тонка Генова - финансист и Николай Василчев - юрист.„Нова Броудкастинг Груп“ АД притежава най-голямата и водеща медийна група в България. В портфолиото й влизат 7 телевизионни канала. Компанията е най-големият участник на онлайн пазара в страната, достигайки до около 75% от хората, използващи интернет в България. В нея работят 650 човека.Георги Домусчиев, изпълнителен директор на „Адванс Медиа Груп“ ЕАД: „Нашето желание е да поддържаме досегашната политика на „Нова Броудкастинг Груп“ на свободна и обективна медия, с високо качество на телевизионното и дигитално съдържание, лоялна към зрителите и коректна към партньорите. Ще инвестираме в ускорена модернизация на телевизията, в човешкия капитал и в създаването на все повече български продукции. „Нова телевизия“ ще бъде българска телевизия, подкрепяща българските сериали, филми и развлекателни програми\"За „Адванс Медиа Груп“„Адванс Медиа Груп“ ЕАД е дъщерна компания на инвестиционния холдинг „Адванс Пропъртис“ ООД , собственост на братята Кирил и Георги Домусчиеви. „Адванс Пропъртис“ ООД притежава 117 компании в 23 държави от 10 различни индустрии. В портфолиото на холдинга е мултинационалната фармацевтична група „Хювефарма“, с дългогодишен опит и традиции в разработката, производството и продажбите на продукти за ветеринарната и хуманната медицина. Инвестиционното дружество притежава и българската корабна компания със 126-годишна история „Параходство Български Морски Флот“ АД, както и пристанищния оператор „БМФ Порт Бургас“ ЕАД.Официалното съобщение на MTG:MTG приключи продажбата на своя дял от 95% в Нова Броудкастинг груп в България на Адванс Медиа Груп. Общата стойност на 100% от сделката е в размер на 185 млн. евро /приблизително 11,917 млн. шведски крони/. MTG ще използва приходите за по-нататъшно развитие на дигиталните глобални продукти на компанията чрез цялостни инвестиции и придобивания.NOVA e най-голямата търговска медийна компания на българския пазар и се състои от 7 телевизионни канала, както и от допълнителен дигитален бизнес, достигащи средно до 74% от българското население всеки месец. Приходите от продажби на Нова Броудкастинг Груп са в размер на 1, 154 млн. шведски крони, а оперативната печалба /EBIT/ е достигнала 223 млн. шведски крони през 2018 година. NOVA осигурява работа на 650 души.Йорген Мадсен Линдеман, президент и Главен изпълнителен директор на MTG: „Удовлетворени сме, че завършихме продажбата на NOVA. Постъпленията ще бъдат използвани за ускоряване на растежа ни в областта на електронните спортове и онлайн игри, включително чрез придобиване.“Финансов консултант на MTG по сделката е Citigroup Global Markets.", "date": "2019.04.10", "title": "Домусчиеви вече официално са собственици на Нова телевизия"}
{"url": "https://offnews.bg/obshtestvo/sofijskiat-zoopark-tarsi-dobrovoltci-koito-da-bdiat-posetitelite-da-n-700994.html", "text": "Софийският зоопарк се нуждае от доброволци, които през събота и неделя да предупреждават посетителите да не хранят животните, съобщиха от зоологическата градина.Така доброволците ще съдействат на гледачите и охраната на зоопарка да съблюдават спазването на правилата.\"За съжаление, една немалка част от посетителите нарушават това правило и така поставят в опасност здравето и даже живота на нашите животни, като им предлагат вредна храна, а понякога даже хвърлят предмети. Особена нужда от доброволци, които да наблюдават посетителите и да им правят забележка, има при мечките и сурикатите\", споделят от управата.Доброволците ще са необходими в събота и неделя между 10,30 и 17 ч. Те ще бъдат инструктирани и ще получат фланелка и бадж, за да се отличават от посетителите. Необходимо е да са навършили 18 години. Кандидат-доброволците може да се свържат със зоопарка на имейл: . ", "date": "2019.04.10", "title": "Софийският зоопарк търси доброволци, които да бдят посетителите да не хранят животните"}
{"url": "https://offnews.bg/obshtestvo/do-30-april-e-srokat-za-podavane-na-deklaratciite-za-usloviata-na-trud-700988.html", "text": "Главна инспекция по труда напомня на работодателите, че на 30 април 2019 г. изтича срокът за подаване на годишната декларация по чл. 15 от Закона за здравословните и безопасни условия на труд, който тече от началото на годината. Задължение да подават декларации имат новосъздадени през 2018 г. предприятия, както и такива, при които към 31 декември на предходната година има промяна в обстоятелствата, подлежащи на деклариране. ИА ГИТ напомня, че за неподаване на декларация се носи административнонаказателна отговорност.С цел облекчаване на административната тежест за бизнеса, по инициатива на Инспекцията по труда от 2018 г. отпадна задължението за подаване на уведомления при липса на промяна в обстоятелствата, които вече са декларирани в Агенцията.До момента в ИА ГИТ са подадени около 7200 декларации. Това е под 1/5 от очакваните между 40 000 и 50 000 декларации. Подаването на голям брой декларации в последния момент може да доведе до затруднения при използването на софтуера за приемането и обработването им.На сайта на Изпълнителна агенция „Главна инспекция по труда“, в рубриката „Административно обслужване“, , са публикувани указания относно попълването и подаването на декларацията, включително и по електронен път. За улеснение на потребителите е публикувано и видео за . .Данните от декларацията за условията на труд в българските предприятия са един от показателите, включени в Методиката за изготвяне на оценката на риска в тях. Тя е разработена по проект „Оптимизация и иновации в ИА ГИТ“, финансиран по оперативна програма „Развитие на човешките ресурси“, съфинансирана от ЕС чрез ЕСФ.По методиката, в която са включени и други показатели като установени нарушения, данни за трудовия травматизъм и др., специален софтуер ще оценява нивото на риск и ще групира предприятията според него. При планирането на дейността си Инспекцията по труда ще планира по-чести проверки в предприятията, оценени с най-висок риск по отношение условията на труд. ", "date": "2019.04.10", "title": "До 30 април е срокът за подаване на декларациите за условията на труд"}
{"url": "https://offnews.bg/politika/bsp-niama-da-vleze-v-plenarna-zala-i-za-vota-za-ostavkite-v-kpkonpi-700967.html", "text": "„Не искаме да сменим само ръководството на КПКОНПИ, а искаме да се промени и самият закон“, коментира пред  депутатът от БСП Филип Попов, който е член на правната комисия.От думите му стана ясно, че левицата няма да е в залата дори за гласуването на исканите оставки на председателя на антикорупционната комисия Пламен Георгиев и на заместника му Антон Славчев. И двете искания постъпиха след скандала \"Апартаментгейт\".Утре искането на левицата за отстраняване от длъжност на двамата влиза в правната комисия. Вносителите обаче няма да са на заседанието. Според Филип Попов няма никакво значение дали БСП е в зала или не.„С това, което се случва, се показа уродливото лице на корупцията, която е разяла до дъно управляващите. Навсякъде, където има някаква реална власт, се шири корупция“,заяви депутатът от БСП. По думите му в основата на този модел е самият премиер Бойко Борисов, затова оставките в ГЕРБ нямат никакво значение.От БСП настояват за промяна на целия антикорупционен закон:„Настояваме за тези наши предложения, но няма никакво желание от страна на управляващите, ГЕРБ, ДПС, „Обединени патриоти“, Марешки да направят нещо в тази посока. Очевидно за тях статуквото е нещо добро\", добави Попов.", "date": "2019.04.10", "title": "БСП няма да влезе в пленарна зала и за вота за оставките в КПКОНПИ"}
{"url": "https://offnews.bg/politika/elena-joncheva-ne-iskame-balgarite-da-badat-vtoro-kachestvo-zhiteli-n-701000.html", "text": "Считаме, че в България не трябва да има предприятия, които да не отговарят на европейските норми и стандарти за чистота на въздуха. Не трябва да допускаме България да бъде второ качество държава в ЕС, българите да бъдат второ качество граждани на Европа, а децата ни да бъдат второ качество деца.Това каза говорителят на ПГ на „БСП за България” и водач на листата на левицата за европейските избори Елена Йончева в разговор с протестиращи пред завод „Кроношпан” жители на Велико Търново. Тя коментира, че жителите на Велико Търново считат, че има замърсяване на въздуха с фини прахови частици и различни химични компоненти, а държавата и българските институции казват, че няма замърсяване на въздуха и хората си измислят. Тя добави, че според статистиката на онкологичния център във Велико Търново, само в последната година онкологичните и респираторни заболявания в града са се увеличили с 20%. Йончева бе категорична, че е очевидно, че има проблем, защото хората се оплакват от алергии и респираторни заболявания.„Не вярваме, че измерванията на МОСВ отговарят на ситуацията в града, защото тяхното мнение се разминава с обективната картина. Настояваме да има постоянен мониторинг на въздуха в града. Жителите на Велико Търново да имат постоянен достъп до данните от него, както и МОСВ, заедно с общинската администрация, да постави по-високи норми и изисквания за чистотата на въздуха”, категорична бе Йончева. Тя каза още, че не вярва, че ГЕРБ въобще ще обърнат внимание на тези искания.„Затова поемам ангажимент, като бъдещ евродепутат, не само да алармираме европейските институции, но и да решим този проблем на Велико Търново”, каза още народният представител. Тя добави, че това, което може сега да се направи, е да се потърси независима лаборатория, която да установи- какво е замърсяването в града, кой е неговият източник и колко се разминават резултатите с тези на институциите. Весела Лечева: Хората се умориха да чакат“Гражданите на Велико Търново усещат замърсяването на въздуха, докато институциите дават съвсем различна картина. Ние вярваме на сигналите на хората”, заяви зам.-председателят на ПГ на левицата Весела Лечева. Тя добави, че в кварталите, които са пряко засегнати от замърсяването на „Кроношпан”, живее около 40% от населението на Велико Търново. „Хората се умориха да чакат ангажиментите, които трябва на бъдат изпълнени, затова въпросът към институциите е- защо не следят за тяхното изпълнение”, попита Лечева. Тя заяви, че левицата иска чиста вода, храна и въздух за великотърновци- затова от МОСВ ще бъде изискана информация за работата на предприятието.Явор Божанков: Всяко работно място в България е ценно, но здравето на нашите съграждани е най-важно Всяко работно място в България е ценно, но здравето на нашите съграждани и деца е най-важно”, заяви народният представител Явор Божанков. Той припомни, че общинските съветници от БСП още преди години са започнали да се занимават с проблемите на „Кроношпан”, а народните представители са задавали въпроси за резултати от проверки. Той каза още, че тук не става въпрос за политика, а за здравето на хората. „По темата за „Кроношпан” има въпроси от представители от Полша в ЕП, Грийнпийс също има публикации, свързани със замърсяване на околната среда от тях, Англия, Полша, Румъния и Русия са наложили глоби на дружеството за замърсяване на въздуха и реките с амоняк, формалдехид и фини прахови частици”, обяви Явор Божанков. Народният представител от ПГ на „БСП за България” Валентин Ламбев коментира, че има много сигнали и доказателства за замърсяването на въздуха във Велико Търново, а „Кроношпан” продължава само да заявява бъдещи намерения за изграждане на филтри на комините си. „Ние не сме против такива инвестиции, но искаме да се спазват правилата и нормите на екологичното законодателство. Нужен е и строг контрол от страна на институциите, за да не се допуска замърсяване на въздуха”, каза още Валентин Ламбев.", "date": "2019.04.10", "title": "Елена Йончева: Не искаме българите да бъдат второ качество жители на Европа"}
{"url": "https://offnews.bg/politika/deputatite-prieha-ostavkata-na-delian-dobrev-700970.html", "text": "Народното събрание прие оставката на народния представител от ГЕРБ Делян Добрев с 96 гласа \"за\", 7 \"против\" и 3 \"въздържал се\". Преди няколко дни \"Биволъ\" публикува разследване, според което роднини и близки на Добрев са се сдобили с апартаменти на спорни цени. В резултат на това и след проведен разговор с министър-председателя Бойко Борисов вчера Добрев обяви, че ще подаде оставка като народен представител.Той аргументира личния си акт и като знак на солидарност със своите колеги, които спазиха моралния стандарт на ГЕРБ и напуснаха постовете си само заради съмнения.Това е вторият път в рамките на 44-то Народно събрание, в който Добрев подава оставка като депутат. През октомври 2017 г. той взе решението да напусне парламента заради скандала \"Кумгейт\", който направи разкрития за роднински назначения в община Хасково, която е в неговия избирателен район.Тогава обаче оставката не беше приета от депутатите, след което се стигна до сезиране на Конституционния съд, който постанови, че народните представители не могат да гласуват против волята на колегата си. Добрев обаче вече беше променил решението си и остана в парламента. Единственото изказване по време на дебатите днес беше направено от депутата от ГЕРБ Георги Марков, който се обяви против оставката, тъй като Добрев бил честно момче и не заслужавал да си иде от парламента само заради съмнения. \"Когато се гласува оставка на народен представител, ние нямаме друг избор, освен да я гласуваме. Така наречената обвързана компетентност. Длъжни сме да го направим. Въпреки това решение на Конституционния съд ще се ползвам от прякото действие на българската Конституция, която ме задължава да гласувам по съвест, поради което няма да гласувам за тази оставка на Делян Добрев\", каза Марков. \"То бива бива вече с тия апартаменти - в колиба ли да живеят народните представители? Аз ще гласувам против\", допълни той. Оставката на Добрев все пак бе приета, с което се освободи и досегашният му пост като председател на Комисията по енергетика към Народното събрание. Той заяви по-рано, че ще остане областен координатор на ГЕРБ и ще продължи да работи за партията. ", "date": "2019.04.10", "title": "Депутатите приеха оставката на Делян Добрев"}
{"url": "https://offnews.bg/politika/bsp-deputat-sledvashtiat-shef-na-kpkonpi-veche-e-izbran-700971.html", "text": "Апартаментгейт ще вземе главата на председателя на КПКОНПИ Пламен Георгиев. Следващият шеф на антикорупционната комисия вече е избран, но тъй като не е отговарял на досегашните критерии, управляващите ги променят.Това коментира в сутрешния блок на  депутатът от \"БСП за България\" Христо Проданов по повод последните рокади на хора на ключови управленски позиции.\"Октоподът е обхванал цялата държава и това всеки ден става все по-ясно. Името на ГЕРБ е достатъчно опетнено и по-опетнено от това няма как да стане”, заяви Проданов. Той предположи, че този път оставката на Делян Добрев ще бъде приета, защото тя е договорена с премиера. Вчера стана ясно, че бившият енергиен министър подава оставка като народен представител, след като разследващият сайт \"Биволът\" публикува информация за негови близки, купили имоти на ниски цени в София.\"Имотният въпрос с Делян Добрев е свързан с негови близки. Важното е, че те са общински съветници от ГЕРБ в Хасково, което показва, защо толкова много се дърпаха управляващите да няма в Антикорупционния закон обхват на общинските съветници. Защото още в началото на миналата година, когато законът беше приет, щяха да лъснат много неща\", посочи Проданов.БСП е внесе искане за отстраняване на председателя на КПКОНПИ Пламен Георгиев и на неговия заместник Антон Славчев заради скандала с терасите на членовете на антикорупционната комисия.Проданов припомни, че при приемането на антикорупционния закон от БСП предложиха председателят на КПКОНПИ да се избира от президента, а не от Народното събрание, защото той трябва да проверява депутатите. Според Христо Проданов, Пламен Георгиев не трябва да е председател на КПКОНПИ по няколко причини. \"Той беше наблюдаващ прокурор по делото \"Ало, Ваньо съм\", когато Бойко Боирсов беше записан да говори по телефона с шефа на митниците. След това беше зам.-министър на правосъдието на кабинета \"Борисов 1\". Това са факти, които показват, че той е политически зависим от ГЕРБ. Затова казахме, че не бива този, който ще проверява изпълнителната власт, да е зависим от нея\", каза депутатът.", "date": "2019.04.10", "title": "БСП депутат: Следващият шеф на КПКОНПИ вече е избран"}
{"url": "https://offnews.bg/politika/delian-dobrev-zhiveia-v-apartament-na-majka-mi-plashtam-naem-ot-1200-700972.html", "text": "Тръгвам си, защото се уморих да си защитавам името от всякакви спекулации, коментира в предаването на bTV  депутатът от ГЕРБ и бивш енергиен министър Делян Добрев.„Сега вече съм доубит в политическия смисъл на думата. Това, което се случва в политиката, тия постоянни нападки и клевети, които петнят политиците от едната и от другата страна, най-вече от нашата страна, защото се случва на ГЕРБ, са изключително неприятни. Не мога да приема за нормално да ме плюят”, заяви той.Тази сутрин парламентът прие оставката на Добрев. Вчера той обяви, че се оттегле от Народното събрание след публикации, че негови близки са купили имоти в столицата на занижени цени.По думите на Делян Добрев това е поредната фалшива новина по негов адрес. \"Беше написано, че моят кум и майка ми са купили в една кооперация апартаменти на занижени цени. Бяха цитирани цени от 250 евро на квадрат, което абсолютно не отговаря на истината”, заяви той. Според него става въпрос не за цена на готов апартамент, а за отстъпено право на строеж. Това означава, че няколко души решават, че ще строят кооперация и внасят сума за проектиране и започване на строежа.„След като са внесени тези първоначални цени, има договор за строителство, който договор е за строителната стойност на обекта. В случая с моя кум цената, която той е платил, е 650 евро на квадрат в района, в който пазарните цени са между 600 и 800 евро. Става въпрос за „Манастирски ливади – Запад”. Моята майка е платила 750 евро на квадрат за апартамента, който тя е купила”, поясни Добрев. Той добави, че майка му е купила апартамента от кума му на по-висока цена. Жилището ѝ излязло 480 хиляди лева с ДДС. Сега собственик на апартамента се води фирмата на майката на Добрев. Имотът е с площ 200 кв. метра и в него живее семейството му. Те плащали всеки месец наем от 1200 лева, като превеждали сумата по банков път.„Валят оставки, за да се покаже, че има морал. Ние не сме в политиката, за да печелим нещо от нея. Ние сме в политиката, защото сме имали определени идеи, които сме искали да реализираме. Колеги, при които има съмнения, веднага си тръгват. ГЕРБ е единствената партия, която прави това. Ако погледнете вляво, в БСП те имат водач в листата за евродепутати човек, който е привлечен за обвиняем и то по дело, свързано с източване на средства и пране на пари”, коментира още Делян Добрев.Засега той не излиза изцяло от политиката, а остава областен координатор на ГЕРБ в Хасково.", "date": "2019.04.10", "title": "Делян Добрев: Живея в апартамент на майка ми, плащам наем от 1200 лева"}
{"url": "https://offnews.bg/futbol/natcional-na-bagaria-e-blizo-do-transfer-v-tcska-700973.html", "text": "Защитникът на българския национален отбор по футбол Петър Занев е пред договор с ЦСКА, пише \"Меридиан Мач\". Очаква се опитният бранител да подпише своя контракт с \"червените\" след края на сезона.В момента той е свободен агент, след като прекрати по собствено желание договора си с руския Енисей Красноярск. 33-годишният ляв бек се познава отлично с ръководните фигури на ЦСКА. Треньорът Любослав Пенев също е запознат добре с качествата на Занев, тъй като му е бил треньор в Литекс и в националния отбор.Националът ще трябва да запълни дупката в лявата част на отбраната на \"червените\", която на \"Армията\" така и не успяват да запълнят след продажбата на Антон Недялков. Жеферсон често е контузен, а на позицията бяха ползвани Ангел Лясков и Нуно Томаш, който по принцип е централен защитник.Петър Занев е играл през кариерата си за Пирин, Литекс, Селта, Расинг Ферол, Волин (Луцк), Амкар (Перм) и Енисей. Има 39 мача за националния отбор, за който дебютира на 15 ноември 2006 г. при загубата с 1:3 от Словакия в Жилина.", "date": "2019.04.10", "title": "Национал на Бъгария е близо до трансфер в ЦСКА"}
{"url": "https://offnews.bg/knigi/jordan-radichkov-interviuta-spetcialno-izdanie-sabira-naj-interes-701001.html", "text": "Най-интересните разговори с автора Йордан Радичков, събрани в специалното издание „“ ще бъдат представени на 21 април в от 14 часа в ефира на предаването на.За книгата ще говорят Николай Колев, Надежда Московска и техните гости.„Йордан Радичков. Интервюта“ събира най-интересните разговори с писателя в период от началото на 60-те до средата на 90-те години. Книгата представя 24 разговора за телевизия и печатна преса и снимки из живота на автора.В разговорите Радичков говори за детството си, за семейството си, за фантастичните си, почти нереални ранни спомени, за фолклора, театъра, литературата, за българската душа и за душата на родната му страна.„Човек трябва да е убеден, че има огромни сила и енергия у себе си, че може да хване целия свят ей тъй, в шепата си, че вода да пусне. И колкото повече съхрани това безумие, този оптимизъм и огромна вяра — толкова по-дълго ще съхрани себе си. Естествено, животът взема ръбовете, позаглажда, както се заглаждат речните камъни, но колкото по-дълго е това единоборство с всичко, което се изпречва по пътя му, толкова по-далеко стига човекът.“Разговорите с интервюиращите, които споделят, че „за да интервюираш Йордан Радичков, се иска голям кураж и сигурно немалка доза лекомислие“ представят една изключително картина на личността на писателя. Отговорите на всевъзможните въпроси идват винаги поднесни с известното чувство за хумор на автора и голямата му любов към човека.Заедно с това пред читателя се оформя едно своеобразно картографиране на творчеството на писателя. В разговорите той споделя бъдещи творчески планове, обсъжда прозаични текстове и пиеси и споделя някои малко известни факти около живота и творчеството си.Сред отговорите на писателя се промъкват и като на пръсти и героите на Радичков, които заедно с авторовия глас сядат на масата на живота, за да разсъждават по големите въпроси на битието. И тук, една от главните роли в разговорите заема селото, родната земя на автора и разбирането за нея и нейните жители.„Йордан Радичков. Интервюта“ се издава с финансовата подкрепа на Министерство на културата по повод 90 години от рождението на автора.", "date": "2019.04.10", "title": "'Йордан Радичков. Интервюта' - специално издание събира най-интересните разговори с писателя"}
{"url": "https://offnews.bg/dom/roomba-i7-robotat-v-kojto-vsichki-se-vliubvat-video-700855.html", "text": "Двама възрастни, три деца, куче, котка и много гости... Поддържането на чист дом отдавна ме бе превърнало в един съвременен Сизиф. Непрекъснато търкалях големи и малки прахосмукачки, както и всякакви уреди за почистване със съмнителен ефект. Включвах нещо, то се препълваше бързо, чистех него, после чистех пода, после пак него и така до безкрай.Разбира се, че първо бях скептична. Технологии, технологии, но чак път толкова! Такова малко нещо да чисти само, да помни и да се управлява толкова лесно?! Така си мърморех, докато гледах клиповете на Roomba или слушах хвалбите на приятелките си.Но пролетта дойде. А с нея и падащите косми на любимците вкъщи. Престраших се и поръчах . Когато видях големия кашон ми прималя. Представих си всички онези рекламирани стоки, които на екран изглеждат по един начин, а като ги купиш и отвориш се оказват съвсем различни. Какво ли чудовище ще излезе сега оттук – скептицизмът ми ликуваше, докато отварях придобивката си.ДизайнВътре не само, че нямаше чудовище, но се бе настанило истинско бижу. Визията на екран се разминава с тази на живо – права бях. Само че в моя полза – роботът беше не само малък, компактен и стилен, но и истински красив. Съвсем спокойно можеше да бъде взет за аксесоар от нечий артистичен дом с тази негова сиво-черна осанка. Толкова елегантен и изчистен, че дори дръжката за носене се прикриваше от логото.Бях възхитена. Не. Вече бях влюбена!Сега оставаше и да работи добре, скептицизмът ми се прокашля, но аз погалих облата, симпатична формичка и напълно го заглуших.Ама тя наистина се управлява с един пръст! Няма кабели, няма тръби, няма множество приставки или настройки. Нищичко излишно няма. Само аз и тя! Или той. Още не бях решила.Бутоните са едва открояващи се, а не грозно изпъкнали. Така дизайнът се доказва не само като изящен, но и като интелигентен, защото възпрепятства влизането на прах и затрудняването на работата.Първо го пуснах на паркета. Същият този паркет, покрит с кучешки и котешки косми. И ето най-хубавото – той е тих! Очаквах шумът да е обратнопропорционален на компактния му размер, но нито един от уредите ми за почистване преди това не беше толкова тих.КартографиранеДокато се радвах обаче не можех да не забележа хаотичния му ход. Той се движеше на някакви негови си траектории, пропускайки косми и боклучета пред себе си. Поне е красив, въздъхнах, а скептицизмът ми вече сплиташе плитки от нервите ми. Не може пък да е чак толкова некадърен. Нека изчакам още малко, а ако нищо друго не помогне, ще взема да прочета инструкциите, както съветва Мърфи в неговите закони.Ами ето – роботът е оборудван с умната технология Imprint, чрез която първо изучава помещението и го картографира, за да го изчисти най-оптимално. Може да запамети цели десет стаи и така, ако го дам на родителите ми, които живеят под нас, той ще чисти по един начин при тях, а по друг при мен.И всичко това само чрез гласова команда! Най-накрая някой да ме слуша в тая къща!Може да не се изчаква първо да опознае помещението, а да се избере режим едновременно с почистването. Така шокът, че не гълта боклуци, докато се движи ще може да се избегне. Аз изчаках да изучи всичко из стаята и да започне същинското чистене.ЧистенеРазбира се, че започнах да ходя след него, за да се убедя, че козината от пода изчезва и праха изчезва, ето че и една солетка изчезва, даже и цяло топче от зърнена закуска. Дотук добре, казах си. Но нека видим какво ще стане около плота, където преди малко най-малкото ми дете откри пакета с брашното и сега там са Млечният път и Сахара, събрани заедно.Той дойде и не остави прашинка от каквито и да било земни или неземни обекти. Все едно никога в тази къща не е имало брашно. автоматично настройва височината на почистващата глава, така че двете четки да се адаптират към пода. Едната четка разчетква мръсотията от подовите настилки, а втората се движи в срещуположна посока, за да повдигне мръсотията. И вместо четки с косми, които е възможно да пропуснат мръсотия или да се огънат, гъвкавите четки за различни повърхности обгръщат пода и почистват всичко, си обяснявам извършеното току-що чудо от описанието на робота.Прецизност и усърдиеТъкмо поисках да го спра, да го прегърна и да танцувам с него, той влезе под дивана. Успя да отиде там, където аз слагах три приставки на предишната си прахосмукачка, за да достигна. И не само отиде, но и изчисти. Продължих да чета, за да си обясня и това чудотворство на моя робот:Той има високо-ефективен филтър, който улавя до 99% полен, акари, кучешки и котешки алергени, а патентовата технология Dirt Detect™ позволява чистенето на по-замърсените участъци. Казано простичко, той сам разпознава по-замърсените участъци и работи по-усърдно там.Всякакви повърхностиВече не беше само влюбване. Аз изпитвах истински респект към това чудо в дома ми. Притеснявах се обаче от останалите помещения. В едното има стъпала, а другото е покрито с доста дебел килим. Ужасявах се, че роботът може да падне от стъпалата или да се задави с килима и край. Да, точно така - вече мислих за него като за нов член на семейството. Той беше блестящ с килима или по-скоро килимът стана блестящ след него. Не успя да погълне няколко по-едри части от играчки, за радост на децата. А от стъпалата не падна. Истински гений!Гениалното самопочистванеНе, все още не сме стигнали до най-гениалното. То е, че когато контейнерът му се напълни, той отива до неговата Clean Base – автоматична система за изпразване на боклук, която – поемете дъх – изсмуква праха и мръсотията и я поставя в запечатана торбичка, която побира 30 контейнера на роботи. При това елиминира връщането на праха във въздуха. Сега си представете онези ужасни, обезцветени от мръсотия търбуси на старите прахосмукачки, които трябва да се вадят, изсипват, изтупват, почистват по няколко пъти на чистене. А сега погледнете  и неговият интелигентен, направо джентълменски начин да се справи с натрупването. Как да не го обичаш!ОтчетИ това не е всичко. След като приключи с почистването, той ми се отчете! Да, точно така! Даде ми отчет колко квадратни метра са почистени, за колко време, колко по-силно замърсени участъци е имало, както и карта на всички места, които е изчистил.Никой, никога досега не е вършил толкова работа за мен, без да иска нещо в замяна. Докато отпивам от чашата си с кафе, той работи. Докато чета, той работи. Докато готвя, той се върти около мен и работи. Зарежда се сам, почиства се сам. Та това не е робот, а чудо!Домашни любимциГолямото ми притеснение беше как ще съжителства с кучето и котката. Взех ги от родителите си и плахо пуснах  пред тях, готова да скоча и да го спасявам от лапите и зъбите им. Кучето се изтегна на пода. Роботът го заобикаляше, а то го гледаше с известен интерес, протегна няколко пъти мързеливо лапа и после заспа. Котката обаче тръгна след него. Очаквах съскане и нокти, но тя просто подскочи върху му и започна да се вози в унес отгоре му.НедостатъциВсяка себеуважаваща жена намира недостатъци на всичко. Дори и на гениите. Роботът ме затрудни сериозно в това начинание и все пак: нетърпелива съм да го чакам да се зареди – искам да го включвам за всяка паднала троха; изсмукването на праха в Clean Base е шумно; самата самопочистваща база Clean Base е по-обемна от очакването и накрая – цената е леко трудна за преглъщане в началото, въпреки че след всеки изминал ден се убеждавам колко си заслужава.Член от семействотоДецата така го харесаха, че съобщиха на всичките си приятели, как вече имаме истински робот вкъщи и няма да се карам за ядене на солети пред екрана.Съпруга си подхванах още от вратата: - Знаеш ли, имам си вече Roomba-та. Той е красив, мощен, и изключително интелигентен. Не го мързи, не клинчи от работа, оставя ме да пия кафе, да си чета, а той си работи. И нищичко не иска от мен. Мисля, че съм влюбена! Видях го как пребледнява и бавно се обляга на стената.- Чакай, чакай – ела да видиш кой е Roomba-та, задърпах го аз и пуснах робота отново.Съпругът ми го гледа изпитателно, типично по мъжки изчете подробно всички инструкции , пак го гледа, пак чете. Накрая ме погледна и възкликна:- Искаш да кажеш, че мога да си гледам мача, а когато се прибереш цялата къща да е чиста, така ли? Тогава Roomba-та не е той и не е твой. Това е  и си е моя!", "date": "2019.04.10", "title": "Roomba i7 – роботът, в който всички се влюбват (видео)"}
{"url": "https://offnews.bg/obshtestvo/uvelichenie-startovata-zaplata-na-medsestrite-stava-950-lv-obnoven-700976.html", "text": "Около 50 милиона от бюджета ще бъдат заделени за увеличение на заплатите на протестиращите медицински сестри, обяви преди началото на днешното правителствено заседание премиерът Бойко Борисов.Икономиката се развива, расте и на базата на това можем да си позволим да приемем проекта за допълни разходи по бюджета на Министерството на здравеопазването, заяви министър-председателят.Здравният министър Кирил Ананиев предложи Министерският съвет да приеме постановление за допълнителни разходи в размер до 50 млн. лв. С тези пари ще се увеличат разходите по диагностиката и лечението и осигуряването на медицинска помощ за специфични групи от населението, добави Ананиев.С увеличението началните заплати, предвидени по Колективен трудов договор, ще станат 950 лв. за специалистите по здравни грижи, информира министърът.До 15 май ще бъде готова методиката за формиране и разпределяне на разходите на персонал и това ще означава, че ще се знае какво е реалното разпределение на ресурса по отделни лечебни заведения, каза още той.Министерството на здравеопазването е направило задълбочен анализ на формирането и разпределението на разходите в лечебните заведения за болнична помощ. Анализът е показал, че има сериозни проблеми в разпределението на разходите за персонал. Тези допълни 50 млн. лева ще дадат реална възможност да се подобри методиката по формиране и разпределение на разходите за персонал, обясни министър Ананиев. ", "date": "2019.04.10", "title": "Увеличение - стартовата заплата на медсестрите става 950 лв. (обновена)"}
{"url": "https://offnews.bg/temida/adv-markovski-obratat-po-deloto-ivancheva-e-kliuchov-otpada-vrazk-700969.html", "text": "Делото „Йончева срещу Борисов” ще бъде гледано на трета инстанция, ще обжалваме решението на втората инстанция, обяви в предаването „Тази сутрин” на  съдебният защитник на министър-председателя адвокат Марин Марковски.Вчера стана ясно, че Елена Йончева, журналист и депутат от БСП, е . Софийският градски съд постанови Борисов да плати на депутатката глоба от 5000 лева заради думите си, че държавата Й е плащала милиони за нейните филми с журналистически разследвания.По думите на адв. Марковски, ако на втора инстанция са били приложени важни доказателства, решението на съда е щяло да бъде различно. Затова то ще бъде обжалвано пред ВКС.„Ние разполагаме с доказателства, които ще кажат и ще се установят нещата точно такива, каквито са”, каза Марковски.Адвокатът коментира и . Вчера другият подсъдим и сочен за посредник при предаването на подкупа – Петко Дюлгеров, се отметна от първоначалните си показания и заяви, че не е предавал на Иванчева пари от предприемача Александър Ваклин.„Това означава много. Това означава, че тезата на прокуратурата, обвинителната позиция, търпи сериозна критика и логически затруднения в неделя, когато прокурорът ще застане на банката и ще иска присъда и ще аргументира защо има престъпление. Когато става въпрос за наказателно дело, важното е дали са искани парите и какви са доказателствата”, коментира Марковски, който защитава Иванчева по делото..„Единственият свидетел на обвинението, който твърди, че е искал пари, е Дюлгеров. Следователно няма връзка вече на обвинението със свидетелите. Истината е, че не е взела (подкуп)”, каза още Марковски.Той е категоричен, че с отричането от показанията си Дюлгеров не си отмъщава на прокуратурата, а просто казва истината.", "date": "2019.04.10", "title": "Адв. Марковски: Обратът по делото 'Иванчева' е ключов, отпада връзката на обвинението със свидетелите"}
{"url": "https://offnews.bg/obshtestvo/na-masata-na-bezhantcite-700732.html", "text": "Нур и Осама са семейство. Идват от Идлиб в Сирия. Началото на конфликта ги прокужда от родината им. Пътят им минава през Турция, където Осама работи като готвач. Стигат до България през 2014 г. Тук получават международна закрила и се установяват с двете си деца.И двамата обичат да готвят. Осама е работил като готвач в Дубай, Турция и България. Докато той е специалист на салатите и основните ястия, Нур е майсторка на арабските сладки.Към техния екип за приготвянето на вечерята се присъединява Нахла. Тя е от Алепо (). Преди да пристигнат в България, със съпруга ѝ и децата им живеят 4 години в Турция.Семейството е у нас само от около два месеца и половина, но децата вече са записани в българско училище, а съпругът се представя на български: \"Аз съм Фарук\". Нахла също усилено учи езика и работи в кухнята на ресторант. Той е работил като шивач. На вечерята едната му ръка е шинирана след операция. По дланта на другата личи присаждане на кожа - обичайно след тежко изгаряне. Ръцете на Фарук изгарят тежко, когато ракета там, където работи и избухва пожар.Оперират го тук, в \"Пирогов\", с финансовата подкрепа на Червения кръст. На следващия ден, 2 април, трябва да свалят шината и Фарук се надява скоро да започне да работи. Сега семейството се издържа с помощи и благодарение на състраданието на хора, които помагат с хранителни продукти. Благотворителната вечеря също е в помощ на семействата - набраните средства отиват за подпомагането им.За гостите си тази вечер сирийските домакини приготвят фатуш и табуле - най-известните арабски салати; кабса - ароматен ориз басмати с пилешко месо.Десертът е халуа ал жибн - халва с моцарела, пълнеж от маскарпоне и сироп, овкусени с розова вода и поръсени с шамфъстък.\"Това са наши приятели, три семейства от Сирия, които имаха голямо желание да споделят с вас как приготвят храната за вкъщи, какъв е техният живот, защо са в България\" – Мариана Стоянова представя домакините. Тя е ръководител на Бежанско-мигрантската служба на БЧК и уточнява, че инициативата възможна благодарение на проект, изпълняван от БЧК съвместно с националните дружества на Червения кръст на Германия и Хърватия.\"Сами (мъжът с бялата блуза) е социален работник към БЧК. Той много помага за комуникацията с останалите\" - уверява Мариана.Не само той, почти всички социални работници на терен в Регистрационно-приемателните центрове (РПЦ) на Държавната агенция за бежанците в София, Банкя и Харманли са с мигрантски произход. Те улесняват значително общуването с бежанците.Необходимостта от преводаческите им умения не се изчерпва само с регистрацията и администрациите, през които бежанците трябва да минат. \"Другата ни идея е да знаят, че тук има бъдеще, има перспектива за тях\", допълва Стоянова, след което Сами представя останалите домакини: \"Шамза, дошла в България преди четири месеца със семейството си; Осама и съпругата му Нур - в България от 5 години с двете им деца; Нахла - от два месеца в България\".Нахла пък е приготвила ориза с пилешкото месо, ядките и стафидите.Гостите на благотворителната вечеря са 20-ина. Любопитни да разберат какви хора стоят пред тях са не само българите. За сирийците тази вечеря е първата им възможност да се срещнат неформално с повече българи, не само с представители на институции, пред които трябва да попълват документи. Сред сирийците е и Мохамед - преди социален медиатор към БЧК, а сега - лекар, специализиращ ортопедия в болница \"Света Анна\". Той избягва камерите и фотоапаратите, стои незабележимо сред гостите. \"Много е притеснителен - обяснява Мариана. - Пристига в България, когато е приет тук в специалността \"Медицина\". Започва да учи български и тогава стават събитията в Сирия, 2011 г.Как ги приема България?Не им е много лесно в тази непозната и доста различна обстановка. Но, слава Богу, усещат повече приятелско отношение, отговаря тя.Сред българските гости има семейства, довели децата си и именно на това обръща внимание Димитър Шопов - шеф-инструктор и създател на Food Connection: \"Много се радвам, че има толкова деца. Много е важно този начин на мислене да влиза в главите на хората още от детската възраст и да бъдат по-отворени към различното, чуждото, да погледнат с други очи, защото тези хора не са дошли на екскурзия тук - казва той. - Те са дошли, защото не са имали други избор в държавата си. Както ние сме го правили в началото на 90-те години, за да работим в Западна Европа, така и те са дошли, само че при тях причината да бъдат с нас е още по-драматична.\"За пръв път в тази зала провеждаме подобен дегустационен клас, допълва Митко и се обръща към гостите - настоящи и бивши курсисти - с думите: \"В други случаи вие щяхте да бъдете хората, които да приготвят всичко това, но днес искахме да им дадем спокойствието да могат се почувстват като у дома си, да имат малко повече време, за да ви разкажат историята си, защото тя е най-ценната и тя би ви нахранила най-много\".Домакини и гости се суетят около трапезата, а Мариана ни разказва за бежанците и работата на БЧК с тях: \"Тези хора искат да живеят спокойно и да правят нещата, които са правили в своята държава, в случая – Сирия. БЧК има различни програми за тях - организираме курсове по български език, по професионална ориентация, сега направихме и един шофьорски курс с преподавател, който да разяснява на арабски термините, за да може хората да получат възможност да се трудят.\"Мариана нарича \"мит\" твърдението, че повечето отиват в други държави само заради социалните помощи. \"Надявам се, че разумните хора осъзнават колко е малък процентът на тези хора, пренебрежимо малък. Повечето, особено тези в България, наистина искат да се утвърдят, да работят и да живеят като всички нас. Децата им ходят на училище, радвам се, че успяхме и с детските градини, защото е трудно.\"Трудно им е да плащат редовно наемите си, ако живеят на външен адрес. Дошли са с някаква сума пари, но тя е свършила, преди да си намерят работа. Тогава службата помага с еднократна помощ. Помага и да си намерят работа, и да учат български. Даже вече са издали учебник. Поддържат връзка с големи работодатели, които търсят Червения кръст, който да насочва към тях бежанци, хора, които вече са получили закрила в България.Нахла и Фарук също разказват за себе си, превежда ни Сами. Двамата са били в Турция. Дошли легално в България, по програма. Първо ги настанили в Регистрационно-приемателен център за бежанци в \"Овча купел\", където останали около месец и половина, съпрузите и четирите им деца - на 13, 12, 10 и 6 години и половина.Сами също разказва за себе си. Фармацевт е, в България е от 34 г. В Сирия е живял със съпругата си и трите им деца. Най-големият е на 32 г., инженер, женен. Дъщеря му е на 25, женена, с две деца. Учи за инженер до трети курс, когато заради войната напускат Сирия на 28 януари 2014 г. По това време синът вече е завършил университета и семейството знае, че ако остане, или ще го вземат войник, или \"другата страна ще го вземе\", както се изразява Сами, и \"накрая ще изчезне\".За Сирия казва: \"Вече няма държава. Много хора командват там. Който носи оръжие, той командва, той е силният\", а за България: \"Това е вторият ми дом, вече даже е първият. Това е моят дом\".Баща му и майка му са в Турция. С тях са сестра му и зет му. Има брат в Германия, друг със семейството си е в Швеция, където живеят и две от сестрите му.\"Моите големи деца също отидоха в Швеция и там работят. Останахме аз, жена ми и моят син, най-малкият е тук. Живеем в България. Доволни сме, оправяме се, започваме нов живот. Докъде ще стигнем, не знам.\"А каква е Сирия в спомените му отпреди войната? \"Преди войната беше страшна, страшна. Който ходи там, да живее в Сирия, иска да остане. Примерно жена ми никога не е мислила да се върне тук. Дори заради войната не искаше да напусне Сирия. Толкова много обичаше Сирия!\", отговаря той.В центъра за бежанци във \"Враждебна\" има хора от Сирия, Ирак, Алжир, разказва Сами. \"Помагаме много на тия хора. Избягали са, напуснали са не от лесно техните страни. Водим ги по лекари, грижим се за тях. За всичко помагаме, от каквото се нуждаят.\" Ходят заедно на разходки, на екскурзии.Успяват ли да се отърсят от усещането за войната? \"Не е лесно, обаче тук успяват да живеят хубаво, нормално. Ще забравят. Добре е, че човекът забравя. Децата за малко време и се оправят, защото има много програми за тях. Танцуват, рисуват, ходят на училище. През лятото някои успяваме да ги водим на басейни, на градинки.\"В центъра се грижат за шестдесет и няколко души. Влезли нелегално. А защо не ги пускат, когато са истински бежанци, когато бягат за живота си от война? \"Не знам - вдига рамене - политика.\"Защо не малко бежанци не искат да останат в България, след като я харесват?Иначе децата се адаптират бързо и лесно. БЧК помага със закупуването на пособия, учебници, ранички, тетрадки, за да не се чувстват различни от останалите. Където е възможно, покриват и разходите за храна в стола. Работят и за това спортните клубове да ги приемат без такса, за да могат да се върнат по-лесно към нормалния начин на живот. Децата се смесват много лесно - казва Мариана - в момента, в който езиковата бариера е преодоляна, вече не можеш да ги разграничиш.Как да различим истинските бежанци от трудовите мигранти е въпрос, на който Мариана също отговаря.Как хората, които искат да помогнат, могат да го направят?", "date": "2019.04.10", "title": "На масата на бежанците"}
{"url": "https://offnews.bg/obshtestvo/kmetat-na-pazardzhik-za-protcedurkata-proektcheto-i-za-seksa-na-zhabk-700978.html", "text": "Пазарджишкият публикува любопитен разговор между журналиста от медията Валентин Ненков и кмета на Пазарджик Тодор Попов, в който се включва и секретарят на общината Румен Кожухаров. Извън цветистите репликите и спецификата на изказа на градоначалника, който кара трети мандат и се явява председател на УС на Национално сдружение на общините в Република България, диалогът хвърля светлина върху един много сериозен проблем - как властта разпределя парите на данъкоплатците чрез обществените поръчки.  Ето за какво говорим:„Виделина“, Валентин Ненков: Понеже стана дума за моста, на който „Еко Хидро - 90“ спечели изграждането му с оферта, че ще го направи за един месец, както и че ще изготви технически проект за два дни? Мисълта ми е-  този един месец от кога започва да тече, изтекъл ли е вече и ако мостът не бъде построен в договорения един месец, а за нормалния срок от 4–5 месеца, каква ще бъде максималната санкция за „Еко Хидро - 90“? И дали тази санкция ще надхвърли близо 100-те хил. лв., с които е по-висока офертата на фирмата на Делчев от тази на нейния конкурент?Тодор Попов: Проектчето с решение на РИОСВ се спря за 3 месеца, защото сега жабките ще се оплождат (смях и шум в залата). И аз реагирах така по същия начин, когато ме уведомиха, но се оказа, че сексът на жабките е по-важен от моста.„Виделина“: Това обаче не променя срока на изграждането на моста, с който единствено е спечелена поръчката пред останалите участвали в конкурса.Тодор Попов: То се спира, иначе срокът си е, да, остава си същият.„Виделина“: Вторият ми въпрос беше каква санкция е предвидена в договора, в случай че единият месец бъде просрочен?Тодор Попов: Можеш да се информираш какви са санкциите от сайта на Общината.„Виделина“: Аз доколкото пресметнах, максималната санкция е около 35 хил. лв., а разликата в офертите между „Еко Хидро - 90“ и следващия участник е около 80 хил. лв., т.е „Еко Хидро - 90“ при всички случаи ще работи значително по-скъпо от офертата на другия кандидат. Дори да не изпълни клаузата, благодарение на която е спечелило обществената поръчка.Румен Кожухаров, секретар на Общината и председател на комисията: Двете цени нямат нищо общо. Тя е регламентирана по договор, тя няма отношение към…„Виделина“: Как да нямат нищо общо? Слагате в изискванията за изпълнение на обществената поръчка: срок за изпълнение на мост, който е дълъг 108 метра и широк 6 метра. Според специалисти този мост не може да бъде изграден за по-малко от 6 месеца. „Еко Хидро - 90“ обаче записва в офертата си, че ще го направи за един месец, като преди това подготви техническия проект за два дни и печели поръчката.Тодор Попов: Г-н Ненков, ами защо не участвахте със срок 20 дена?„Виделина“: Защото не обичам да лъжа.Тодор Попов: Какво да направим? Сега, има си проектче, има си договорче, информираш се и гледаш.Румен Кожухаров: Г-н Ненков, няма вариант, в който да бъде коментирано това, което изпълнителят предлага. В Закона за обществените поръчки няма въобще никаква опция…„Виделина“: Но нали вие сте комисия, която избира изпълнителя и именно вие сте тези, които трябва да прецените доколко е изпълнимо предлаганото от участниците?Тодор Попов: Информирай се повече, г-н Ненков, тук не сме училище да се учим. Има си процедура, качена ти е процедурката, ти си талантлив, ровиш се, гледаш и смяташ.„Виделина“: Но това е нецелесъобразно и в ущърб на Общината.Тодор Попов: Ама то това си е твоя работа. Какво му е на нецелесъобразното? Има си участници, всеки си е дал офертата, има си комисия, която е избрала този, който е с най-добра оферта.„Виделина“: Дали по този начин ще изберете изпълнител, който е казал, че ще ремонтира апартамента ви за три дни, но е дал значително по-висока цена, след като сами съзнавате, че срокът е нереален/Румен Кожухаров: Процедурата беше обжалвана, мина през ВАС, решението на ВАС потвърди решението на комисията и решението на кмета.„Виделина“: Това не е оправдание… Съдът се е произнесъл по законосъобразност, не по целесъобразност.Тодор Попов: Е, какво не е оправдание, минало е през съд, какво да направим сега ние. Много ме кефиш с твоето черногледство.„Виделина“: Все си мисля, че това, което сега се струва смешно за доста хора тук, утре няма да им е смешно.Тодор Попов: Мислиш ли? Твоите комични разсъждения ще останат смешни завинаги. Стига с този трагизъм. Идва Великден, да се настроим малко по-веселко, да се настроим позитивничко. Градът ни се развива успешно, на фона на всички наши градове, с които ние можем да се съизмерваме. Всичко се развива така, както трябва. Поне тук при нас. За другите неща да си носи отговорност този, който управлява системите. В живота е така.", "date": "2019.04.10", "title": "Кметът на Пазарджик за процедурката, проектчето и за секса на жабките"}
{"url": "https://offnews.bg/tehnologii/zashto-e-vazhno-da-imame-elektronna-poshta-kam-sobstven-domejn-701008.html", "text": "През последната година нараства броят на българските фирми и граждани, които осъзнават ползата на електронната поща, създадена към техен домейн, вместо безплатна уеб услуга. Това отчитат от екипа на най-голямата българска хостинг компания , която предлага неограничен брой безплатни имейл адреси към своите хостинг услуги. Компанията споделя, че за 2018 година към един закупен домейн, се създават средно по 5 професионални имейл адреса.„Забелязваме положителна тенденция в писмената професионална комуникация на бизнесите - ако преди години имейл адресът беше просто средство за комуникация, без да се взема предвид типа услуга, то днес все повече клиенти осъзнават, че създаването и управлението на поща към собствения домейн е много по-лесно, удобно и води до по-добър бизнес имидж. Тя може да се използва лесно на всякакви устройства, както и през уеб интерфейс, което повишава гъвкавостта и мобилността. В добавка е много по-представителна и показва по-сериозно отношение към дейността на фирмата и комуникацията с различни контрагенти. Радващо е, че все повече наши клиенти държат на тези ползи.“ - коментира Цветелина Ненкова, маркетинг мениджър на СуперХостинг.БГ.Едно от допълните предимства на електронната поща към собствен домейн е по-лесното създаване на подходящ адрес. Често когато използваме безплатна имейл услуга, има шанс името преди @ да е заето, защото услугата се използва от потребители по целия свят. Когато създаваме пощи към собствения си домейн, такава опасност няма. Създаването на поща към наш домейн ни дава възможността да брандираме имейлите си и да утвърдим името на своя бизнес успешно.Не на последно място, използването на поща към закупен от СуперХостинг.БГ домейн, ни гарантира сигурна и навременна поддръжка, осигурявана от компанията 24 часа в денонощието и 7 дни в седмицата, защита срещу нежелани писма (спам), както и срещу опити за злонамерени действия и хакване от неоторизирани лица.", "date": "2019.04.10", "title": "Защо е важно да имаме електронна поща към собствен домейн"}
{"url": "https://offnews.bg/zdrave/sinite-tceluvki-na-hemofiliata-700945.html", "text": "Сбъднатата ви мечта расте с часове. Усмихва се беззъбо в прегръдките ви, разглежда с удивление света, а скоро започва и да го покорява. Пълзенето и опитите за прохождане обаче са придружени с безброй синини. Скоро разбирате, че това са болезнените целувки на Хемофилията. Сред останалите симптоми са: хематоми, образувани от поставяне на ваксини мускулно или кървене в продължение на два дни, след взимане на кръв.За детството с хемофилия, подкрепата и информираността разказва Петя Саздова, майка на 4-годишния Стивън.Живот с хемофилияВ днешно време децата с хемофилия са обезпечени с профилактика, успокоява Петя. Поставя се венозно фактор, по схема, разработена от хематолог.В зависимост от нуждите, факторът се поставя веднъж, два пъти или три пъти седмично. Това гарантира едно нормално детство – децата могат да плуват, да карат колело и тротинетка, да тичат с приятелите си и да играят с топка.Най-важното за пълноценен живот е да се осигури достатъчно количество фактор, който да покрива профилактиката както на децата, така и на възрастните. По този начин всички те ще бъдат пълноценни граждани - деца в детските градини и училищата, след това пълноценни служители на работното си място, няма да се чувстват „различни“ и ще бъдат със самочувствие на уверени граждани.Правила за животПравилата се определят от лекуващия хематолог и семейството. Трудно е да обясним на децата си, че контактните спортове, като бокс, карате и др. не са подходящи за тях. Аз позволявам на Стивън да играе футбол, но преди тренировка, сутрин поставям фактор, за да бъде защитен. Той самият също изгражда интуиция за самосъхранение. Ако иска да кара колело, то това е възможно само с каска, наколенки и налакътници. За хората с хемофилия е забранен приемът на аспирин и производните му, тъй като действат разреждащо за кръвта.ТрудностиАз имах проблем при приема на детето ми в детската градина - не срещнахме разбиране, учителките и директорката бяха изплашени и искаха от мен да бъда придружител по цял ден в градината с него. Има деца, на които отказват прием в първи клас или искат също придружител по цял ден в училище.След 6 месеца борба и сезиране на различни институции, детето ми бе прието в детската градина, първоначално доста плахо от учителките и персонала, но към настоящия момент той се чувства добре, не е \"наказан да стои само на столче до госпожата“, играе, участва в допълнителните занимания - футбол, танци, плуване.При възрастните с хемофилия профилактика няма или поне за по-голяма част от тях няма. Има фактор, който се поставя при нужда. Липсата на профилактика и честите кръвоизливи в годините, водят до увреждане на ставите, различни изменения и усложнения. Принудени са да избират броени на пръсти професии, работодателите са оскъдно толерантни, тъй като при кръвоизливи се налага често отсъствие.ИнформираностДо голяма степен реакцията на хората зависи от нашето споделяне, представяне на особеностите на заболяването и даване на добри примери. Колкото повече споделяме, толкова повече обществото ще бъде информирано и все по-малко ще има мотив да бъдат пренебрегвани, изолирани и отхвърляни хората с хемофилия. Към мен беше зададен въпрос от медицинска сестра в детската градина: “Защо не запиша детето си в специализирана детска градина?“.Защо да го правя? Нали искаме да се закрият тези специализирани заведения и всички деца да се интегрират. Освен това, факторът, който се осигурява от Здравната каса е много скъп, отскоро децата ни имат шанса да живеят живота си пълноценно при прилагането му, това би трябвало да е важно, а не да ми задават въпроси за специализирани градини.ИнициативаИнициативата с организирането на Велопохода не е случайна. Заболяването е рядко и обществото малко знае за него. Искаме да достигнем до повечето хора, да има повече информация за заболяването, така и разбирането ще бъде по-добро и по-осъзнато.", "date": "2019.04.10", "title": "Сините целувки на хемофилията"}
{"url": "https://offnews.bg/tenis/grigor-za-federer-nadal-i-dzhokovich-ne-e-lesno-da-imash-uspehi-tolk-700974.html", "text": "Най-добрият ни тенисист Григор Димитров не спести похвалите си по адрес на Роджър Федерер, Рафаел Надал и Новак Джокович. \"Тези играчи имат много умна програма и не спират да работят върху своята физическа форма. Заслужават всичко, което са постигнали. Не е лесно да правиш това толкова години.Мисля, че хората не познават много добре възстановителния процес, през който преминаваме. След мач трябва да отделя поне два часа на възстановяването, за да запазя тялото си във форма и да имам възможност да изляза за следващия двубой. Добро хранене, ледена баня, процедури. Освен това имаме редица задължения след всеки двубой.За мен всякакъв финал от Големия шлем би бил мечта, нямам претенции. Кой турнир искам да спечеля тази година? Уимбълдън\", каза Димитров пред испанския \"AS\".Иначе българинът продължава подготовката си за първия през сезона турнир от сериите Мастърс 1000 турнир на клей. Той започва в следващите дни в Монте Карло.В Княжеството Гришо тренира със Стан Вавринка. През миналата година Димитров направи един от най-силните турнири на клей в кариерата си именно в Монте Карло. Тогава той достигна до полуфиналите и впоследствие отстъпи на Рафаел Надал.", "date": "2019.04.10", "title": "Григор за Федерер, Надал и Джокович: Не е лесно да имаш успехи толкова години"}
{"url": "https://offnews.bg/obshtestvo/predlozhenia-kraj-na-bezsrochnite-palnomoshtni-za-izlizane-na-detca-z-700979.html", "text": "Две важни поправки в режима на издаване на пълномощни за излизане на деца зад граница могат скоро да влязат в сила. Едното предложение е да се издават само срочни, не и безсрочни пълномощни, каквито са позволени сега. Второто е в пълномощното да е вписано в кое училище учи детето.Поправките бяха дебатирани на гражданска среща на тема образование в Шумен. Участие в дискусията взеха зам.-председателят на ГЕРБ Цветан Цветанов и зам.-министърът на образованието Деница Сачева. Събитието е част от серията граждански диалози под надслов „Европа в нашия дом“.Предложението за вписване на учебното заведение бе отправено от Цветанов, който обяви, че това ще бъде мярка и за задържане на децата в училище.\"Трудно може обаче да се проследи едно дете, след като напусне страната. Има много опити за незаконно извеждане на децата зад граница, особено при семейства с конфликт. Когато едно дете излиза извън България и има пълномощно за това – информацията за всичко постъпва в база данните на Гранична полиция. Във въпросното пълномощно обаче никога не пише от кое точно учебно заведение е детето. Ето защо, според мен в пълномощните трябва да се съдържа именно тази информация. За целта трябва да бъде разработен механизъм между МОН и МВР. Получената информация ще се обработва и ще се изпраща към съответното училище и социалните служби\", обясни Цветанов.Към Деница Сачева бе отправено предложение да се сложи край на издаването на безсрочни пълномощни за пътуване в чужбина на деца. Зам.-министърът отговори, че вече се работи по този въпрос.„Трябва да се подобри диалогът между родителите и образователните институции. Ето защо напълно подкрепям и въвеждането на електронните дневници. Родителите трябва да са наясно как протича учебният процес при децата им и това го казвам като баща“, добави Цветан Цветанов. ", "date": "2019.04.10", "title": "Предложения: Край на безсрочните пълномощни за излизане на деца зад граница, вписват и от кое училище са"}
{"url": "https://offnews.bg/obshtestvo/nad-50-samoleta-se-vkliuchiha-vav-voennoto-uchenie-iniohos-2019-galer-700968.html", "text": "Само на няколкостотин километра южно от България се провежда мащабно международно военно-въздушно учение. Зоните за полети обхващат големи части от континентална Гърция и Егейско море, a oсновната база, от която се работи, е Андравида на полуостров Пелопонес.INIOHOS 2019 има две основни цели. Първата е да се осигури адекватно обучение чрез създаване на реалистична среда, като за целта участващият персонал е подложен на високи нива на изтощение и предизвикателни сценарии, които включват множество съвременни заплахи. Втората цел на учението е точна оценка на събитията чрез използването на бордови и извънбордови данни за проследяване, сензори и специализиран софтуер за разбор на информация.В последните години «INIOCHOS» се превръща в едно от най-конкурентните учения в Европа и Средиземноморския регион и предоставя на участниците високо ниво на обучение и уникален опит с участието си. То включва използването на разнообразни оръжейни системи в една от най-големите зони за военни учения в Европа.В тази годишното издание се включиха над 50 самолета и персонал от Гърция, Кипър, САЩ, Италия, ОАЕ и Израел. Прави впечатление участието на италианските ВВС с 6 бр. от най-съвременните F-35A, гръцките F-4E, произведени през 70-те години на 20-ти век, както и израелското участие с два варианта на F-16.", "date": "2019.04.10", "title": "Над 50 самолета се включиха във военното учение INIOHOS 2019 (галерия)"}
{"url": "https://offnews.bg/obshtestvo/na-8-mesta-v-sofia-niama-da-imat-voda-dnes-700954.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Подмяна на спирателни кранове на ул. „Добри Читулов“ в жк „Надежда-2“ налага спиране на водоподаването от 9:00 до 21:00 ч. на бл. 254, бл. 253, бл. 270, бл. 252, бл. 272, бл. 271, бл. 271а.Във връзка с подмяна на сградно водопроводно отклонение на ул. „София“ в кв. „Орландовци“ се налага спиране на водоподаването от 9:00 до 19:00 ч. по ул. „София“ от ул. „Съзнание“ до ул. „Кирил Пърличев“.Заради подмяна на сградно водопроводно отклонение на ул. „Чавдар“ в с. Горни Богров се налага спиране на водоподаването от 9:00 до 19:00 ч. на ул. „Трети март“,ул. „Здравец“,ул. „Морава“, ул. „Александър Стамболийски“.Изграждане на сградно водопроводно отклонение на ул. „Магнолия“ в жк „Надежда-1“ налага спиране на водоподаването от 9:00 до 19:00 ч. на ул. „Магнолия“.Реконструкция на уличен водопровод на ул. „Банско шосе“ в кв. „Република“ налага спиране на водоподаването от 9:00 до 21:00 ч. на ул. 730.Поради подмяна на сградно водопроводно отклонение на ул. „Йосиф Обербауер“ в с. Кривина се налага спиране на водоподаването от 10:00 до 18:00 ч. на ул. „Равнополски път“ от ул. „Латинка“ до ул. „Демокрация“.Във връзка с извършване на строително-монтажни работи на бул. „Цветан Лазаров“ в жк „Дружба-2“ се налага спиране на водоподаването от 10:00 до 18:00 ч. на клиентите на „Софийска вода”, живеещи в района на ул. „Обиколна“ от бл. 202 до бул. „Цветан Лазаров“, бул. „Цветан Лазаров“ от ул. „Обиколна“ до ул. „Мария Нейкова“.Строително-монтажни работи на ул. „Филип Кутев“ в кв. „Витоша“ налагат спиране на водоподаването от 9:00 до 21:00 ч. на ул. „Филип Кутев“.", "date": "2019.04.10", "title": "На 8 места в София няма да имат вода днес"}
{"url": "https://offnews.bg/politika/tcik-dade-imeto-koalitcia-za-balgaria-na-parvanov-vapreki-protesta-na-700959.html", "text": "ЦИК регистрира \"Коалиция за България\", в която е партията на Георги Първанов АБВ, за участие в евроизборите, въпреки протеста на БСП за името. АБВ носи административнонаказателна отговорност за кражба на чужда търговска марка. БСП внесе в ЦИК доказателства за собствеността на марката \"Коалиция за България\". Ще защитаваме праватa си пред съда, всички международни органи и институции, обявиха преди два дни от \"Позитано\" 20. \"ЦИК трябва да се съобрази с изложените аргументи и българското законодателство и не трябва да допуска до регистрация коалиция от партии с наименование Коалиция за България за участие в изборите за членове на Европейския парламент през май 2019 г., .Лидерът Корнелия Нинова : Когато си бил президент на държавата и си стоял на парадния вход, да се опитваш да се върнеш в политиката през задния, като крадеш името на собствената си партия, за да помогнеш на опонентите й - по-голямо унижение за Георги Първанов едва ли може да има. ЦИК обаче не се съобрази с протеста на БСП и реши: Представляващ \"Коалиция за България\" е лидерът на АБВ Румен Петков, а в нея са и „Обединен блок на труда български лейбъристи“, „Политическо движение социалдемократи“, „Българска партия либерали“, „Движение за социален хуманизъм\", „Възраждане на отечеството\" и „Българската левица“. \"Наименованието на коалицията, представила заявление за регистрация, не повтаря наименованието или абревиатурата на партия, регистрирана по Закона за политическите партии, до датата на обнародване на указа на президента на Република България в „Държавен вестник“ за насрочване на изборите – 22.03.2019 г., включително по изрично посочения в кодекса начин на прибавяне на думи, букви, цифри или други знаци (чл. 128, ал. 1, изр. първо ИК), уточняват от ЦИК. Не са налице и процесуалните пречки по изречение второ на чл. 128, ал. 1 ИК. При извършената проверка се установи, че наименованието на коалицията не повтаря наименованието на коалиция, регистрирана в Централната избирателна комисия за участие в последните избори за народни представители през 2017 г., или наименованието на съществуваща парламентарна група в 44-то Народно събрание, пише още в решението на ЦИК за регистрацията на \"Коалиция за България\". Решението подлежи на обжалване пред Върховния административен съд чрез Централната избирателна комисия в тридневен срок от обявяването му.", "date": "2019.04.10", "title": "ЦИК даде името Коалиция за България на Първанов въпреки протеста на БСП"}
{"url": "https://offnews.bg/obshtestvo/terentij-i-pompij-ne-se-uplashili-ot-machenia-zaginali-za-viarata-700958.html", "text": "На днешния ден църквата почита паметта на Светите мъченици Терентий, Помпий и други мъченици Картагенски. Те живели по времето на император Деций (249-251 г.), който предприел гонение срещу християните в цялата римска империя. По негова заповед всички поданици на империята трябвало да принесат жертви на римските богове, а ако сепротивят - да бъдат принудени със сила и мъчения. Когато управителят на Африка, Фортуниан, получил тази заповед, се обърнал към християните със следните думи: ‘‘Ако не принесете жертва на боговете, ще бъдете предадени на изтезания и смърт’‘.На градския площад били вече поставени различни уреди за измъчване на осъдените. Мнозина християни, като се изплашили от страшните мъчения, които ги заплашвали, се отказали от вярата си в Христа и принесли жертва на идолите. Имало, обаче, 40 души християни, които били готови да претърпят не само всякакви мъчения, но и най-ужасна смърт, но да останат верни на Христа. От името на всички Терентий отказал да принесе жертва на идолите. Разгневеният управител заповядал да заведат християните в идолското капище и там продължил да ги убеждава да се поклонят на идолите и да им принесат жертва. Терентий смело доказал, че направените от камък, дърво и желязо и украсените със злато, сребро и скъпоценни камъни идоли не са богове. Светите мъченици били подложени на страшни мъчения: били ги жестоко, горили телата им с нагорещени железа, но те се молели на Бога и търпеливо понасяли ужасните страдания. Като скърбели за заблужденията на езичниците, те молели Бога да съкруши идолите. Господ чул молитвата им. Станало чудо. Идолите паднали на земята, а идолските капища се разрушили. Но и това чудо не вразумило управителя, и той осъдил християните на смърт, като те били посечени с меч. ", "date": "2019.04.10", "title": "Терентий и Помпий не се уплашили от мъчения, загинали за вярата"}
{"url": "https://offnews.bg/sviat/evropejskite-lideri-reshavat-za-brekzit-na-izvanredno-zasedanie-v-briu-700963.html", "text": "Лидерите на Европейския съюз, сред които и българският премиер Бойко Борисов, се събират днес в Брюксел на извънредна среща на върха, посветена изцяло на Брекзит.С 420 гласа \"за\" британските депутати одобриха вчера плана на премиера Тереза Мей да поиска удължаване на излизането на Великобритания от Европейския съюз до 30 юни. В писмо до участниците в извънредното заседание днес Доналд Туск предложи Великобритания да получи отсрочка до една година за напускането на ЕС. Главният преговарящ Мишел Барние припомни преди днешната среща позицията на Европейския съюз, че споразумението за оттегляне не подлежи на предоговаряне.Съпътстващата го политическа декларация за бъдещите отношения обаче може да бъде актуализирана.", "date": "2019.04.10", "title": "Европейските лидери решават за Брекзит на извънредно заседание в Брюксел"}
{"url": "https://offnews.bg/obshtestvo/slantceto-shte-nadnicha-samo-v-zapadna-balgaria-valezhite-prodalzhava-700956.html", "text": "Облачно остава времето днес, слънцето ще се показва за кратко в Западна България, в източната част от страната обаче валежите продължават. Максималните температури ще са между 14 и 19 градуса, според рогнозата на НИМХ. Край морето ще духа слаб вятър. Сред вълните от 2 бала термометрите ще се качат до 12 градуса, а на брега - до 15 градуса. Мрачно ще е и в планините, ще вали дъжд, по най-високите върхове и сняг. На места ще има и гръмотевици. Максималната температура на 1200 метра ще е около 8, на 2000 метра - около 2 градуса. До края на работната седмица времето ще е предимно облачно и с валежи, синоптиците прогнозират по-интензивни дъждове утре, а и в събота. Няма да стане по-топло от 20 градуса до средата на месеца.", "date": "2019.04.10", "title": "Слънцето ще наднича само в Западна България, валежите продължават"}
{"url": "https://offnews.bg/futbol/niama-da-palniat-levski-s-rumantci-700965.html", "text": "Новият главен скаут в Левски Богдан Патрашку заяви категорично, че в клуба няма да бъдат водени изключително румънски играчи. Такива подозрения възникнаха след подписването на договор между сините и мениджърската агенция на Джовани Бекали, чийто служител е самият Патрашку. Румънецът, който е играл в Литекс, изгледа мача с Черно море във Варна, спечелен с 1:0, в компанията на изпълнителния директор Павел Колев.\"Първите ми впечатления от играта на Левски са добри. Липсваха няколко футболисти, но отборът показа характер и се поздрави с победа. Левски обаче е длъжен да доминира повече и да печели по-убедително. Селекцията е сложен процес. Ще оценим много добре ситуацията. За да изберем кои футболисти ще привлечем, първо много добре трябва да преценим какво качество ще остане при нас след края на сезона.Тогава ще се мисли за най-добрите решения на всеки пост. Сред новите попълнения ще има и българи, и чужденци. Водещото ще бъде да са наистина класни. Дали ще има румънци? Това, че ние сме румънци не означава, че ще напълним отбора с наши сънародници. Работата ни е на първо време да мислим за доброто на Левски\", казва Патрашку пред \"Меридиан Мач\".\"Решенията за новите попълнения ще ги взимаме всички. В Левски вече сме семейство, което ще сяда на масата да обсъжда случая на всеки един футболист поотделно и ще решаваме заедно\", допълва новия силен човек по трансферите на \"Герена\".", "date": "2019.04.10", "title": "Няма да пълнят Левски с румънци"}
{"url": "https://offnews.bg/futbol/kristian-dobrev-spodeli-svoiata-versia-za-boia-na-amatiorski-mach-700966.html", "text": "Спортният директор на Септември (София) Кристиян Добрев сподели своята версия за мелето по време на среща от аматьорски турнир в София. Припомняме, че момче пострада тежко в мелето, а Добрев беше посочен от семейството му като един от главните виновници. Новината за инцидента беше разпространена от Нова телевизия, а сега обвиненият Добрев получи право на отговор в същата медия в присъствието на адвоката си Радостин Василев.\"От обикновен мач между два отбора се стигна до бой. Имаше удар при спряла игра в главата. Стана някаква разправия между двамата противници. Отидох да разтърва двамата, оттам бях нападнат в гръб и ми бяха нанесени удари. Съжалявам, че има инцидент със счупен нос. След като ме нападнаха, видях, че събарят Тенчо Вутов на терена. Оттам стана меле и имаше размяна на удари.На камерите се вижда как аз се изнасям настрани. Има компетентни органи, които могат да преценят. Имаше агресия от тяхна страна как щели да пребият 40-годишни чичаци. Не мога да кажа, че са деца. Доста добре сложени са. Едното момче е около 1.90 см. Не сме гамени и хулигани. Неприятно е за родителите, че се стигна дотам.Такива инциденти се случват многократно по тези лиги. По принцип съм спокоен човек. Агресията бе от тяхна страна и то по време на целия мач. Има съдии, които също ще си кажат мнението. Случката не е такава, каквато е представена от техния отбор. В цялата ситуация най-агресивни бяха двамата братя\", каза Добрев.", "date": "2019.04.10", "title": "Кристиян Добрев сподели своята версия  за боя на аматьорски мач"}
{"url": "https://offnews.bg/obshtestvo/kmetat-na-slatina-plamen-georgiev-sam-shte-si-buta-barbekiuto-700981.html", "text": "Проверката на терасата към апартамента на шефа на Антикорупционната корупция в отпуск Пламен Георгиев не проучва дали до нея има достъп от друго място освен от неговия апартамент. Назначената от район \"Слатина\" проверка изследва дали са законни постройките на терасата покрив. Това заяви кметът на община Слатина Наталия Стоянова пред Нова телевизия.Стоянова заяви, че ще бъде извършена още една проверка, Пламен Георгиев оказвал пълно съдействие до момента.От общината установили, че барбекюто и сауната на терасата са си били там, когато шефът на КПКОНПИ купил имота, от което следвало, че те са изградени от предишния собственик или от продавача. Според Стоянова настоящият собственик в този случай има ангажимент само да премахне незаконните постройки за своя сметка.\"Може да потърси и вариант за узаконяване”, каза още Стоянова.Евентуален акт за нарушение обаче ще бъде съставен на изградилия незаконно постройки - т.е. на предишния собственик, от когото Пламен Георгиев е закупил имота.", "date": "2019.04.10", "title": "Кметът на Слатина: Пламен Георгиев сам ще си бута барбекюто"}
{"url": "https://offnews.bg/futbol/totnam-s-minimalen-uspeh-nad-siti-livarpul-poglezhda-kam-polufinalite-700961.html", "text": "Тотнъм победи с минималното 1:0 Манчестър Сити в първи двубой от 1/4-финалите на Шампионската лига, игран на стадион \"Тотнъм\".Срещата беше равностойна през първото полувреме, като футболистите на мениджъра Пеп Гуардиола имаха перфектна възможност да поведат в резултата още в 13-ата минута, след като получиха правото да изпълнят дузпа, но Серхио Агуеро пропусна от бялата точка.През втората част \"шпорите\" останаха без основния си футболист Хари Кейн. Нападателят получи контузия в глезена след сблъсък с Фабиан Делф. Това обаче не повлия на психиката на домакините и те стигнаха до победата с гол на Хьон-Мин Сон (78'), който зарадва всичките 60 044 зрители по трибуните на новия стадион на лондончани.Така Тотнъм спря серията на Сити от 14 поредни двубоя без загуба във всички турнири. Реваншът на \"Етихад\" между двата отбора е на 17 април (сряда) от 22:00 часа българско време.В другата среща тази вечер Ливърпул изигра силен първи 1/4-финал с Порто и заслужено победи с 2:0 \"драконите\" на \"Анфийлд\".Мърсисайдци действаха с много настроение и разнообразие и успяха да вкарат два гола още до почивката. Точни бяха Наби Кейта (5') и Роберто Фирмино (26').През второто полувреме мърсисайдци понамалиха темпото, но въпреки това взеха комфортен аванс преди реванша, който е след седмица. ", "date": "2019.04.10", "title": "Тотнъм с минимален успех над Сити, Ливърпул поглежда към полуфиналите"}
{"url": "https://offnews.bg/nashite-avtori/obrashtane-na-predstavite-700982.html", "text": "Тъй като живеем в хипертекстово време, реших че е време да пиша така. Всяка дума е врата, която зад себе си има цял отделен свят. Препратка. Линк. Ето: (със звездичка ще обозначавам всеки текст, който е това, което се вижда зад отворената вратичка)*Хипертекстът е метод за представяне на информация на компютър или други електронни устройства, при който части от текст, изображения или звук могат да съдържат връзка към друга информация. Тази връзка се нарича хипервръзка и чрез нея потребителят може да се придвижва през множество от свързани документи.И така. Пишейки, ние си даваме сметка, че всяка дума е връзка към цял свят от размишления и представи. Или – както е по-често – не си даваме сметка. Но го правим. Написваме думата „любов”, а тя (в съзнанията на хората) отваря врата към безброй асоциирани с нея думи и техните безбройни значения.В огромното „колективно съзнание” наречено Мрежата, е горе-долу същото. Пиша „любов” и ми се показват ето такива хипертекстуални връзки:Ето: *Любовта е чувство на привързаност, грижа, привличане, симпатия (симпатията е благосклонност и насърчителност в отношението към другия), в някои случаи произлизащо или съпътствано и от сексуалното привличане. Най-общо това е потребността човек да бъде всеотдаен към друг човек. Любовта е дълбоко, неизразимо чувство, което се споделя от близки, влюбени и такива, които имат интимни отношения.Но това е само първото нещо, с което се сблъскваме, когато „отворим вратичката” любов в хипертекста. След него идват: ...31 цитата за любовта; ...19 тъжни, но мъдри истини за любовта; Мистична любов (индийски сериал); Какво означава „Бог е любов”...а някъде много по-нататък идват и: орална любов, анална любов и т.н.Така живеем: отваряйки линкове.Хипертекстът си бълбука наоколо, ние се гмуркаме и плуваме в него, зашеметени (и то въобще без да си даваме ясна сметка), информацията ни се явява в своята чудовищна огромност и взаимосвързаност. И пак – някак си – с чудесното човешко умение – въпреки цялата нечовешкост на ситуацията – ние продължаваме напред и даже си свиркаме.Може би ако осъзнаем огромността на Цялата-тая-работа – светът от значения и смисли и думи и представи – Цялата-тая-работа в която живеем – може би тогава просто ще експлодираме вкупом като микроскопични свръхнови звезди. Но ние сме хора. Тоест – малки и хитри. И си стоим и си щъкаме. И си ровим в Мрежата и живеем в хипертекста. И не експлодираме.А аз ще ходя тия дни в Истанбул. Там ще има голям литературен фестивал. Ще представят за първи път (дали пък наистина за първи или се лъжа?) най-съвременната българска литература. За първи път в такъв мащаб и на такова престижно събитие! Ура!И аз – няма как – се потапям в хипертекста. Естествено, някой умник ще рече, че аз въобще не представям цялото чудовищно богатство от неща, които стоят зад вратичките; не показвам и една декалионна част от това, до което ни водят линковете. И по този начин манипулирам четящите.Но кое писане не е манипулация на четящите, Бога ми?И кой - като тръгне да ровичка в Интернет – проверява всичко, което му се показва, намерено от търсачката?Винаги – по много бързо изградилия ни се навик – просто написваме нещо и прочитаме надве-натри (с ударения на шопски на а-то) първите неща, които ни се показват. Гугъл – щрак щрак – написваме името на това, от което се интересуваме, гугъл ни намира „всичко” за него. И - аха – ето какво пише за Еди-какво си в гугъла. Ясно.Това е алгоритъмът. Знаете.И аз написвам: Турция.И какво ми излиза?*„Турски министър: Готови сме да разбиваме глави”...Уау! (казвам си, имитирайки хлапетиите) И по-нататък чета:*„Шефът на гръцкия Генерален щаб по обраната заяви: „Не можем да отговорим на всяко изявление”Естествено - на първо място, преди тая застрашителна статия за разбиването на главите, излиза редовата статия от Уикипедия, в която мога да прочета, след редовните сведения за територия, население и географско положение, че:*„След опита за държавен преврат в Турция от юли 2016 г. в страната е въведено извънредно положение”.Това ме ужасява. Всяка представа за насилие, извънредни положения, политически репресии, военни заплахи и тям подобни ме кара...не да се страхувам, не......а именно да се натъжавам, отчайвам и отвращавам. От човешката природа.Но ако се разровя в хипертекста по-надълбоко, естествено, аз ще отрия, че името на Истанбул идва от:*”... от гръцкия израз „към града“ (гр. ις τιν πολιν, „ис тин полин“) – така възклицавали оттеглящите се към вътрешността на обсадения от турците град гърци. (по време на прочутата обсада на Константинопол от 1453-та, когато градът паднал в ръцете на османците). Съществува и предание, че когато завоевателят на града Мехмед II го превзема след дълга обсада, той заявява на гръцки на събралото се множество, че от днес нататък тронът му ще бъде „в града“.”А продължавайки сърфирането, ровичкането и отварянето на нови и нови вратички, аз ще прочета и за кадаифите, и за Желязната църква „Свети Стефан”, и за Музея за модерно изкуство в Истанбул.И аз се замислям: В кой Истанбул ще отида?В тоя, в който някакви политици преди шестстотин години, а и сега искат да трошат глави? Или в Истанбул на извънредното положение?Или в Истанбул на кадаифите?Или в Истанбул на модерното изкуство? Или в Истанбул, в който ще представя съвременната българска литература?Апропо: пишейки „съвременна българска литература”, първото, което ми изважда из търбуха си безцеремонният Гугъл е: * ...Съвременна българска литература, книги, цени.Е, казвам си, има си хас! (с думата „хас” отварям вратичката към турския език, архаичното писане, старите писатели, използващи за подправка на езика си турцизми повече, отколкото за шкембе чорбата си – чесън...и т.н.). Та – има си хас! Как така ще се говори за нещо „съвременно” и ще се пропусне да се заговори веднага и за „цени”?! Просто нема начин, нали така?!Объркан съм. В тая хипертекстуалност на света аз не знам какво да мисля.После –сърфирайки си – попадам на мъдри мисли от разни велики, умрели хора. И някъде там попадам на мисълта на Августин Блажени: Tantum doloerunt, quantum doloribus inseruerunt.Което ще рече: Толкова страдат, колкото на страданието се отдадат.По дяволите! Не е ли, казвам си, страданието и не-страданието въпрос на личен избор? Не са ли само идиотите (глупаците, тъпчовците, тъпанарите, слабоумците) тия, които си мислят, че „нещастията се стоварват върху главите им”?Нима Човек не избира сам кое да възприеме от света?Кои вратички да отвори в морето от вратички?!Или не...не кои да отвори...даже не и на кои да повярва. А на кои да позволи да определят мисленето и настроението му! На кои да позволи да създават Нагласата му към Света!Дали да прочете само за министъра, които казва, че „Ние сме готови да разбиваме глави” или да прочете пък само за кадаифите и кебапите, които се предлагат по улиците на Истанбул?Аз мисля, че сегашният човек, със своята хипертекстуалност, със своя свръхсложен свят на милиарди отварящи се във всички посоки линкове – еволюира. Той не е едно- и право-линеен – като човекът от миналото. Човекът сега еволюира и развива чудесна и някак доста „умна” способност „ да не се интересува” от „това, което пишат”.Защото то винаги е прекалено много, прекалено противоречиво, прекалено шарено и объркващо. Тоест – той си изгражда представите не от информация, идваща от един източник, а от няколко хиляди (вероятно и повече) едновременно.Някой умник ще каже: ето така манипулират простия човек: той не знае какво да избере в морето от информация и лапа всичко!А аз казвам – именно това, че лапа всичко и то – без да го оценява много-много – го прави по-съвършен. Старият дървен философ и многознайко прочита нещо в Гугъл и го възприема толкова сковано и тенденциозно – нагодено спрямо скованите му и корави убеждения (пред-убеждения), че той, така да се каже, каквото и да прочете, все ще е за потвърждение на коравите канони в главата му.А съвременният човек кълве безразборно и си създава една такава шарена и неоформена представа за нещата, че в нея няма нито посока, нито идеология, нито място за доктрини, нито за цел. И това, мисля си, е чудесно.Защото си спомням за миналото, когато нещата означаваха само едно нещо. За времената на идеологиите, на черното само като черно и на бялото – само като бяло. И ми се повръща, честно казано, от тия времена.Така че – аплодирам своята обърканост.И ще отида в Истанбул с неясно и неопределено чувство. Което е прекрасно. Или пък - знае ли човек? Без крайности.", "date": "2019.04.10", "title": "Обръщане на представите"}
{"url": "https://offnews.bg/obshtestvo/pomognete-za-vrashtaneto-na-veselata-kashta-koiato-izgoria-700984.html", "text": "Тя горя пред очите им. Пред цяла Хухла. И не можаха да я спасят - Веселата къща на Илия и Златка Христови, душата на селото и символ на българското в нашия край. Не помогнаха нито пожарникарите, нито седемте цистерни вода, които изсипаха върху пламтящата двуетажна клада от греди, багажи, плетеници, съдове, техника, буркани, ракии, туршии, одеала, завивки, телевизори, хладилници и какви ли не спомени, събирани три поколение в родовата къща. Пожарът пламнал незнайно как по обяд, пламтя и пращя като на кино – тръгнал от долния кат, докато стопаните бяха навън - Илия на лозето, а Златка в Ивайловград. Пламъците, лизнали с пукот една от най-личните къщи в центъра на селото, издигнали огромен стълб с дим не само над българско, но и над гръцко.Когато викат Илия и той пристига запъхтян до къщата, му става ясно: нищо не може да я спаси! В една от стаите от долния етаж вече гърмят патрони от ловната му пушка, очаква се да започнат да „стрелят” и патроните от бойния пистолет, който има като пенсионер, бивш командир на гранична застава.Да, няма изход! Но все пак, без каска, без маска, по работно облекло, той се шмугва внезапно под пламтящите и падащи вече греди, минава на зиг-заг между кинескопите на двата топящи се телевизора и хлътва някъде навътре в огъня, за да измъкне след малко навън един акордеон. Акордеонът се разтяга, басите му удрят в земята и той, инструментът, издава звук като стон! Илия го полага на безопасно място и без да слуша забраните на близки и роднини да не рискува живота си, пак се шмугва в горящата къща. Този път се бави повече, но пак изскача с още един акордеон. А третия път, той сякаш опиянен, изпаднал в транс, нямаше кой да го спре, защото е невъзможно. Илия, стиснал нос, сякаш ще се гмурка в дълбока вода, пак хлътва в заревото на пожара. Не го лови ни огън, ни дим. Позабавя се доста този път, всички с ужас броят секундите, не знаейки дали ще остане жив, защото е с „разхлопано” сърце, не е добре, а той пак изплува, стиснал с една ръка нос, сякаш идва от дълбините на небитието. С другата ръка Илия прегръща една тетрадка! Нищо за нас, но за него – всичко! В нея 30 години наред той е записвал любимите си песни. Песните, които в дует със Златка, пее денем и нощем, пред близки и далечни, по клубове и събори и които звучат най-много у тях, на софрата с постоянните приятели в горящата сега Весела къща. Така я знаем всички в Хухла.Къщата гори непрекъснато, въпреки пожарната, до края на деня, през цялата нощ, че и на другия ден пред безсилните погледи на хората. Те се мъчат да се зарадват поне с това, че можело да бъде и по-лошо – че все пак няма жертви, докато на, в съседното село Покрован, двама братя изгорели през зимната нощ в къщата си като факли.Пристигат чедата на Илия и Златка едно по едно, пръснати из цялата страна, че и извън нея. Пет деца имат Илия и Златка Христови, изгледани, изучени, достойни синове и дъщери на Хухла. И много внуци и правнуци. Илия и Златка си знаят как си откърмиха децата тук, в дън горите тилилейски, далеч от голямата цивилизация. Сбират се децата като по тревога – нали са расли по застави, знаят как се действа като един. Но не идват да оплакват майка и татко. А да се хванат с тях, както винаги, на хорото, страшното сега българско хоро пред изгорялата къща! И го играят! И побеждават не само страха, но и отчаянието. И усещат как от пепелта на Веселата къща живи въглени се прехвърлят в жилите им! И решават – да я има пак Веселата къща. От хубава, по-хубава да възкръсне от пепелта под техните ръце.След два дни започват разчистването. Вярвам, че час по час, парче по парче, ред по ред, зид по зид, те ще я възстановят. Но и ние, ако сме хора, трябва да помогнем. Кой както и кой колкото може. За да я има отново къщата! Както Хухла е възкръсвала през вековете. Както вечно изпепеляваната България е оживявала и пак ще живее.Знам, че ще помогнете. А с двата акордеона и с преливащата от песни 30-годишна тетрадка Илия и Златка, автори и изпълнители на Химна на Хухла и Почетни селяни на „Мистериите на Хухла”, пак ще ни посрещнат на освещаването във Веселата къща.А сега да помогнем. Сметката е: UBBS BGSF/ BG40UBBS80021089768930 на Златка Делчева Христова. Ако помагате от юридическо лице, направете го с протокол за дарение, за да получите и данъчно облекчение.", "date": "2019.04.10", "title": "Помогнете за връщането на Веселата къща, която изгоря"}
{"url": "https://offnews.bg/futbol/levski-ludogoretc-shte-se-igrae-na-natcionalnia-stadion-700991.html", "text": "Срещата между Левски и Лудогорец официално беше преместена на националния стадион \"Васил Левски\", решиха от Спортно-техническата комисия към Българския футболен съюз.Причина за промяната е, че тревното покритие на официалния терен на стадион \"Виваком Арена Георги Аспарухов\" се нуждае от специфични мерки за възстановяване, които не търпяха отлагане.Дербито ще се състои в неделя от 19:00 часа. \"Сините\" търсят задължителна победа, за да се върнат в битката за титлата.Уважаеми привърженици,В неделя (14.04) от 19:00 часа Левски ще приеме Лудогорец в мач от третия кръг от плейофите на Първа Професионална Лига на Националния стадион \"Васил Левски\", а не на стадион \"Виваком Арена Георги Аспарухов\".Всички привърженици, които са закупили вече билет за мача, ще могат да влязат с него и на Националния стадион. Същото се отнася и за тези, които вече са се сдобили с Пакетен билет за домакинските срещи на отбора, като билетите важат за съответния сектор.Тези, които са си закупили вече билет за Сектор STRABAG на стадион \"Виваком Арена Георги Аспарухов\", както и за Семейния сектор, ще бъдат настанявани в Блок 9 на Сектор \"А\" на Националния стадион.Очаквайте по-късно през деня подробна информация относно подновяването на предварителната продажба на билети за срещата срещу Лудогорец.", "date": "2019.04.10", "title": "Левски - Лудогорец ще се играе на националния стадион"}
{"url": "https://offnews.bg/tehnologii/oranzheva-sedmitca-na-sony-xperia-vav-vivacom-700986.html", "text": "Oт днес до 16 април (вторник) включително VIVACOM предлага промоционални оранжеви цени на четири атрактивни модела SONY XPERIA в различни ценови сегменти. Неустоимите отстъпки са в комбинация с тарифен план SMART L+ при покупка от онлайн магазина на телекома.Само по време на оранжевата седмица потребителите могат да се сдобият със флагман смартфона Xperia XZ3 на преференциална цена в брой 969.98 лв. Устройството разполага с 6.0“ QHD+ OLED дисплей, който прави изображението още по-наситено, контрастно и живо. Основната 19 MP Motion Eye камера работи с изкуствен интелект,разпознавайки обектите в кадъра и задава перфектните настройки. Функцията „Предсказване на заснемане“ открива автоматично движението и усмивките в кадър, за да не изпуснете нито един важен миг.Селфи камерата е 13 MP и прави ярки снимки, независимо от околната светлина. Xperia XZ3 притежава мощен процесор Qualcomm® Snapdragon™ 845, което го прави изключително подходящ за игри, филми и мултимедия.Още едно неустоимо предложение по време на оранжевата седмица е моделът от среден клас Xperia 10. Широкият 6-инчов дисплей с формат 21:9 притежава елегантна и изящна форма, която улеснява използването, като е идеален за работа с две приложения едновременно. Функцията „Разделен екран“ се активира лесно и бързо със страничния сензор и стартиращата програма за приложения. Устройството разполага с мощен процесор Qualcomm® Snapdragon™630 3, който се справя лекота с всички приложения, филми и игри. Моделът е на промоционална цена от 369.98 лв. в брой.Отлични работни характеристики и модерен дизайн има и моделът Xperia XA2. Неговият 5.2“ Full HD дисплей е покрит с ултра здравото стъкло Gorilla Glass 4. Устройството разполага със свръхширокоъгълна 120° селфи камера. Вградените аудио технологии Smart Amplifier, ClearAudio+ и ClearBass правят точни настройки на звука, осигурявайки ви силно и ясно слушане на любимата музика. В периода 10 – 16 април се предлага на цена от 259.98 лв. в брой.Функционален и елегантен - Sony Xperia XA1 разполага с 5.0“ HD IPS дисплей с типичния за Xperia изчистен стил на корпуса и хомогенен дизайн без странични рамки. Основната му камера е 23 MP със супер бърз хибриден автофокус, за перфектни снимки и видео на обекти в движение. Сензорът Exmor RS™ for mobile и F2.0 обектив осигуряват най-добрите изображения в този клас телефони. Само по време на Оранжевата седмица се предлага на достъпната цена от 89.98 лв. еднократно плащане.", "date": "2019.04.10", "title": "Оранжева седмица на SONY XPERIA във VIVACOM"}
{"url": "https://offnews.bg/sviat/tuitar-otne-dumata-na-tramp-prezidentat-otkradnal-muzika-na-hans-tcim-700989.html", "text": "Съобщение на американския президент Доналд Тръмп бе премахнато от Туитър заради кражба на музика от филма за Батман \"Черният рицар: Възраждане\". В 2-минутното клипче, използвано за кампанията му за изборите през 2020 г., звучи Why Do We Fall? на прочутия германския композитор на филмова музика Ханс Цимер. Музиката е използвана, без дори да бъде отправено запитване относно авторските права до Warner Bros Pictures.Туитър премахва клипчето във вторник вечерта, часове, след като е качено в акаунта на Тръмп. Преди да бъде свалено, е било гледано над милион пъти.Клипчето тръгва с образите на видни американски представители на Демократическата партия, включително президентът (2009–2017 г.) Барак Обама и първата дама (1993-2001) и съперник на Тръмп в последната кандидатпрезидентска надпревара Хилъри Клинтън.Следва текстът: \"Първо пренебрегнаха вас, след това ви се изсмяха, накрая ви нарекоха расисти\". Показват се кадри от ключови моменти за Тръмп като президент, като срещата му със севернокорейския лидер Ким Чен Ун и решението на Върховния съд по разследването за руска намеса в изборите от 2016 г. Краят е посланието \"вашият вот доказа на всички тях, че грешат\" и твърдението, че преизбирането на Тръмп за нов мандат през 2020 г. би било \"велика победа\".Използването на музика от \"Черният рицар: Възраждане\" е неоторизирано, пишат от \"Уорнър\" в изявление, преди Туитър да свалят видеото, и заявяват, че използват всички законни средства с цел свалянето на клипа. На мястото му вече се появява съобщение, което гласи, че той е свален в отговор на докладване от носителя на авторските права.Това не е първият път, в който използването на музика от Тръмп е поставено под въпрос. През октомври Фарел Уилямс и наследниците на Принс настояха президентът Тръмп да спре да използва музика на певците на политически събития. Риана изпрати писмо, в което настоя той да спре да използва Don't Stop the Music. Стив Тейлър от Aerosmith също се оплака, когато президентът използва хита на групата Living' On The Edge.", "date": "2019.04.10", "title": "Туитър отне думата на Тръмп: президентът откраднал музика на Ханс Цимер"}
{"url": "https://offnews.bg/koloezdene/bradli-uigins-frum-vse-oshte-e-favorit-za-tur-dio-frans-700996.html", "text": "\"Крис Фрум все още е човекът, когото ще трябва да победят всички участници в Тур дьо Франс\", заяви легендата в колоезденето Брадли Уигинс. Въпреки трудния старт на сезона Уигинс вярва, че \"най-добрия колоездач на нашето време\" ще спечели пета жълта фланелка и ще изравни сегашния рекорд.Фрум се отказа да защитава миналогодишния си успех в Обиколката на Италия през май, за да се фокусира изцяло върху представянето си във Франция. Той се надява да се присъедини към Бернар Хино, Жак Анкетил, Еди Меркс и Мигел Индураин, които са печелили пет пъти Тур дьо Франс.Сезонът за британеца до момента не се развива добре след като той катастрофира в петия етап на Обиколката на Колумбия през февруари, а по-късно разочарова и в Каталуния, където предизвика падане във втория етап.В своето предаване Брадли Уигинс коментира, че ако има промяна в отбора на Скай, то тя няма да бъде през този сезон. \"Той все още е най-добрият колоездач на нашето поколение. Той е моят фаворит за победа. Старо куче е и знае как да се подготви за победа в Тур дьо Франс\", сподели Уигинс в компанията на Мат Стивънс.\"Смятам, че въпреки всички спекулации относно формата му, всички състезатели ще се съобразяват с него. Игън Бернал може и да спечели Париж-Ница, и както той, така и всички останали ще опитат да се възползват максимално от ситуацията, но ще останат с горчив вкус, защото знаят, че щом влезе във форма Фрум ще бъде наистина неудържим в преследване на петата жълта фланелка.\", завърши ", "date": "2019.04.10", "title": "Брадли Уигинс: Фрум все още е фаворит за Тур дьо Франс"}
{"url": "https://offnews.bg/obshtestvo/umni-vodomeri-alarmirat-za-tech-i-zabraveni-krancheta-701002.html", "text": "Умни водомери, които ще алармират при евентуален теч в жилището, предлага на абонатите си \"Софийска вода\". Услугата е достъпна чрез водомер с модул за дистанционно отчитане, който изпраща данни за преминаващите количества вода у дома ежедневно към специално приложение. Клиентът пък получава непрекъснат достъп до приложението през личния си профил на сайта на дружеството. Така той може да следи потреблението си по ден, месец и година и да засече всяко отклонение от нормалния си дебит – освен наличие на течове, нежелано или нерегламентирано ползване и пр. Системата струва 300 лева за един водомер, ако се сменят и двата - за топла и студена вода, цената е 459 лева, стана ясно при представянето на новите дигитални услуги от ръководството на \"Софийска вода\" в клиентския й център в Мега Мол София. Умният водомер ще може да се изплаща разсрочено. Досега услугата дистанционно отчитане на водомери беше достъпна само за цели етажни собствености, сега обаче от нея ще могат да се възползват и отделни потребители. Целта е да се пести време на клиентите, подчерта изпълнителният директор Васил Тренев. Спестява се и неудобството да се очакват инкасатори за отчитане на водомерите у дома. Време на клиентите ще пести и новата електронна услуга „Смяна на титуляр на партида“. Досега това се случваше само в центровете за обслужване на клиенти, но вече може да се заяви и онлайн, през сайта на дружеството. Така потребителите могат да извършват процедурата безплатно, бързо и лесно, без да посещават офисите на дружеството в определения им едномесечен срок. Новата услуга промоционално ще бъде безплатна за клиентите, които желаят да сменят титуляра на партидата до 10 юли 2019 г.Подобрява се и услугата за получаване на електронна фактура. Ако досега това ставаше през специална платформа, сега вече всеки клиент физическо лице ще я има директно на електронната си поща. Над 110 000 клиенти на компанията използват електронна фактура в момента. С въвеждане на новата възможност се очаква броят им да се увеличи. „Използваме новите технологии, за да улесним максимално нашите клиенти. Ние ценим тяхното време, затова правим обслужването им възможно най-лесно, бързо и удобно. А чрез водомерите с дистанционно отчитане те ще могат винаги да са точно информирани и да управляват потреблението си на вода в реално време. Въвеждането на дигиталните услуги е част от инвестиционната ни програма“, коментира Васил Тренев, изпълнителен директор на „Софийска вода“, част от Веолия. Освен за разширяването на онлайн услугите за клиенти през 2019 дружеството ще вложи много средства и за подобряването на ВиК инфраструктурата в столицата, включително изграждане на нова. Общите инвестиции за годината са около 45,5 млн. лева. ", "date": "2019.04.10", "title": "Умни водомери алармират за теч и забравени кранчета"}
{"url": "https://offnews.bg/sviat/netaniahu-s-rekorden-peti-mandat-sled-vota-v-izrael-700962.html", "text": "Партия \"Ликуд\" на премиера Бенямин Нетаняху печели  в Израел.Частични резултати при преброени 80 процента от подадените гласове показват, че \"Ликуд\" получава 38 места в 120-местния парламент. Това е с 8 места повече, отколкото на предишните избори през 2015 година. Центристката партия \"Синьо и бяло\" на Бени Ганц има 36 места, съобщиха сайтът на Кнесета и израелски телевизии няколко часа след края на изборния ден, цитирани от БТА. Нетаняху печели рекорден пети мандат на поста си. ", "date": "2019.04.10", "title": "Нетаняху с рекорден пети мандат след вота в Израел"}
{"url": "https://offnews.bg/sviat/turtcia-e-pred-vtora-sdelka-za-ruskite-raketi-701006.html", "text": "Анкара може да закупи от Русия втора партида зенитно-ракетни системи С-400, ако Вашингтон откаже да й продаде системите за противовъздушна отбрана, заяви турският външен министър Мевлют Чавушоглу, цитиран от Анадолската агенция.Той посочи, че Турция ще намери с какво да замени американските изтребители F-35. „В случай, че не успеем да придобием F-35, Турция ще закупи подобни самолети от други страни. И това ще бъде така, докато не започнем да строим собствени изтребители 5-о поколение“, каза той.Чавушоглу за пореден път припомни, че редица държави от НАТО като България, Словакия и др. притежават руските ракетни комплекси С-300, но това не поражда противоречия с членството им в алианса. Президентът на Турция Реджеп Ердоган каза, че доставките на руските С-400 могат да започнат преди договорения срок – юли 2019 г. Решението на Анкара за придобиването на руското въоръжение предизвика вълна от критики и заплахи от страна на Вашингтон, където властите се опитват да убедят Турция да се откаже от сделката. В противен случай САЩ ще наложат жестоки санкции.Държавният секретар на САЩ Майк Помпео по време на изслушванията в Сената във вторник потвърди, че Анкара е информирана за намеренията за налагане на санкциите. В съвместна статия в „Ню Йорк Таймс“ група американски сенатори съобщиха, че скоро Ердоган ще бъде принуден окончателно да избере какво иска – да придобие руските С-400, или американските изтребители-бомбардировачи F-35. В публикацията си сенаторите отбелязват, че ако Турция закупи руските С-400, тя няма да получи 100-те планирани F-35 и освен това в продължение на дълги години не би могла да намери равностоен заместител. Според договора със САЩ, Турция трябва да заплати за 100-те изтребители около 11 млрд.долара, от които 800 млн. вече са преведени.Авторите на статията заплашват, че ако Ердоган избере С-400, срещу Турция ще бъдат въведени санкции, които ще нанесат значителни поражения върху турската икономика. Едновременно с това участието на Турция в програмата за производството на F-35 ще бъде прекратено и това ще доведе до загубата на вече вложените от Анкара 1,25 млрд.долара, както и до щети за компаниите от отбранителния сектор на страната, участващи в производството на части за комплексите. Миналата седмица стана ясно, че САЩ вече прекратяват доставките в Турция, свързани с F-35.Ето на какво залага Турция – зенитно-ракетните комплекси С-400 „Триумф“ са предназначени за поразяване на самолети на стратегическата и тактическата авиация, балистични ракети, хиперзвукови цели и други средства за въздушно нападение в условията на радиоелектронното и други видове противодействия. Системата е способна да поразява аеродинамични цели до 400 км, а на дължина до 60 км – балистични цели, летящи със скорост до 4,8 км/сек. на височина от няколко метра до няколко десетки километра.", "date": "2019.04.10", "title": "Турция е пред втора сделка за руските ракети"}
{"url": "https://offnews.bg/obshtestvo/medsestrite-nedovolni-ot-predlozhenoto-uvelichenie-na-zaplatite-prote-701003.html", "text": "Медицинските сестри не одобриха предложеното от правителството днес увеличение на стартовата им заплата. Кабинетът обяви, че тя ще стане 950 лева. Медицинските работници обаче настояват тя да е две минимални заплати или 1120 лева. Затова ще продължат всекидневния си протест.стартовата заплата за всички медицински специалисти да е равна на две минимални работни заплати или 1120 лева. Те не са съгласни да се достигне само размерът по Колективен трудов договор от 950 лева, както посочва правителството, по повод отпуснатите 50 милиона лева за увеличение на заплатите им. Това коментира пред \"Хоризонт\" Мая Илиева, организатор на протеста на медицинските сестри в социалните мрежи:\"На всичкото отгоре се говори за медицински специалисти, главно, които са в болници, което не значи, че това ще обхване всички здравни специалисти. Има специалисти, които работят в детско-училищно здравеопазване, в домове за медико-социални грижи, в старчески домове, ДКЦ и в затвори, да не говорим, че на много места вече тази основна заплата е достигната - 950 лв. Там няма да има никакво увеличение. Затова ние държим на нашето искане от две минимални работни заплати за професията \"здравен специалист\" - рехабилитатори и фелдшерите, въобще не знам дали ще отидат само за заплати, както предишните 30 милиона - отпуснати\", заяви един от организаторите - Мая Илиева - пред БНР.Тя добави, че до планирания за 15 май национален протест демонстрациите по места ще продължат.По-рано днес здравният министър и премиерът обявиха, че на МЗ ще бъдат отпуснати 50 млн. лева за увеличение на заплатите на медицинските сестри и специалистите по здравни грижи, за да се достигне минималната начална заплата, записана в Колективния трудов договор от 950 лева. Министър Ананиев обясни, че ще има и нова методика за разпределение на средствата за персонал.", "date": "2019.04.10", "title": "Медсестрите недоволни от предложеното увеличение на заплатите. Протестът им продължава"}
{"url": "https://offnews.bg/medii/valeri-jordanov-zaradi-roliata-mi-v-diavolskoto-garlo-poluchih-pria-701004.html", "text": "Валери Йорданов, който играе ролята на лошото ченге и бивш член на силова групировка, Манол Попнеделчев-Попето разкри част от любопитните моменти при заснемането на сериала в „Здравей, България“.„Искам да похваля сценария – всички герои са много интересни и разнообразни. Беше много трудно, но и много хубаво. Героят ми Попето е бивш член на силова групировка. За мен ролята беше много интересна, защото съм израснал в тези години и имам преки наблюдения върху този период. Не ми беше трудно, защото познавам начина на мислене на хората като моя герой. По отношение на сценария и на бъдещето на моя образ в сериала ще кажа следното - може и аз да съм убиецът, а може и да съм жертвата“, сподели Валери Йорданов.„Снимките бяха много натоварени, отне много труд и енергия на всички, замесени в проекта. На финала се чувствахме като едно голямо и сплотено семейство. Ако не съм го споменавал досега, докато Васил Банов месеше баница за екипа, аз приготвях страхотен качамак“, пошегува се актьорът.За достоверността на криминалната история, в предаването говори и известният криминален психолог Росен Йорданов, един от консултантите в сериала: „Тъй като самият аз участвах в изграждането на образа на Попето, искам да похваля Валери Йорданов, за това, че се превъплъщава майсторски в ролята си. Даже преди да влезем в студиото му разказах, че има колеги в полицията, които вече се идентифицират с него. Определено е на мода.От гледна точка на психологията полицаите от сериала са полицаите на прехода, чиито ментори са били тези от старото време, милиционерите, попаднали в съвсем нова реалност, в началото на новия век. Те трябва да комбинират сила и мекота. Лично аз имам много дълбоки и трайни взаимоотношения с такива полицаи, защото както Попето влиза в задочен сблъсък с Мия Язова, така и аз съм влизал в подобни сблъсъци в реалния живот и това, което ни скрепи с времето е доверието, че можем да вършим работа заедно, важно е да стигнем до крайния резултат“.„Обикновено е много силно, ако кажеш, че един филм е по действителен случай, а тук без да отнемаме от славата на добрата идея на сценаристите, можем да кажем, че криминалната драма „Дяволското гърло“ е изградена по истински истории, които са навързани по много интересен начин. Разликата идва от класата и автентичността. Например, зрителят се научава как се прави профил или как действа едно ченге в реална ситуация. А това винаги е интересно за публиката“, допълни криминалният психолог.Владимир Карамазов, Валери Йорданов, Стоян Радев и Лидия Инджова са представители на разследващия екип от Смолян, а Теодора Духовникова - криминалният профайлър, изпратен от София, за да им помогне в разплитането за заплетен криминален случай в Родопите. Васил Банов, Христо Петков и още любими звезди допълват силния каст на мащабната продукция, заснетa почти изцяло в Родопите. Не пропускайте новия епизод на „Дяволското гърло\" - този четвъртък в 22.00ч. по NOVA.Актуални новини ще откриете на официалната страница на .", "date": "2019.04.10", "title": "Валери Йорданов: Заради ролята ми в 'Дяволското гърло' получих прякора 'Българския Хорейшио'"}
{"url": "https://offnews.bg/politika/valeri-simeonov-kogato-poiskash-tolkova-ostavki-vaznikva-vaprosat-i-700977.html", "text": "Когато масово принуждаваш членове от ръководството на твоята партия, хора, които са на ръководни длъжности, неизбежно изниква въпросът и за твоята оставка.Така коментира подадените оставки заради имотни казуси лидерът на НФСБ Валери Симеонов, след като депутатите приеха поредната такава на народния представител от ГЕРБ Делян Добрев. Той напуска парламента, след като от \"Биволъ\" публикуваха информация за имоти, придобити на спорни цени от негови роднини и близки.Симеонов поясни, че не иска оставката на премиера Борисов, но според него той има основна вина за случващото се, тъй като приема \"оставки на килограм и демонстрира, че не му пука за капацитета на парламента и изпълнителната власт\".\"Или някой си въобразява, че кадърните кадри в България са неизчерпаем източник? Непрекъснато се генерират отнякъде?\", попита Симеонов. Според него Делян Добрев е професионалист, но явно му е писнало, тъй като \"всички освен помиярите\" имали предел на търпение.\"Това означава, че тази партия няма право да управлява и да участва в управлението на държавата. Няколко оставки – да, но хора, които без всякакви причини са принуждавани да си подават оставка, че техните роднини имали някакви имоти, това е болшевизъм. Това е връщане на времената в първите дни след 9 септември\", допълни Симеонов.Той заяви, че от НФСБ не са подкрепили оставката на Добрев, тъй като \"дори и в политиката трябва да има здрав разум\". Според него в момента тече \"отвратителен процес\" на \"опростачаване\" на институциите, тъй като в тях ще спрат да идват хора, които имат каквито и да било имоти или фирми.\"За народни представители трябва да се кандидатират само малоимотни хора. Хора, които нямат собственост, които спят под мостовете на Перловска река и които са клошари. Те ще бъдат с предимство. Само такива хора има право да бъдат в политиката. С други думи свидетели сме на едно опростачване в политиката\", заяви той.Според Симеонов това се случва с помощта на медиите и експлоатира \"най-ниските чувства на българския народ, със злобата и завистта и неудовлетвореността от живота\".Той сравни политическата ситуация в държавата с Великата културна революция на Мао Дзъдун, когато членове на политическия елит били разчиствани с такива \"клеветнически кампании\".", "date": "2019.04.10", "title": "Валери Симеонов: Когато поискаш толкова оставки, възниква въпросът и за твоята"}
{"url": "https://offnews.bg/obshtestvo/danachni-v-aktcia-sreshtu-nelegalen-prevoz-ot-kardzhali-kam-zapadna-ev-700964.html", "text": "Инспектори на НАП са засекли нелегален превоз от Кърджали към Западна Европа с микробуси. При среднощната акция на данъчните са проверени превозни средста, потеглящи към Белгия, Холандия и Германия, съобщи Нова тв. Само за час между 04:00 и 05:00 ч. тази сутрин са тръгнали 5 микробуса. Микробусите не тръгват от официалната гара, а от близка бензиностанция. Според неофициална информация нелегалният превоз се извършва всяка сряда и събота. Повечето от пътниците предпочитат да пътуват така, защото им излиза по-евтино. Те обаче твърдят, че са приятели на водача. НАП започна проверки на 172 лица, за които имаме информация, че редовно напускат страната. Вероятно собствениците на микробусите са притежатели на автобусен парк. Ще бъде направена и проверка, която да установи дали доходите им съответстват на това, което притежават, обяснява главен експерт Божана Илиева.", "date": "2019.04.10", "title": "Данъчни в акция срещу нелегален превоз от Кърджали към Западна Европа"}
{"url": "https://offnews.bg/politika/kontra-ot-kontrera-neobiasnim-e-kultat-na-kmetovete-na-gerb-kam-homos-700975.html", "text": "Като общински съветник искрено съм възмутен, не, бесен съм, как местната власт се използва като рупор на отявлена гей пропаганда и промиване на мозъци в тази посока. В ефира на национална телевизия лицето Светлана Куюмджиева, титулувана художествен директор на фондация „Пловдив 2019“, нелепо обясняваше как промотирането на хомосексуализъм чрез изложба е в реда на нещата. За пореден път ставаме свидетели как местната власт в България се занимава да обслужва маргиналната група на едни гей активисти, широко финансирани от соросовите структури. И това обслужване става, разбира се, с общите, общинските пари. Това коментира общинският съветник и председател на „Патриоти за София“ в Столичния общински съвет Карлос Контрера по повод скандала с „Пловдив – Европейска столица на културата“.Факт е обаче, че без базово съгласие това се прави. Необясним е култът на кметовете на ГЕРБ към хомосексуализма и неговата публична апологетика. Необяснимо и неморално не за друго, а защото когато се явяват на избори, не казват, че ще раздават благословии и пари за гей пропаганда. Дълбоко нечестно е. Нечестно, но факт. Явно кооперирането с гей активисти (колкото и да са малобройни) им е по-мило и драго от мнението на избирателя, в това число и собствените им избиратели, на които и през ум не им е минавало, че ще финансират хомосексуални изложби, хепънинги и всякакви дивотии, които да обясняват колко е хубаво да се хомо и да го крещиш на всеослушание по улиците, допълва съветникът от ВМРО.Контрера посочва, че Пловдив успя тази година да вземе палмата на първенството с организиране с общинските пари на гей изложба.Според Контрера този казус е само последната брънка от разиграващата се битка с войнстващия джендър подход.", "date": "2019.04.10", "title": "Контра от Контрера: Необясним е култът на кметовете на ГЕРБ към хомосексуализма"}
