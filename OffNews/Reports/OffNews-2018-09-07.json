{"url": "https://offnews.bg/kultura/chehia-i-slovakia-aplodirat-na-kraka-12-godishen-pevetc-ot-bednia-gra-687657.html", "text": "Русе е един от най-бедните градове, които съм виждал през живота си. С прозорци, които са със заковани дъски. Град, в който нямаш никаква перспектива. Ако един толкова голям талант не беше дошъл от Русе в Чехия, никой нямаше да го забележи.Така словашкият продуцент Яро (Ярослав) Славик, един от четиримата от журито в шоуто \"Чехословакия търси талант\", реагира на изпълнението на 12-годишния Християн Митков от Русе.Разбира се, Чехословакия отдавна не съществува, но чехите и словаците се състезават в съвместно шоу, излъчвано от чешката TV Prima и словашката TV JOJ.12-годишният Християн изправи на крака жури и публика в първия кръг на предаването с песента на Уитни Хюстън \"I Have Nothing\".Във видеото Християн разказва на чешки език, че живее със семейството си в Чехия вече 7 години.Казва, че България му липсва, а родителите му са се преместили в Чехия, защото у нас няма работа.Бил съм в Русе. Но Русе не е добро място за живеене, каза словашкият продуцент Яро Славик още при представянето на Християн на сцената.", "date": "2018.09.07", "title": "Чехия и Словакия аплодират на крака 12-годишен певец от 'бедния град Русе' (видео)"}
{"url": "https://offnews.bg/temida/sadat-ne-dade-hod-na-deloto-sreshtu-ivancheva-687640.html", "text": "Съдът реши да не дава ход на делото срещу бившата кметица на столичния квартал \"Младост\" Десислава Иванчева, която бе арестувана и обвинена за взимане на подкуп в особено големи размери.Причината за това е, че обвинителният акт е получен твърде късно от обвиняемите - освен нея зад решетките със същото обвинение е и заместничката ѝ Биляна Петрова.По закон те трябва да имат 7 дни, за да се запознаят с него. Този срок обаче не е спазен.В съдебната зала днес дойде и инвеститорът Александър Ваклин, от когото, според обвинението, Иванчева и заместничката й Биляна Петрова били поискали подкуп чрез посредник.По-рано днес бившият пиар на община Младост Петър Кърджилов пусна писмо до президента Румен Радев, в което го призова да заеме позиция срещу политическата репресия срещу Иванчева, която според него била организирана от престъпна група, водена от прокурор Иван Гешев и шефа на КПКОНПИ Пламен Георгиев. ", "date": "2018.09.07", "title": "Съдът не даде ход на делото срещу Иванчева"}
{"url": "https://offnews.bg/temida/poiskaha-postoianen-arest-na-miniu-stajkov-687636.html", "text": "На три лица е поискана мярка задържане под стража, сред тях е и бизнесменът Миню Стайков. Другите две лица се издирват. Това съобщиха на брифинг в спецпрокуратурата по случая със спецакцията на „Винпром Карнобат“, „Сис индустрийс“ и „Топаз мел“, предаде БГНЕС.При проверката е установено, че става дума за верига от свързани фирми, ръководена от едно от задържаните лица. При проверката стигнахме до данни, че се извършва и данъчни престъпления. Доказателствата сочат, че въпросното лице извършва дейност в нелегалната тютюневата фабрика и влага парите в легален бизнес.В разкритата фабрика в промишлената зона на Карнобат са работили чуждестранни служители, които не са я напускали. По време на акцията в помещението не са били открити хора, но машините са работили. Това разкри на брифинга в Специализираната прокуратура Ангел Кънев, който е наблюдаващ прокурор по делото.Той подчерта,че оборудването във фабриката е професионално и е на стойност над 4 млн. лева. 2000 цигари на минута са се произвеждали, а на седмица 10 000 мастербокса, които са се търгували на външни пазари.Произвежданите цигари са чуждестранни марки и се смята,че те дори може да са били по-вредни от стандартните, уточни той и подчерта,че фабриката работи повече от година като в цялата схема са участвали 20 легално действащи фирми, през които са се препирали парите.Разследваме данни и за друга фабрика за спиртни напитки, но чакаме да приключи проверката на отговорните институции, заяви наблюдаващият прокурор.Прокуратурата проведе акция в офиси на „Винпром Карнобат“, „Сис индустрийс“ и „Топаз мел“, при която бяха задържани 10 лица.", "date": "2018.09.07", "title": "Поискаха постоянен арест на Миню Стайков"}
{"url": "https://offnews.bg/futbol/levski-oferira-gabriel-obertan-s-nov-dogovor-687635.html", "text": "От Левски са отправили оферта към звездата си Габриел Обертан, чийто договор изтича през лятото. На \"Герена\" искат на всяка цена да го задържат поне за още 2 години и се надяват, че той ще приеме, пише \"Меридиан мач\".Още повече, че Делио Роси вече не е в клуба, а не бе тайна, че Габриел се намира почти в открит конфликт с него. Французинът не бе доволен, че тактикът го забива да играе като втори нападател, както и остарелите му методи за работа по време на тренировките.\"Върнах си радостта\", призна Обертан, което е било ясен знак за \"сините\", че е дошло времето да действат. Освен това в Левски се надяват, че неговото решение ще бъде ясен знак и за останалите играчи, които се намират в същото положение.Двама от тях също са основни фигури – защитниците Давид Яблонски и Милош Цветкович. Чехът бе спряган за трансфер в Италия или Турция през лятото, след като през миналото първенство се превърна и в голмайстор за \"сините\".До продажба обаче не се стигна. Според запознати Яблонски също се чувства добре в Левски, но иска да получи по-добри лични условия от тези, които има в момента.", "date": "2018.09.07", "title": "Левски оферира Габриел Обертан с нов договор"}
{"url": "https://offnews.bg/tenis/dzhokovich-blagodaren-sam-che-se-sastezavam-v-edna-era-s-federer-i-n-687632.html", "text": "Сръбската суперзвезда в мъжкия тенис Новак Джокович достигна смята, че конкуренцията с Роджър Федерер и Рафаел Надал му е помогнала да достигне до това ниво, до което е в момента.\"Благодарен съм, че бях и продължавам да се състезавам в една ера с тези играчи. Също за възможността да стана свидетел на тяхното величие и съперничество. Надал и Федерер осъществиха една от най-големите битки за всички времена, съревновавайки се на най-големите сцени толкова дълго време.Изоставах в преките мачове и срещу двамата, но напоследък успях да обърна тенденцията. Да, успях да спечеля някои важни мачове срещу тези тенисисти, но загубих и доста такива. Не може да се каже, че срещите се развиват в определена посока. Става въпрос за съперничества в период от 10-15 години. Случва се да спечелиш няколко пъти поред, а след това и те да вземат такава серия.Мачовете срещу Надал и Федерер, а също и Мъри, ме направиха играча, който съм днес. Това така, защото винаги съм искал да спечеля срещу тях в желанието си да бъда №1, да печеля титли от Големия шлем и да реализирам всичките си успехи в моята кариера\", каза Джокович.Вече се намираме в заключителните фази на последния турнир от Големия шлем за годината US Open. Остават само още няколко мача, които да определят шампиона за 2018 година в надпреварата.Довечера миналогодишният първенец в турнира Рафаел Надал ще има изключително трудна задача в полуфиналната си среща, тъй като от другата страна на мрежата ще бъде намиращият се във великолепна форма Хуан Мартин дел Потро.Битката помежду им в Ню Йорк започва час преди полунощ, а след тях на корта ще излязат Кей Нишикори и Джокович. Сърбинът спечели \"Уимбълдън\" и гони втори пореден трофей от Голямия шлем след завръщането си от операция на лакътя, докато Кей също вече намери ритъма си след своите здравословни проблеми.", "date": "2018.09.07", "title": "Джокович: Благодарен съм, че се състезавам в една ера с Федерер и Надал"}
{"url": "https://offnews.bg/politika/gerb-shteli-bili-da-podkrepiat-ministerski-ostavki-kolko-shte-sa-i-na-687643.html", "text": "След коалиционния съвет с „Обединени патриоти“ ще има повече яснота за министерските оставки. ПГ на ГЕРБ ще подкрепи внесените в парламента министерски оставки. Колко ще бъдат те и кои ще бъдат те, ще бъде решено на коалиционния съвет. Това заяви в с. Драгиново вторият човек в голямата управляваща партия Цветан Цветанов.Председателят на ПГ на ГЕРБ благодари на кмета на Велинград д-р Костадин Коев и на неговата администрация за активната им работа, въз основа на която днес община Велинград била за пример.Той благодари и на жителите на община Велинград за силната им гражданска позиция, която не позволи реализирането на потенциалното инвестиционно намерение за разработването на мина за волфрам в общината, съобщават от пресслужбата на подопечната му партия.", "date": "2018.09.07", "title": "ГЕРБ щели били да подкрепят министерски оставки. Колко ще са и на кого не било ясно"}
{"url": "https://offnews.bg/futbol/maradona-poema-vtorodivizionen-meksikanski-otbor-687648.html", "text": "Аржентинската легенда Диего Армандо Марадона се връща в треньорската професия, в която няма кой знае какви успехи.От втородивизионния мексикански отбор Дорадос се похвалиха, че на резервната скамейка на тима скоро ще седне дон Диего и дори го приветства с кратък клип в социалните мрежи.До момента треньор на Дорадос беше Франсиско Хамес. Той беше уволнен, след като отборът спечели едва три точки от първите пет кръга и е на 13-о място от 15 отбора. \"Дорадос\" няма успехи в елита на Мексико, като четири пъти печели титлите във второто ниво.Това е втора работа за Марадона. Той прие да бъде и председател на Съвета на директорите на беларуския Динамо Брест преди повече от месец.", "date": "2018.09.07", "title": "Марадона поема втородивизионен мексикански отбор"}
{"url": "https://offnews.bg/ikonomika/zapochna-smianata-na-asfalta-na-patia-kraj-svoge-kadeto-zaginaha-17-d-687637.html", "text": "Започна преасфалтирането на участъка от път II-16 Своге - София. Ремонтните работи са в отсечката от водостока, преди мястото на трагедията, при която загинаха 17 души, до моста над река Лесковдолска, съобщиха от Агенция \"Пътна инфраструктура\" (АПИ).Подменя се износващият асфалтов пласт, тъй като направените анализи показват, че основният асфалтов пласт - биндер, е изпълнен съгласно изискванията и вложените в него материали отговарят на утвърдените технически норми. Материалите и рецептурата, които сега се използват в полагания асфалт са одобрени от Института по пътища и мостове. Коефициентът на полируемост е по-висока от одобрените от инженера на проекта при основния ремонт на участъка. След като днес бъде положен асфалтът, утре отсечката ще бъде маркирана с шумяща маркировка с цел повишаване безопасността на движение.Движението в участъка от второкласния път e спряно, а обходните маршрути за леките автомобили са по път II-81 София - Монтана и след това път III-164 Своге - Искрец - Бучин проход. Път II-81 - проход „Петрохан“, на територията на Софийска област, също е в ремонт и в този участък шофьорите трябва да карат с по-ниска скорост и да спазват стриктно пътната сигнализация. Тежкотоварните камиони и автобусите, идващи от Видин по път Е-79 и пътуващи към Своге, за да не влизат в Искърското дефиле се отклоняват при Ребърково в посока Ботевград. Леките автомобили и локалният трафик, пътуващ от София към Своге, могат да преминават по път II-16 в двете посоки до отклонението за село Редина.През следващате седмица ще бъде направен одит по пътната безопасност и преглед на цялостното състояние на близо 82-километров участък на второкласния път през Искърското дефиле от лицензирани външни одитори по пътна безопасност. Въз основа на техните заключения ще бъдат взети решения какви допълнителни ремонтни дейности трябва да бъдат предприети и мероприятия, свързани с повишаване безопасността на движение, включително и с поставянето на допълнителни ограничителни системи и пътни знаци.Според Правилника за прилагане на Закона за пътищата - чл. 48, т. 1, „б“, в урбанизираните територии за населените места до 100 000 души, каквато е и община Своге, Агенция „Пътна инфраструктура“ отговаря за поддържането на платното за движение - т. е. от бордюр до бордюр. Отговорност на конкретната община са тротоарите, подземните съоръжения, велосипедните алеи, паркингите, пешеходните подлези, осветлението и крайпътното озеленяване извън платното за движение на републиканските пътища в границите на селата и селищните образувания.Изнесените констатации за пътя Своге - София от организацията Институт по пътна безопасност не са направени от лицензирани одитори по пътна безопасност, а на отделни личности, обявяващи се за експерти, обясняват още от АПИ.", "date": "2018.09.07", "title": "Започна смяната на асфалта на пътя край Своге, където загинаха 17 души"}
{"url": "https://offnews.bg/volejbol/volejnatcionalite-pozhelaha-uspeh-na-gratciite-ni-s-kultovo-video-687638.html", "text": "Джентълмените от националния отбор на България по волейбол изпратиха специално видео послание, чрез което пожелаха успех на момичетата от националния отбор по художествена гимнастика и призоваха българите да подкрепят грациите в залата в София, докато \"лъвовете\" водят първите си важни битки пред горещата публика във Варна.По едно и също време обичаните от българите национални отбори – по волейбол и по художествена гимнастика, се впускат в сериозна надпревара в световни първенства, на които страната ни е домакин. На 9 септември в Двореца на културата и спорта във Варна волейболистите излизат срещу Финландия в първи мач от шампионата, на който сме домакини заедно с Италия. От 10 септември в „Арена Армеец“ в София българските гимнастички започват пътя си към медалите и сърцата на феновете по цял свят със завладяващите си изпълнения.След поредната си тежка тренировка във Варна \"високите момчета\" смениха за кратко волейболните топки с топки за художествена гимнастика и с усмивка изпратиха позитивна енергия към \"златните момичета\". Волейболният \"ансамбъл\" в състав - Валентин Братоев, Розалин Пенчев, Теодор Салпаров, Георги Сеганов и Николай Учиков, се включи в специално съчетание с шеги и топки за художествена гимнастика. След като се увериха, че тази територия е запазена за талантливите български грации, \"лъвовете\" решиха да пробват упражнението \"художествен волейбол\" с топки за гимнастика.\"Не остана! 9 септември наближава! Очакваме ви във Варна на световното първенство по волейбол. По същото време има и друго важно световно първенство за България. Докато ние играем във Варна, в София за медали ще се борят от националния отбор по художествена гимнастика. Като джентълмени им пожелаваме успех. Подкрепете „златните момичета“ в София и нас – високите момчета, във Варна. Защото всички играем заедно за България\".Волейболните ни национали ще изиграят мачовете си от първата фаза между 9 и 18 септември във Варна. \"Лъвовете\" се изправят срещу Финландия (9 септември), Иран (13 септември), Пуерто Рико (14 септември), Куба (16 септември) и Полша (18 септември). Положителни резултати пращат България във втората фаза в \"Арена Армеец\" в София между 21 и 23 септември – точно след края на световното първенство по художествена гимнастика. Преди очакваната поява на волейболистите в \"Арена Армеец\", столичната зала ще бъде подвластна на изпълненията на Невяна Владинова, Катрин Тасева и Боряна Калейн в индивидуалната надпревара и на \"диамантите\" от ансамбъла на България.След 48 години България пак е домакин на световно първенство по волейбол, а след 31 години – на световно първенство по художествена гимнастика. През септември по света ще се говори изключително много за България покрай спорта. Страната ни е домакин и на световно първенство по гребане за мъже и жени в Пловдив, мачове от Лигата на нациите играят и националите ни по футбол. Българската федерация по волейбол и лично момчетата от националния отбор пожелават успех на всички български спортисти!", "date": "2018.09.07", "title": "Волейнационалите пожелаха успех на грациите ни с култово видео"}
{"url": "https://offnews.bg/kultura/kraliat-elen-otkriva-sezona-v-teatar-azarian-687644.html", "text": "Магичната трагикомедия „Кралят Елен” ще даде начало на новия сезон в Театър Азарян на 21 септември от 19:00 часа. В „Кралят Елен” една пътуваща тетатрална трупа увлича напълно артисти и зрители и не след дълго класическият текст ги потапя в приказна магическа история.В спектакъла участват: Августина-Калина Петкова, Борис Кашев, Боян Арсов, Веселин Петров, Елена Нацариду/ Елена Иванова, Ненчо Костов Весела Петрова/Калина Георгиева и Стелиан Радев. Изработката на маски и визуална среда са дело на Елена Нацариду, Августина-Калина Петкова и Ада Паунова. Режисьор е Анастасия Събева.Програмата на Театър Азарян продължава със силни заглавия и през октомври, когато ще може да видим спектаклите:„Ако нямах лоши сънища” на Лилия Абаджиева (6 октомври), „За теб” с участието на Христо Мутафчиев и Станимир Гъмов (12 октомври), „Корабът Нощ” с Татяна Лолова, Цветана Манева, Пламена Гетова и Петя Силянова (14 октомври), „Кралят Елен” (на 18 октомври), „В очакване на Годо” с Деян Донков и Иван Бърнев (20 октомври), както и танцовият спектакъл „(ДЕЗ)Интеграция” (на 27 октомври).", "date": "2018.09.07", "title": "'Кралят Елен' открива сезона в театър Азарян"}
{"url": "https://offnews.bg/112/pian-shofior-zabi-kolata-si-vav-vitrina-na-targovski-tcentar-v-sofia-687646.html", "text": "Лек автомобил Ситроен се вряза във витрина на търговски център на столичните булеварди „Монтевидео” и „Президент Линкълн”.Връщайки назад, пияният шофьор е ударил с колата си друг автомобил и бус, после е спрял в стена.Сигнал за инцидента е получен малко след 14 ч.Пострадали са: 45-годишна жена, която е с разкъсано-контузна рана на коляното; 8-годишно момиче, което е с нараняване в областта на главата и носа; 53-годишна жена е с контузия на ръката; 43-годишен мъж е с гръбначно нараняване.Шофьорът на \"Ситроена\" е 60-годишен мъж с 2,92 промила алкохол в кръвта. Той е с контузна рана по главата.", "date": "2018.09.07", "title": "Пиян шофьор заби колата си във витрина на търговски център в София"}
{"url": "https://offnews.bg/obshtestvo/1-zlaten-i-3-bronzovi-medala-za-balgarskite-uchenitci-na-olimpiadata-p-687649.html", "text": "Четири медала, един златен и три бронзови, спечелиха българските ученици на 30-тата Международна олимпиада по информатика, която се провежда от 1 до 8 септември в Япония.В надпреварата тази година участваха 339 състезатели от 87 страни, съобщават от пресцентъра на МОН.Александър Кръстев от 11 клас на Математическа гимназия „Д-р Петър Берон“ във Варна завоюва златен медал, а Виктор Терзиев от 12 клас на Софийската математическа гимназия, Мартин Копчев от 8 клас на Природо-математическата гимназия \"Акад. Иван Гюзелев\" в Габрово и Радослав Димитров от 11 клас на Математическа гимназия \"Акад. Кирил Попов\" в Пловдив, спечелиха бронзови медали.Ръководители на отбора са гл. ас. Емил Келеведжиев от Института по математика и информатика при БАН и Антон Шиков - преподавател в школата по информатика „Шикови“ в Ямбол.Инициативата за провеждане на Международна олимпиада по информатика е българска. През 1989 г., по предложение на акад. Благовест Сендов до ЮНЕСКО, в България се провежда първата Международна олимпиада по информатика. Състезанието се провежда в Правец от 16 до 19 май.До 2017 година българските ученици са спечелили общо 100 медала – 25 златни, 41 сребърни и 34 бронзови, което класира страната ни на пето място в света.Отборът се завръща с полет на Австрийските авиолинии на 8 септември (събота) в 23:00 часа на терминал 2 на Летище София.", "date": "2018.09.07", "title": "1 златен и 3 бронзови медала за българските ученици на Олимпиадата по информатика в Япония"}
{"url": "https://offnews.bg/ikonomika/55-godini-ot-proizvodstvoto-na-parvia-balgarski-benzin-687653.html", "text": "„ЛУКОЙЛ Нефтохим Бургас“ празнува 55 години от производството на първия български бензин.Днес в Бургас в рамките на тържествените мероприятия по повод 55-та годишнина от основаването на българската нефтопреработвателна промишленост бяха представени резултатите от дейността на ПАО „ЛУКОЙЛ“ в областта на устойчивото развитие.В събитието взеха участие Общественият съвет за партньорство на „ЛУКОЙЛ Нефтохим Бургас“ АД, представители на „ЛУКОЙЛ България“ ЕООД, на държавната и местната администрация, бургаската академична и културна общественост, депутати и журналисти.Участниците в срещата се запознаха с Програмите на Групата „ЛУКОЙЛ“ и редица интересни проекти, насочени към социално-икономическо развитие на регионите, в които работи компанията.Изграждането на нефтохимическия комбинат край Бургас през 60-те години на 20 век изиграва решаваща роля за икономическия облик на страната през следващите десетилетия. В развитието на завода винаги са търсени иновативни технологични и управленски решения, благодарение на които България става значим участник в европейската нефтопреработка.\"Днес „ЛУКОЙЛ Нефтохим Бургас“ е модерно нефтопреработвателно предприятие, внедрило най-добрите достъпни технологии в отрасъла, осигуряващо висока ефективност на производството, покриващо най-високите стандарти за промишлена безопасност, екология и корпоративна социална отговорност. Дружеството реализира благотворителни и дарителски инициативи, като инвестира в изграждането на социална инфраструктура в общините Бургас и Камено и подкрепя проекти с голяма обществена значимост. „ЛУКОЙЛ България“ ЕООД стъпва на същите здрави традиции и ценности и провежда социално отговорна политика в сферите на екологията, промишлената безопасност и охрана на труда, персонала, работната среда, социалното партньорство. Дружеството подкрепя българския спорт, култура и образование. От 1999 г. насам двете дъщерни дружества на „ЛУКОЙЛ“ в България са вложили в благотворителни и спонсорски проекти над 76 млн. лева.\" - съобщават от пресцентъра на „ЛУКОЙЛ Нефтохим Бургас“ АД. ", "date": "2018.09.07", "title": "55 години от производството на първия български бензин"}
{"url": "https://offnews.bg/futbol/smeniame-liatnoto-chasovo-vreme-i-gledame-el-klasiko-687639.html", "text": "Първото \"Ел Класико\" за сезона между Барселона и Реал Мадрид официално има дата и начален час. Двата колоса се изправят един срещу друг на \"Камп Ноу\" на 28 октомври от 17:15 часа българско време, обяви президентът на Ла Лига Хавиер Тебас.Припомняме, че точно на тази дата по всяка вероятност ще преместим за последно малката стрелка, преминавайки към зимното часово време. В края на месец август Европейската комисия предложи премахване на промяна на часа и по всичко личи, че това ще се случи.Иначе през 2016 година Барса и Реал отново се срещнаха помежду си на същия стадион и по същото време. Сблъсъкът завърши 1:1 с голове на Луис Суарес и Серхио Рамос в продължението.Сегашното \"Ел Класико\" за първи път от 9 години ще бъде без Кристиано Роналдо. Петкратният носител на Златната топка напусна Реал през лятото, за да премине в италианския хегемон Ювентус. За новият треньор на \"белия балет\" Юлен Лопетеги пък ще е първи подобен мач.Неговият колега Ернесто Валверде вече 4 пъти се е изправял срещу мадридчани като треньор на Барса. Той загуби първите две битки – 1:3 и 0:2, които бяха за Суперкупата на Испания. На 23 декември 2017 г. обаче постигна паметен успех с 3:0 насред \"Сантяго Бернабеу\", а пролетният сблъсък завърши 2:2.Интересното е, че Барселона не е печелил срещу Реал в четири поредни домакинства – 1:2, 1:1, 1:3 и споменатото по-горе равенство.След 3 кръга в Ла Лига колосите имат пълен актив от 9 точки. На 15 септември Лео Меси и компания гостуват на Реал Сосиедад от 17.15 ч. От 21.45 ч. пък Реал има визита на Атлетик Билбао.", "date": "2018.09.07", "title": "Сменяме лятното часово време и гледаме 'Ел Класико'"}
{"url": "https://offnews.bg/obshtestvo/gotovi-sa-otcenkite-ot-darzhavnite-zrelostni-izpiti-ot-sesia-avgust-se-687651.html", "text": "Изпитните работи от държавните зрелостни изпити от сесия август-септември 2018 г. са проверени, съобщават от пресцентъра на МОН.Резултатите са публикувани наВсеки зрелостник може да провери оценките си с въвеждане на входящия си номер и кода за достъп.", "date": "2018.09.07", "title": "Готови са оценките от държавните зрелостни изпити от сесия август-септември 2018 г."}
{"url": "https://offnews.bg/kultura/mazhat-na-zhena-mi-na-marius-kurkinski-s-goliamo-predstavlenie-v-ndk-687645.html", "text": "Постановката “Мъжът на жена ми” с режисьор Мариус Куркински, по текст на Миро Гавран и с участието на Мария Сапунджиева, Кирил Ефремов и Ненчо Илчев върви убедително към своето представление номер 200. То ще се случи на 30 март 2019 г. в зала 1 на НДК от 20.00 ч, а билетите за специалното издание на спектакъла вече са в продажба.В подкрепа на тримата актьори ще се включи и цял филхармоничен оркестър. Автор на текста е Миро Гавран – един от най-големите хърватски драматурзи.Премиерата на “Мъжът на жена ми” бе през февруари 2014 г. От тогава до сега постановката се радва на силен интерес от страна на публиката. Билетите за представление № 200 на “Мъжът на жена ми” на 30 март в зала 1 на НДК са с цена от 15 до 40 лв. (според мястото в залата). Продават се ексклузивно в интернет в системата на Ticketportal.bg. Могат да се закупят и от Билетен център в НДК, Билетна каса на “Арена Армеец”, книжарници Booktrading и бензиностанции ОМВ.Много смях и философски размисли очакват зрителите, които още не са гледали постановката на Мариус Куркински. В нея сериозните неща от живота са погледнати от смешната им страна. Главната женска роля е поверена на прекрасната Мария Сапунджиева. В ролите на мъжете, които се борят за нейната любов, и с много хумор заплитат интригата на сцената, са любимите на публиката - Кирил Ефремов и Ненчо Илчев. Според режисьорът, пиесата не може да се нарече точно комедия, но е акцентирал именно на смешните неща от битието ни. Една комедия, в която персонажите живеят греховно и го осъзнават, достигат много прозрения, но не се променят. Още със заглавието си “Мъжът на жена ми” ни обещава интересно, атрактивно и опасно-смешно преживяване, в което дори изневярата е погледната под смешен ъгъл.", "date": "2018.09.07", "title": "'Мъжът на жена ми' на Мариус Куркински с голямо представление в НДК"}
{"url": "https://offnews.bg/knigi/zahari-karabashliev-e-razkazvach-na-mesetca-za-septemvri-v-stolichna-b-687626.html", "text": "Десет години след безапелационния успех на „18% сиво“, „Хавра“ – вторият роман на Захари Карабашлиев – се превърна не само в едно от най-любимите български заглавия за последната година, но и спечели две от най-престижните награди на родната литературна сцена – Националната литературна награда за български роман на годината на Фонд „13 века България“ и Наградата „Христо Г. Данов“.Литературният трилър в духа на Пол Остър и Иън Макюън за кратък период успя да завладее сърцата на хиляди български читатели и да ги направи съпричастни към личната история на една от ключовите фигури в нашата история – Джанюариъс Макгахан, както и към битката за справедливост на младия Никола, завърнал се във Варна след мистериозната смърт на баща си и изправен пред една променена, апатична и гротескна България.Какво обаче се е променило година по-късно от излизането и премиерата на „Хавра“? В рамките на инициативата „Разказвач на месеца“ на Столична библиотека Захари Карабашлиев ще се срещне с читатели и ще отговори и на най-неудобните въпроси. За миналото и настоящето, за пътя от „18% сиво“ до „Хавра“.Модератор на събитието ще бъде доц. Пламен Дойнов.Срещата със Захари Карабашлиев ще е на 26 септември от 19:00 ч. в Литературния клуб на Столична библиотека, пл. „Славейков“ 4. Входът е свободен.", "date": "2018.09.07", "title": "Захари Карабашлиев e Разказвач на месеца за септември в Столична библиотека"}
{"url": "https://offnews.bg/112/shofior-na-dzhip-nabi-zhena-i-bolnia-%d1%9d-saprug-i-izbiaga-687633.html", "text": "Полицията в Пловдив проверява случай, при който шофьор на джип е набил двама съпрузи след серия от засичания на пътя.Случаят е от 5 септември и според очевидци агресивният шофьор първо ударил жената, а след това и мъжа, който бил превозван в линейка с диагноза инсулт.Инцидентът беше огласен в социалната мрежа Фейсбук с призив да бъде открит шофьорът на джипа.Дъщерята на пострадалите мъж и жена Силвия Панова разказва, че на 5 септември 2018 г. линейка е взела баща ѝ, който бил транспортиран от Велинград до Пловдив след изкаран преди дни инсулт. Майката на момичето се качила на семейния автомобил и следвала медиците, които разпоредили двете коли да се движат бавно и внимателно. В Пловдив на кръстовището на Захарна фабрика джип BMW се вредил между линейката и семейния автомобил. Съпругата на болния мъж опитала да се предреди пред джипа, което ядосало шофьора му. Той я засякъл, след което излязъл от автомобила и нанесъл на жената удар с юмрук. Свидетел на случката става и болния мъж, който вижда всичко през прозореца на линейката. Въпреки слабото си физическо състояние, той успява да отвори вратата на линейката като се опитва да защити съпругата си. В резултат шофьорът на BMW-то напада и него. От шока болният мъж припада, а биячът напуска мястото на инцидента. Свързвам се с вас с надеждата, че някой буден гражданин ще се отзове и помогне да намерим въпросният господин от грозната случка която стигна до мен. Става въпрос за моя близка приятелка и нейните родители. Ако някой е видял, чул или знае нещо повече, което би било от полза, моля да се свърже с мен на лично съобщение. Благодаря!Във Фейсбук той разказва историята така:Свидетели на случая са успели да заснемат автомобила му е регистрационния номер.От ОДМВР-Пловдив съобщиха за OFFNews, че под ръководството на Районната прокуратура в града полицията проверява случая. От там поясниха, че не става въпрос за пътно произшествие, а се проверява възникнал конфликт на пътя. По-късно дъщерята на пострадалите Силвия Панова уточни пред OFFNews, че извършителят е установен и полицията работи с него по случая.", "date": "2018.09.07", "title": "Шофьор на джип наби жена и болния ѝ съпруг и избяга"}
{"url": "https://offnews.bg/knigi/nova-kniga-razkazva-za-evropejkite-sultanki-v-osmanskata-imperia-687628.html", "text": "Две години след излизането й на английски, на българския книжен пазар се появи книгата на Анна Бъкстон „Европейките султанки на Османската империя” – увлекателен труд, който ни превежда през най-суровите години от историята. История, която сме свикнали да свързваме с имената на мъже – владетели, поробители и войни. Този път обаче гледната точка е различна. В главната роля са нежните спътнички на султаните, станали майки на децата им и изиграли немалка роля в управлението на Османската империя.Анна Бъкстон ги изважда от студената сянка на миналото, за което в края на книгата искрено й благодарим.„Европейките султанки на Османската империя” е пътуване с начална точка края на 13 век. Оттогава редица византийски, български и сръбски принцеси се омъжват за владетелите в империята. Някои от тях запазват религията си и лишават децата си от възможността да бъдат султани. Други приемат Исляма и се превръщат в най-важните жени в османското семейство.Вълнуваща е съдбата на българката Тамара Шишман, поискана от султан Мурад I (първият, който използва тази титла) за жена в името на мира на двете страни. Изпращането й в харема е прието като саможертва. Българската църква я включва във всички молебени, а народът й посвещава народни песни и безброй легенди. Няма други български принцеси, споменати толкова често във фолклора ни. Още имена на султанки изскачат едно по едно от страниците. Мара Бранкович, Нилюфер Хатун, Теодора Кантакузина.Всяка от тях внася по малко от своята европейска култура, език, мода и религия в Империята, кореспондира с монарсите на Европа и оказва влияние върху водените от османците войни.Следва периодът, в който султаните започват да избират съпруги измежду робините в харема, за да избегнат феодални въстания и да осигурят силна приемственост. Тук се появява фигурата на украинката Хюрем Султан – любимка на Сюлейман Великолепни. Нейната власт е огромна – тя успява да промени изцяло системата за наследство в Империята, да се освободи от статута на робиня и да се отърве от всичките си врагове в името на живота на децата си.Следващата значима султанка е Кьосем, чиято власт върху Империята продължила почти 39 години. Тя била първата, която управлява съвсем сама, а не чрез влияние върху съпруга и синовете си. Следват още и още жени с европейски корени, които иззад стените на османския двор налагат своите виждания за политиката, културата, музиката и архитектурата.Подробностите около съдбите им споделя Анна Бъкстон, а вие сте тези, които ще решите дали те са имали късмета или злощастието да станат султанки. Доближете се до историите им и се вдъхновете от силата и куража им. Анна Иванова Бъкстон е родена и отраснала в Бургас. От 1980 година живее във Великобритания.", "date": "2018.09.07", "title": "Нова книга разказва за европейките султанки в Османската империя"}
{"url": "https://offnews.bg/112/spriaha-stroezh-v-ovcha-kupel-sled-kato-kola-propadna-v-neukrepen-izk-687656.html", "text": "Дирекцията за национален строителен контрол спря строеж в столичния квартал Овча купел, след като днес кола пропадна в неукрепен изкоп на обекта.Инцидентът е станал до бл. 412 тази сутрин - шофьорът е искал да тръгне на работа, но автомобилът му започнал да пропада в изкопа.След пропадането на колата жители на квартала излязоха на протест.Днес следобед столичният кмет Йорданка Фандъкова съобщи, че заповедта за спиране на строителството се издава от ДНСК заради допуснатото съществено отклонение от одобрените строителни книжа от фирмата „С. А. Г. Груп“ ЕООД.На място са извикани проектантът по част „Конструктивна“ и надзорната фирма на обекта, на които е разпоредено да представят техническо решение за укрепване и засипване на пропадналия изкоп.Главният архитект на Столична община арх. Здравко Здравков е сезирал за случая Камарата на строителите в България. Заедно с Камарата на строителите ще инициират законодателни промени, които да дадат право за санкциониране на строителни фирми, които допускат нарушаване на мерките за безопасност в строителството.За строителната авария, допусната от фирмата \"С.А. Г. Груп\" ЕООД, сезирам Софийска градска прокуратура, заяви Йорданка Фандъкова.БСП: Има много нарушения на строителните норми На брифинг на мястото на инцидента в Овча купел зам.-председателят на ПГ на \"БСП за България\" Георги Свиленски заяви:\"Имаше опит за изваждане на пропадналия автомобил в строителния обект, което е опит за прикриване на доказателства по произшествието, тъй като нито от МВР, нито от районното кметство имаше представители.\"По думите му отговорните институции трябва да вземат мерки и да кажат на хората дали ще могат да спят спокойно тази вечер.С просто око се вижда, че тук има много нарушения на строителните норми, заяви пред събралите се народният представител от ПГ на \"БСП за България\" Петър Витанов.Той твърди, че \"става въпрос за недостатъчното отстояние от ръба на функциониращ жилищен блок до ръба на строежа, който по план е трябвало да е 11 метра, а той е само 6; уличното осветление е в рамките на строежа, а той е общинска собственост.\"Фандъкова: Предстои обществено обсъжданеПо-рано тази седмица Направление „Архитектура и градоустройство“ на Столична община стартира процедурата по изработване на задание за цялостен подробен устройствен план на ж.к. Овча купел-1, съобщи още днес столичният кмет  Йорданка Фандъкова.\"С плана ще се обособят урегулирани поземлени имоти за съществуващите жилищни блокове, необходимите терени за локални градини, ще се оптимизира мрежата от улични паркинги, като се проектират и велоалеи. Процедурата по изработване на ПУП на ж.к. Овча купел-1 е по инициатива на кмета на район Овча купел г-жа Христина Семерджиева и на база вече влязлата в сила кадастрална карта за района, както и засиления инвестиционен интерес породен от строителството на третия лъч на метрото. Изработеният проект на задание за ПУП ще се представи на гражданите на района за обществено обсъждане.\" - каза Фандъкова.", "date": "2018.09.07", "title": "Спряха строеж в Овча купел, след като кола пропадна в неукрепен изкоп"}
{"url": "https://offnews.bg/futbol/nikolaj-bodurov-novite-momcheta-v-natcionalnia-otbor-sa-perdeta-687629.html", "text": "Защитникът на националния отбор Николай Бодуров сподели, че Господ е помогнал на \"лъвовете\" за победата с 2:1 над Словения в турнира Лига на нациите.\"Всички знаем, че нямаме футболисти-звезди. Знаем, че трябва да се раздаваме на 100%, за да имаме резултати. Днес всички се раздадохме на 100% и Господ ни възнагради.Колективът в отбора е прекрасен, всички сме приятели. Себераздаване! Нямаме големи имена, борим се всеки един за друг, това е. Новите момчета са добре, пердета са, имат качества, нямат да имат проблеми с аклиматизацията\", каза Бодуров.Младият талант Божидар Краев не скри радостта си, след като той се разписа два пъти за победата с 2:1, благодарение на което българите стартираха успешно новия турнир Лига на нациите.\"Чувството да вкараш за родината е прекрасно. Радостен съм, че зарадвахме много българи точно на празника. Чувството да вкараш за родината, за България, не може да се опише. Работя, тренирам, развивам се и вървя напред\", каза Краев за БНТ1.\"Получих само удар в прасеца, но не е сериозно. Мачът с норвежците е след три дни. Силен отбор са. Имам познат там, с който сме играли в Мидтиланд, така че знам колко силен отбор са. Не знам точно какво можем да очакваме, но играят силов и директен футбол\", завърши халфът.Националният селекционер Петър Хубчев пък призна, че в крайна сметка \"лъвовете\" не са играли толкова добре и са спечелили, благодарение на себераздаването.\"България спечели със себераздаване, не точно с добра игра. Макар и да съм все още под емоция, спечелихме благодарение на себераздаването.Не играхме толкова добре, но се борехме наистина за националния отбор. Това е първата крачка, която трябва да задържим. Пролича си колективът, имаше и тактическа дисциплина.Всичко в София беше на ниво и го пренесохме тук. Но чисто футболно, няма да се заблудим. Някои неща са далеч от нас. Гледали сме Норвегия, но все още няма защо да мислим за тях\", каза Хубчев.", "date": "2018.09.07", "title": "Николай Бодуров: Новите момчета в националния отбор са пердета"}
{"url": "https://offnews.bg/politika/gradskiat-savet-na-bsp-sofia-shte-chestva-9-septemvri-687654.html", "text": "Градският съвет на БСП - София, съвместно с Градския съвет на Българския антифашистки съюз, организира тържествено честване на 9 септември.От пресцентъра на БСП - София разпространиха подробна програма на честването, което ще завърши с \"тържествен митинг на Братската могила.\"Ето какво предвижа програмата:\"В 17,00 часа – Поднасяне на цветя на паметника на Незнайния воин, с участието на народни представители и общински съветници.В 17,10 часа - Поднасяне на цветя на възстановената паметна плоча на Марин Боев до алпинеума в Княжеската градина, с участието на народни представители и общински съветници.В 17,20 часа – Поднасяне на цветя на паметника на Съветската армия, с участието на народни представители и общински съветници.В 17,30 часа - От паметниците на Васил Левски и Христо Ботев в Борисовата градина тръгва шествие към Братската могила.В 18,00 часа започва тържественият митинг на Братската могила.\"", "date": "2018.09.07", "title": "Градският съвет на БСП - София ще чества 9 септември"}
{"url": "https://offnews.bg/obshtestvo/bez-voda-na-3-mesta-v-sofia-dnes-687614.html", "text": "\"Софийска вода\" временно ще прекъсне водоподаването в части от столицата днес, съобщиха от дружеството. Подмяна на сградно водопроводно отклонение на бул. „Патриарх Евтимий“, кв. „Център“, налага спиране на водоподаването от 09:00 до 18:00 часа на ул. „Княз Борис I“ от бул. „Патриарх Евтимий“ до ул. „Гургулят“.Във връзка с подмяна на сградно водопроводно отклонение на ул. „Акад. Боян Петканчин“, жк. „Студентски град“ , се налага спиране на водоподаването от 09:00 до 17:00 часа на бул. „Свети Климент Охридски“ от ул. „Канарче“ до бул. „Свети Климент Охридски“ №57 и №18Абл. 7, бл. 8, бл. 9 на ул. „Виталий Таджер“, бул.“ Свети Климент Охридски“ №12 и бензиностанция OMV на ул. „8-ми декември“ ъгъла с бул. „Свети Климент Охридски“. Поради подмяна на сградно водопроводно отклонение на ул. „Цар Борис III“, с. Казичене, се налага спиране на водоподаването от 09:30 до 18:30 часа на ул. „Цар Борис III“ от ул. „Христо Ботев“ до ул. „Никола Петков“.", "date": "2018.09.07", "title": "Без вода на 3 места в София днес"}
{"url": "https://offnews.bg/ikonomika/fermerski-pazar-na-rodni-proizvoditeli-v-kniazheskata-gradina-na-sofia-687460.html", "text": "Фермерски пазар с български розови домати, български млечни продукти и програма с автентични народни песни и танци ще очакват в събота, 8 септември, от 10:30 часа гостите и жителите на София.Фестивалът на розовия домат ще бъде разположен в Княжеската градина, срещу Ректората на Софийския университет, съобщи V-Consulting.Освен розови домати, гостуващите фермери - партньори на МЕТРО в програмата „Отгледано с грижа в България“, ще предложат смилянски боб, лук от село Реселец, сладко от горски плодове от Родопите, българско овче и козе сирене, осигурено от Националната овцевъдна и козевъдна асоциация.В съботния ден фестивалът ще предложи много томболи за участниците, кулинарни предизвикателства от главния готвач на МЕТРО Академия шеф Юри Велев, уникалното замразено с течен азот гаспачо на шеф Ради Стамболов и безалкохолни коктейли Върджин Мери.Сред гостите му ще бъдат шеф Андре Токев, посветил 30 г. на издирването и запазването на автентични български ястия и традиционни рецепти, състезателката по ултра маратон Антония Григорова. Специален гост ще е министърът на икономиката Емил Караниколов.Фронтмени на фолклорната програма са „Виво Монтана“, които заедно с 10 танцови групи, лауреати в националните фестивали „Хоро се вие извива“, ще поведат и най-дългото доматено хоро в историята на България.Планира се да има също работилници и майсторски класове по народни танци с екипа от хореографи и артисти на „Таратанци“, които ще приключат с надиграване на участниците на самата сцена.Със свой информационен щанд ще присъства и фондация „Една от осем“, осигуряваща безплатно практическа и информационна подкрепа на жени с рак на гърдата и техните близки, за чиято кауза МЕТРО отделя 5% от продажбата на български розови домати.", "date": "2018.09.07", "title": "Фермерски пазар на родни производители в Княжеската градина на София тази събота"}
{"url": "https://offnews.bg/obshtestvo/tarsite-novi-mesta-da-spodeliate-shegite-si-v-ofisa-686794.html", "text": "Търсите нови места да споделяте шегите си в офиса? Като европейски гражданин можете да работите във всяка страна от ЕС.Запознайте се с правата си на европейски граждани на страницата на кампанията  и преследвайте увлеченията си.Кампанията припомня на младите хора възможностите, които Европейският съюз им предоставя - от гарантиране на човешките права, през правото на придвижване, работа и обучение във всяка държава членка, до подкрепа за стартиране на нов бизнес, по-добри дигитални услуги и грижа за околната среда и устойчивото развитие.Можете да се включите и в конкурса за млади режисьори и да спечелите награда, за да го реализирате. Повече подробности  и на .", "date": "2018.09.07", "title": "Търсите нови места да споделяте шегите си в офиса?"}
{"url": "https://offnews.bg/obshtestvo/slanchevo-i-toplo-v-kraia-na-liatoto-687616.html", "text": "Днес ще е предимно слънчево с временни увеличения на облачността, по-значителни в източните и планинските райони, където на места ще превали и прегърми. Вятърът ще е умерен северозападен, показва прогнозата на НИМХ.Максималните температури ще са между 26° и 31°, за София - около 26°.Максималната температура на височина 1200 м ще е около 19°, а на 2000 м - около 12°.Край морето ще е предимно слънчево, с временни увеличения на облачността. След обяд на места ще превали и прегърми. Ще духа умерен западен вятър. Максималните температури ще са между 26° и 28°. Температурата на морската вода е 26° - 27°. Вълнението на морето ще бъде 1-2 бала.", "date": "2018.09.07", "title": "Слънчево и топло в края на лятото"}
{"url": "https://offnews.bg/tenis/serina-uiliams-sreshtu-iaponka-na-finala-na-us-open-687613.html", "text": "Бившата номер 1 в света Серина Уилямс се класира за деветия си финал на US Open след лесен успех с 6:3, 6:0 над Анастасия Севастова. 36-годишната американка е само на победа от своята 24-а титла от Големия Шлем, с което би изравнила абсолютния рекорд на Маргарет Корт.Уилямс стана и най-възрастната финалистка, като подобри рекорда на Мартина Навратилова.Съперничка на по-малката от сестрите Уилямс в спора за трофея ще бъде японката Наоми Осака, която преодоля с 6:2, 6:4 американката Мадисън Кийс. 20-годишната Осака стана първата състезателка от Япония, която ще участва във финал на турнир от Големия шлем.И двата полуфинала при дамите не предложиха оспорвани и продължителни битки. Двубоят на Серина продължи малко повече от час, а този на Осака - 88 минути.", "date": "2018.09.07", "title": "Серина Уилямс срещу японка на финала на US Open"}
{"url": "https://offnews.bg/politika/deputat-ot-bsp-niama-kak-shte-hodim-na-predsrochni-izbori-samosvali-687621.html", "text": "\"Предсрочните парламентарни избори са неизбежни при тази нестабилност в управлението на ГЕРБ\", каза депутатът от ПГ на \"БСП за България\" Георги Гьоков пред бТВ. Според него управляващите се самосвалят от власт с действията, които предприемат в кризисни ситуации. Народният представител коментира:Той припомни, че майките на деца с увреждания продължават да стоят пред Народното събрание и проблемите им не са решени.Георги Гьоков припомни, че БСП предложи държавата да изплати обезщетението, с което да поеме вината си и после да потърси правата си пред кипърското законодателство, но управляващото мнозинство не е приело предложението.", "date": "2018.09.07", "title": "Депутат от БСП: Няма как, ще ходим на предсрочни избори. Самосвалят се"}
{"url": "https://offnews.bg/ikonomika/eva-majdel-do-2020-g-ikonomikata-ot-danni-mozhe-da-narasne-do-blizo-687627.html", "text": "\"Прогнозите сочат, че до 2020 г. икономиката от данни може да нарасне до 739 милиарда евро. Нещо повече, дори само частична употреба на големи данни (big data) от топ 100 предприятията в ЕС ще увеличи общия икономически ръст с допълнителни 1.9% до 2020 г.\", заяви българският евродепутат Ева Майдел (ГЕРБ/ЕНП) по време на откриването на първото за есенния сезон събитие от серията \"Мисли дигитално\", организирана в партньорство с Фондация „Конрад Аденауер“ в Брюксел.Сесията имаше за цел да идентифицира кои са предпоставките за лидерство в дигиталната икономика, обсъждайки културните, обществени и регулаторни различия между Европа, САЩ, Япония и Китай. Сред участниците бяха представители на Американската търговска камара, Сименс и Японския бизнес съвет. Говорителите се обединиха около идеята, че уменията и доверието на гражданите са в основата на цифровата икономика.По време на събитието стана ясно, че само в САЩ 72% от специалностите свързани с анализ и обработка на данни бележат ръст в броя на студенти, желаещи да кандидатстват.", "date": "2018.09.07", "title": "Ева Майдел: До 2020 г. икономиката от данни може да нарасне до близо 800 млрд. евро"}
{"url": "https://offnews.bg/obshtestvo/sv-sozont-schupil-zlaten-idol-i-razdal-parchetata-na-bednite-687615.html", "text": "Църквата отбелязва днес Св. мчк Созонт (Предпразненство на Рождество Богородично). Св. мъченик Созонт живял през трети век. Родил се в Ликаония, област Мала Азия. Той бил овчар. От ранни години се проявявал като ревностен християнин. Денем и нощем се упражнявал в Божия закон, на който поучавал и своите другари.Божият промисъл отсъдил Созонт да засвидетелства тържествено своята преданост на Евангелието. Той живял в тежко за Църквата време, когато жестокия император Диоклетиан подигнал кърваво гонение срещу изповедниците на Спасителя.При царуването на този император Киликийският управител Максим устроил в град Помпеопол тържествен празник в чест на някакъв златен идол. Били принесени много жертви на идола.Созонт чул за това езическо идолослужение и дошъл в тоя град. Пламнал от ревност по чистата и свята вяра, без да го види някой, той влязъл тайно в идолското капище, отчупил едната ръка на идола, раздробил я на части и я раздал на бедните хора. Езичниците узнали за това и се разгневили страшно. Градските власти започнали да търсят виновния.За да не пострада невинен човек, Созонт се явил пред управителя на града, признал че е причина за тоя смут, и мъжествено изповядал вярата си в единия истински Бог. Подложен бил на ужасни мъчения, при които предал душата си на Бога в 288 година. На следващата нощ вярващите взели тялото му и го погребали с почести. При гроба на светия мъченик се извършвали много изцерявания.", "date": "2018.09.07", "title": "Св. Созонт  счупил златен идол и раздал парчетата на бедните"}
{"url": "https://offnews.bg/analizi-i-komentari/parlamentat-gotvi-udar-sreshtu-demokratciata-chrez-preodoliavane-na-ve-687624.html", "text": "Горчива символика има в това, че на датата, когато чрез терористични атаки върху хиляди мирни граждани през 2001 г. бе нанесен най-тежкият удар срещу правото на живот и достиженията на съвременната демокрация в историята на съвремието, българските законодатели се готвят да вземат решение, което ще се отрази трайно негативно на правовата държава у нас. Става въпрос за прокарването на промените в Административнопроцесуалния кодекс (АПК) въпреки наложеното президентско вето. Тези промени са изцяло в ущърб на гражданите и бизнеса и са в полза единствено за олигархията.Във вторник, 11 септември, водещата правна комисия си е поставила за задача да преодолее ветото без дебат, видно от това, че въпросът представлва една от петте точки от дневния ред. За съжаление, този подход не е прецедент.За да се разбере значимостта на промените в АПК е достатъчно да се припомни, че всяка година десетки хиляди граждани, фирми и организации на граждани се обръщат към административните съдилища, за да търсят справедливост по спорове, свързани с цяла палитра въпроси за законността на държавното и общинското управление, като: неправилно определяне на данък, определяне на пенсии, право да строят, обществени поръчки, концесии, териториално устройство, кадастър, здравеопазване, образование, избори, полицейско задържане, обезщетение за вреди от държавата и общините, достъп до обществена информация, защита на личните данни, защита от дискриминация, защита от незаконно уволнение на служители, достъпна градска среда, право на здравословна и чиста околна среда, права на деца и много други.Стотици хиляди граждани, уязвими групи и представители на бизнеса са потърсили икономическа, социална, правна и в крайна сметка – човешка справедливост от съдилищата в системата на административното правосъдие за последните 20 години, откакто то съществува у нас. Независимо от несъвършенствата и проблемите, които съдебната система, като част от системата на държавно управление има, в голяма част от случаите тези хора и организации постигаха достойни решения, които са и единствена спирачка пред административния произвол, ароганттността на власт имащия, местния феодализъм, полицейщината, авторитарното управление, кражбите от народа и корупцията на властта. Така административното правосъдие се изгради като основен инструмент за демокрация, равни възможности, развитие на гражданското общество и пазарната икономика, честно разпределение на доходите и увеличение на благосъстоянието.Още през 2017 г. представители на гражданския сектор в България като Програма достъп до информация (ПДИ), посветила 22 години в борбата с административния произвол и корупцията чрез подкрепа на прозрачността на управлението, и други неправителствени организации, както и бизнесът, представляван от организации като Стопанската камара, се обявиха против промените в Административнопроцесуалния кодекс, свързани с драстично повишаване на таксите за касационно обжалване, въвеждане на закрити съдебни заседания без участие на страните, премахване на втората съдебна инстанция по много дела и др. Срещу някои от тези промени се обяви и пленумът на Върховния административен съд (ВАС), без чиято роля през изминалите 20 години много незаконни афери и безобразия на изпълнителната власт и местните феодали нямаше да бъдат спрени. Основна последица от измененията е ограничаването на достъпа до съд и качеството на правосъдието в случаите на оспорване законността на актовете и действията на администрацията.През юли 2018 г. по искане на ПДИ, подкрепено от 50 граждански организации държавният глава наложи вето на промените в АПК. По-рано през годината Конституционният съд даде червен картон за други, сходни по замисъл промени в АПК, чрез които политическото инженерство направи опит за противоречащо на Конституцията създаване на нов съд, паралелен на ВАС (вж. и становище на ПДИ по конституционното дело).От внасянето на законопроекта в началото на юни 2017 г. до момента липсва анализ на реалното състояние на административното правораздаване и проблемите в него, както и обоснован отговор на въпроса какво изобщо наложи промените в АПК.Ако не всички, то поне повечето гафове и корупционни скандали на управлението през 2017-2018 г. бледнеят пред прокарването на промените в АПК. Те са шамар за гражданите, дребния и средния бизнес, върховенството на закона и малкото защита на правата, която за три десетилетия нашето общество успя да постигне.Призоваваме както народните представители, така и лидерите на политическите партии, които носят отговорността за сегашното управление, да спазят ангажиментите, с които са избрани, сред които не фигурираше лишаването на хората от достъп до правосъдие.____", "date": "2018.09.07", "title": "Парламентът готви удар срещу демокрацията чрез преодоляване на ветото върху АПК *"}
{"url": "https://offnews.bg/sviat/v-moldova-arestuvaha-shestima-turski-uchiteli-podozirat-porachka-ot-e-687620.html", "text": "В училища „Оризонт”, базирани в столицата на Молдова Кишинев и в град Чадър-Лунга, автономна област Гагаузия, бяха арестувани шестима учители с турско гражданство, съобщава В официалното изявление на Разузнавателната служба на Молдова (SIS) се казва, че „въпросните лица са били проучвани, тъй като е имало съмнения, че имат връзки с едно ислямистко движение, осъществяващо дейност в редица страни.” Също така е било решено те да бъдат изведени от Молдова с мотива, че „представляват заплаха за националната сигурност на страната”.В съобщението на молдовските служби са изтъква още, че провеждането на операциите в различни населени места в страната от силите за борба с тероризма е станало при сътрудничество с чужди тайни служби.Не се уточнява дали Турция е поискала екстрадирането на учителите.Семействата на учителите, които споделиха кадри от задържането подчертаха, че по време на извършената в четвъртък сутринта (06.09.2018) спецакция вратите на домовете им били счупени и било използвано насилие.Опозицията хвърли отговорността върху Ердоган за случая и обвини властите, че са получили пари от Турция.Лидерът на опозиционната партия „Платформа” Достойнство и истина Андрей Настасе разкритикува в социалната мрежа ареста на учителите. Настасе, заяви, че отговорността за случая е на турския президент Ердоган и допълни:От друга страна, Настасе твърди, че молдовското правителство е получило материална подкрепа срещу предаването на учителите на Турция.Молдовският президент Игор Додон, който през март миналата година се срещна с Ердоган на летището в Истанбул беше заявил, че Турция ще помогне за строежа на президентския дворец в Кишинев.В Косово също имаше сходен случай, при който арестуваните учители бяха екстрадирани в Турция. Тогава косовският премиер Рамуш Харадинай заяви, че няма информация по случая и освободи от длъжност вътрешния министър и шефа на разузнаването.Турция държи отговорна за опита за преврат на 15 юли 2016 г. Фетхуллах Гюлен, който живее в САЩ. Анкара иска от редица държави връщането на членовете на движението на Гюлен, което тя окачествява като „терористична организация”, наречена ФЕТО.", "date": "2018.09.07", "title": "В Молдова арестуваха шестима турски учители, подозират поръчка от Ердоган"}
{"url": "https://offnews.bg/ikonomika/rusia-zabrani-vnosa-na-svinsko-ot-balgaria-687618.html", "text": "Санитарните власти на Руската федерация наложиха ограничение на вноса на живи свине и продукти със съдържание на свинско месо от цялата територия на България, съобщават местните медии.Причината са констатираните у нас случаи на африканска чума по свинете. В резултат се спира вносът на живи прасета, свинско трупно месо, свинско и продукти, съдържащи свинско месо, свински ембриони и сперма от нерези.Изключение ще се прави за продуктите, обработени по технология, гарантираща унищожаването на вируса - готови продукти от свинско месо; готови продукти, съдържащи свинско или животински суровини от свинско месо; суровини от животински произход от свинско месо, предназначени за производство на фуражи за непродуктивни животни и за животни с ценна кожа.От „Россельхознадзор” отбелязват, че заразата е стигнала до България въпреки започналото изграждане на 130-километрова ограда по границата с Румъния.", "date": "2018.09.07", "title": "Русия забрани вноса на свинско от България"}
{"url": "https://offnews.bg/obshtestvo/sedmitca-na-chumata-po-epic-drama-video-687476.html", "text": "Домът на епичната драма представя една от най-високобюджетните нови драматични продукции в света – испанският исторически трилър хит La Peste – всяка нощ, час след полунощ, от 10 септемвриСевиля. 1597-а. По време на ужасната чумна епидемия труповете на няколцина мъртъвци са открити като поличба за края на света. Севиля е един от главните градове на западния сват. Известна като Великия Вавилон, тя приютява всякакви раси, над 50 гòвора и цялото злато, което пристига от Америка. Севиля е един от най-зловонните, но и най-красиви градове в света и декор на тази уникална продукция с изумителни персонажи...Историческият ноар трилър в шест части  е най-голямата оригинална продукция на телевизионното подразделение на испанския телеком гигант Telefonica. Богатият на исторически детайли сериал, чието действие се развива в опустошената от бубонната чума Севиля от края на 16-ти век, дебютира в Испания в средата на януари с рейтингов фурор, като надмина по резултати дори премиерата на 7-ми сезон на Game of Thrones. Причините са няколко.За La Peste се заговори още през 2016-та. Това е първият сериал, достигнал до официалната селекция на фестивала „Сан Себастиан“, най-реномираният подобен форум в испаноезичния свят. Още в края на миналата година, La Peste се очакваше като ТВ събитието на първата половина на 2018-та. Но тази продукцията далеч не е само рекламна кампания.Създаден от Алберто Родригес заедно със сътрудника му, сценаристът Рофаел Кобос, „Чумата“ получи изключително позитивни отзиви от някои от най-изтъкнатите критици в родината си. Родригес е един от най-популярните кинотворци на Испания. Той очарова академията, присъждаща наградите Гоя, с филма си Marshland (La isla minima) през 2015-та.Продуциран от звеното за оригинални продукции на Telefonica в сътрудничество с дългогодишните продуценти на Родригес от Atípica Films, La Peste е заснет с впечатляващия бюджет от $1.8 млн. на епизод.Историческият контекст на „Чумата“ (La Peste): в цяла Европа бушуват стълкновения между католици и протестанти, а Севиля има ключова роля в тях.", "date": "2018.09.07", "title": "Седмица на 'Чумата' по Epic Drama (видео)"}
{"url": "https://offnews.bg/offtopic/mladezh-uspia-da-otslabne-sas-150-kilograma-za-po-malko-ot-godina-687622.html", "text": "За по-малко от година младеж успя да свали повече от 150 от излишните си килограми. Историята на невероятната трансформация бе разказана тази сутрин от Нова телевизия.През 2017-а година Самуил е на 20 години и тежи 276 килограма. Само година по-късно той е неузнаваем, след като успява да свали рекордните 154 килограма. Решен е да не се откаже, докато не достигне мечтаните 90 кг.А промяната започва след снимка, която майка му публикува в социалните мрежи с призив за помощ.Бях на 17 години когато за първи път получих паник атака. Учех в музикалното училище в Русе. Не знаех какво се случва, обадих се на майка ми. Тя изпрати линейка, разказа Самуил.След това за година от 170-180 килограма достигнал до рекордните 300 килограма. Оттогава спрял да излиза от вкъщи и се изолирал от външния свят.За да излезе от дупката и да преодолее проблема си обаче му помага фитнес инструктора Чудомир Григоров, който прилага индивидуална програма за тренировки на младежа.Няма да забравя първата ни среща. Гледката беше страшна. Видях човек, който буквално се бе изкъпал с дрехите и дишаше толкова тежко сякаш, всяко вдишване му е последно, разказа инструкторът.След това започнали тренировки, които довели до впечатляващия резултат.Сега мечтата на Самуил е да продължи да отслабва и да кандидатства актьорско майсторство в НАТФИЗ.", "date": "2018.09.07", "title": "Младеж успя да отслабне със 150 килограма за по-малко от година"}
{"url": "https://offnews.bg/sviat/namushkaha-s-nozh-naj-veroiatnia-nov-prezident-na-brazilia-687617.html", "text": "Водещият кандидат за президент на Бразилия Жаир Болсонаро е в тежко, но стабилно състояние, след като беше намушкан с нож по време на предизборна проява, предаде Ройтерс, като се позова на здравни служители.Лекари казаха, че пълното възстановяване на Болсонаро може да отнеме два месеца, а той ще прекара в болница поне седмица.По думите им първоначално е имало риск за живота му, но сега неговото състояние е \"сериозно, но стабилно\".Полицията в град Жуиз ди Фора, където Болсонаро е бил намушкан с нож в корема, заяви, че е задържала заподозрян за нападението. Според нея арестуваният мъж има психически проблеми.Нападението срещу крайнодесния кандидат, който води в социологическите проучвания, е драматичен обрат в най-непредсказуемите избори в Бразилия от възстановяването на демокрацията преди 30 години.Разследвания за корупция вкараха в затвора мнозина влиятелни бизнесмени и политици през последните години и отчуждиха разгневените избиратели.Съгласно бразилското законодателство малката коалиция на Болсонаро няма почти никакво време в регулираните от държавата предизборни рекламни блокове по телевизията и радиото. Това означава, че той разчита главно на социалните медии и предизборните прояви из страната, за да събира подкрепа. Ако Болсонаро не е в състояние да ходи на такива събирания, това може да застраши кампанията му, съобщава БТА.", "date": "2018.09.07", "title": "Намушкаха с нож най-вероятния нов президент на Бразилия"}
{"url": "https://offnews.bg/kultura/preporachvame-vi-manifest-s-kejt-blanshet-687550.html", "text": "Днес от 20.45 часа в Дома на киното може да гледате филма \"Манифест\" на Юлиан Розефелд с участието на Кейт Бланшет.Филмът отдава почит на традицията и изяществото на артистичните манифести, които поставят под въпрос ролята на артиста в днешното общество.\"Манифест\" изследва текстовете на футуризма, дадаизма, движението „Флуксус“, супрематизма, ситуационизма, Догма 95 и други артистични групи и вдъхновението на самостоятелни артисти, архитекти, танцьори и кинаджии. Улавяйки с обектива си идеите на Клас Олденбург, Ивон Рейнър, Казимир Малевич, Андре Бретон, Стюртевант, Сол ЛеВит, Джим Джармуш и други автори, Розефелд сглобява тринайсет колажа на артистични манифести.Представяйки тези „нови манифести“ като съвременен апел за действие и превъплъщавайки се в тринайсет различни личности, сред които учителка, кукловод, водеща на новини, работник във фабрика и бездомник, носителката на „Оскар“ Кейт Бланшет вдъхва нов драматичен живот на известни и не чак толкова познати думи, поставени в неочакван контекст.Филмът на Розефелд разкрива театралния компонент и политическото значение на тези декларации. Много от тях са писани в период на младежка ярост и не само изразяват желанието за световна промяна чрез изкуство, но и представят гласа на цяло едно поколение.Изследвайки важността на тези исторически заявления, съставени със страст и убеденост от артисти преди много години, \"Манифест\" се опитва да разбере дали думите и чувствата са издържали теста на времето. ", "date": "2018.09.07", "title": "Препоръчваме ви: 'Манифест' с Кейт Бланшет"}
{"url": "https://offnews.bg/obshtestvo/bivshiat-piar-na-ivancheva-pishe-na-prezidenta-tova-e-politicheska-re-687631.html", "text": "Бившият пиар на отстранената кметица на столичния район Младост Десислава Иванчева Петър Кърджилов изпрати отворено писмо до президента Румен Радев, в което го призовава към реакция срещу политическата репресия срещу бившата му началничка и заместник-кмета Биляна Петрова.Според него двете жени са набедени във вземане на подкуп от Специализираната прокуратура с главно действащо лице Иван Гешев и КПКОНПИ, с главно действащо лице Пламен Георгиев. Кърджилов пише за тях, че \"са СЪУЧАСТНИЦИ в ОРГАНИЗИРАНА ПРЕСТЪПНА ГРУПА\".В писмото си той твърди още, че вътре в ареста на Специализирания съд, двете жени – госпожа Иванчева и госпожа Петрова, са подложени на физическо и психическо насилие.  Ето и пълният текст на писмото му:Призив за реакция срещу политическата репресиявърху Десислава Иванчева и Биляна Петрова, кмет и заместник кмет на СО - район „Младост”, СофияУважаеми господин Президент,Обръщам се към Вас с този призив като към единствената държавна институция, в която все още виждам знаци за реално съхранение на демократичните ценности, за отстояване не политическия морал и човешко достойнство.Вече близо пет месеца български държавни институции подлагат на чудовищна политическа репресия българските гражданки и политически представители - Десислава Иванчева и Биляна Петрова, кмет и заместник кмет на столичния район „Младост”.  Насилието срещу тях започна с демонстративен, брутален, зрелищен и в нарушение на техните граждански и човешки права, 12-часов арест на натоварено столично кръстовище.Невижданата от времето на социализма политическа репресия продължи с активна, очерняща кампания срещу двете жени, в силно зависимите български медии, от страна на Специализираната прокуратура, КПКОНПИ и лица със сериозни финансови интереси в застрояването на район „Младост”. Вътре в ареста на Специализирания съд, двете жени – госпожа Иванчева и госпожа Петрова, са подложени на физическо и психическо насилие. Не бяха показани пред обществото безспорни доказателства, уличаващи кмета и заместник-кмета на „Младост” в престъпленията, в които ги обвиняват – „искане и взимане на подкуп“, затова и неоправдана е най-тежката поискана мярка. Специализираната прокуратура манипулира документи и говори за реплики от СРС, каквито не съществуват в протоколите от СРС по делото.В политическата репресия участват състави и на самия Специализиран съд със своите решения да държат двете жени в шумоизолираща клетка, да ги допуснат с белезници на заседания, да държат резервни защитници при присъствие на наети адвокати, да нарушават принципа за непосредственост, правото на защита и основното право за справедлив съдебен процес. Фактите за всичко, изброено дотук са изложени в приложената протестна нота със заглавие „Протестна нота. Зов за помощ”, която изпращаме до всички европейски институции, организации за защита на правата на човека и посолствата.АБСОЛЮТНО ВСИЧКИ ФАКТИ, НАЛИЧНИТЕ И ОТСЪСТВАЩИ ДОКАЗАТЕЛСТВА, МЕТОДИТЕ НА РАБОТА И ПОВЕДЕНИЕТО НА ОТГОВОРНИТЕ ИНСТИТУЦИИ, водят до извода, че Специализираната прокуратура с главно действащо лице Иван Гешев и КПКОНПИ, с главно действащо лице Пламен Георгиев, са СЪУЧАСТНИЦИ в ОРГАНИЗИРАНА ПРЕСТЪПНА ГРУПА, извършила срещу г-жа Иванчева и г-жа Петрова престъпление по набеждаване в „искане и взимане на подкуп“!Уважаеми господин Президент,Обръщам се към Вас като към български президент.В речта си на 3-ти септември Вие говорихте за пробивите в държавността, за системния проблем в държавата, за двата системни порока на днешна България: несправедливостта и корупцията, за управлението, което се реализира повече през телевизиите, отколкото през институциите. Вие заявихте, че авторитаризмът не е бъдещето на България и обещахте да вложите Вашите сили като президент в отстояването на българската демокрация. Всичко това, което казахте във Вашата реч се съдържа в казуса на г-жа Иванчева и г-жа Петрова. Този казус е олицетворение на мрачния път на страната ни към обикновен авторитаризъм, дори бих казал към обикновен фашизъм. Това е случаят на най-брутално и опасно потъпкване на демократичните, гражданските и общочовешките ценности след промените в България!Защо това е точно така?ЗАЩОТО, Г-Н ПРЕЗИДЕНТ, Г-ЖА ИВАНЧЕВА Е ЕДИНСТВЕНИЯТ НЕПАРТИЕН КМЕТ (никога преди да бъде избрана за кмет на район „Младост” тя не е била фризьорка, както се тиражираше, а - отличен мениджър на транспортна фирма с клиенти Посолството на Италия, отбора на ЦСКА, и на фирма за натурални продукти за коса).Госпожа Иванчева е избрана като човек и представител на хората, отстояващи своята гражданска позиция – спиране на презастрояването на междублоковите зелени площи в „Младост”.По време на мандата си г-жа Иванчева, заедно с г-жа Петрова, отложи застрояването на имоти с подозрителна реституция и опитваше да уговори преместването на проблемни строежи върху общински терени. За тези свои намерения тя не получи многократно исканата подкрепа от Столична община.Госпожа Иванчева е и председател на Инициативния комитет „За Зелен Младост”, който води борба в съда срещу отхвърлянето от Столична община на поискания от хората референдум против презастрояването в „Младост”.С политическата поръчка по набеждаване за подкуп и последвалата политическа репресия срещу Иванчева и Петрова е очевидно, че управляващите имат за цел не само да угодят на обвързаните с тях икономически кръгове с интереси в строителството за стотици милиони лева, но тази политическа поръчка и репресии целят да подкопаят волята на гражданите в България за непартийно гражданско самоуправление, за пряка демокрация и осъществяване на зелени политики. Именно затова, господин Президент, нито една парламентарно представена партия, включително издигналата Вашата кандидатура за Президент, не се обяви публично и категорично срещу несправедливата политическа репресия и насилие. Очевидно партиите се страхуват от реализирането на идеята гражданите да се управляват сами. Страхуват се, защото така те губят своята клиентела.Уважаеми господин Президент,Обръщам се към Вас не само като към български Президент, но като към български гражданин, воин, генерал, авиатор и мъж на честта. Призовавам Ви като такъв:1. Да се запознаете лично с всички подробности по казуса; 2. Да заявите Вашата публична позиция пред обществото; 3. Да ангажирате юристи от Вашата администрация, които да разгледат произвола в досъдебното производство и отблизо да проследят съдебното производство срещу г-жа Десислава Иванчева и г-жа Биляна Петрова, което започва днес 07.09.2018 г.Така ще докажете с действия, че изреченото от Вас на 3-ти септември не са само думи.Ваш дълг е да помогнете на тези жени, избрани за управляващи от десетки хиляди български граждани и защитавали гражданските им интереси според Член 55 от Конституцията на Република България!Ваш дълг е да помогнете на един кмет и заместник кмет, които защитават гражданските интереси на избирателите си, и които бяха зрелищно набедени в престъпление, което не са извършили!Господин Президент, Ваш дълг е да изискате справедливост и да спрете бруталната политическа репресия, на която са подложени единствения непартиен кмет на София, заместничката ѝ, и семействата им!Този случай е срамно петно за името на демократична България!Позорен прецедент за най-новата ни история!", "date": "2018.09.07", "title": "Бившият пиар на Иванчева пише на президента: Това е политическа репресия на ОПГ"}
{"url": "https://offnews.bg/obshtestvo/zhiteli-na-nova-zagora-izlizat-na-protest-sreshtu-instalatcia-za-bioga-687623.html", "text": "Жители на Нова Загора излизат на пореден протест срещу замърсяването на въздуха. Недоволството им е провокирано от инсталация за биогаз на фирма \"Енерджи 2\" ООД – част от групата ГРАДУС.Според организаторите от Инициативния комитет \"Нова Загора иска да диша\" миризмите се разнасят из целия град всеки ден, от четири години насам. \"Общуването ни с институциите е дълго, без резултат, подкрепяме исканията си с документи\", заявяват те. Протестът ще се проведе на 12 септември 2018 г. (сряда) от 17.30 ч. и ще се проведе пред инсталацията. Протестиращите ще  затворят пътя към Свиленград и магистрала „Тракия\" до 19 ч.Очаква се към него да се присъединят няколкостотин човека. Това е поредният подобен протест, при който граждани блокират пътя заради инсталацията за биогаз. От фирмата собственик на централата отричат тя да е причинител на неприятните миризми.", "date": "2018.09.07", "title": "Жители на Нова Загора излизат на протест срещу инсталация за биогаз"}
{"url": "https://offnews.bg/futbol/kraev-nosi-pobeda-na-balgaria-v-ligata-na-natciite-687610.html", "text": "Бившият капитан на Левски Божидар Краев донесе победата на България с 2:1 над Словения като гост на старта на новия турнир на УЕФА - Лига на нациите. В другия мач от група 3 на дивизия С Норвегия надви с 2:0 Кипър у дома. В неделя България приема Норвегия във втория си мач от надпреварата.Мачът започна отлично за българите, които откриха резултата още в третата минута на срещата. Кирил Десподов получи топката от защитата и я пусна към Божидар Краев, който напредна няколко метра към наказателното поле и стреля от около 25 метра в долния десен ъгъл на вратата на Вид Белеч.След попадението нашите се дръпнаха по-назад и разчитаха предимно на контраатаки. В 40-та минута Нейц Скубиц подаде от дясното крило и Миха Зайц засече топката с глава за 1:1.Второто полувреме започна с натиск на словенците, който обаче позволи на българите да използват силното си оръжие в този мач - преса и бърза контра. Още първата се оказа успешна, след като Краев се озова сам срещу вратаря в 59-та минута и този път го преодоля с дрибъл, за да вкара на празна врата за 2:1.До края словенците нямаха идея как да стигнат до победата и тя закономерно остана на сметката на българите.", "date": "2018.09.07", "title": "Краев носи победа на България в Лигата на нациите"}
