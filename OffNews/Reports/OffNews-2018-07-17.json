{"url": "https://offnews.bg/koloezdene/frantcuzin-specheli-parvia-planinski-etap-v-tura-684569.html", "text": "Радост за Франция донесе десетия етап в Тур дьо Франс 2018, който беше и първия планински в тазгодишното издание на надпреварата.Успехът грабна Жулиен Алафилип от отбора на Куик Степ, който преодоля най-бързо дистанцията от 158,5 километра от Анеси до Льо Гран-Борнан.Етапът предложи пет изкачвания, като Алафилип изкова успеха си на предпоследната височина за деня - Кол де Ром, на която размина естонеца Реин Тарамяе, който бе водачът до този момент. До края Алафилип кара сам и пресече финалната линия за 4 часа, 25 минути и 27 секунди.Втори с 1:34 минути изоставане завърши испанецът Йон Исагире, а трети в Льо Гран-Борнан пристигна Тарамяе с пасив от 1:40 минути. На четири секунди зад него остана носителят на жълтата фланелка Грег ван Авермет от Белгия.Първият планински етап донесе и сериозни размествания в генералното класиране, които се оказаха най-благоприятни за състезателя на ВМС Ван Авермет, който вече води с 2:22 минути пред втория Герант Томас от Sky.Трети излезе испанецът Алехандро Валверде от Movistar на 3:10 минути зад водача. Четирикратният победител Крис Фрум от Sky върви шести на 3:21 минути.Утре ще бъде пробяган 11-ия етап - 108,5 км от Албервил до Ла Росиер Еспасе Сан Бернардо.", "date": "2018.07.17", "title": "Французин спечели първия планински етап в Тура"}
{"url": "https://offnews.bg/politika/liderat-na-sds-iska-ograda-i-po-granitcata-s-gartcia-sreshtu-bolni-zhi-684554.html", "text": "СДС е опозиция на ГЕРБ и Патриотите, не мислим за коалиции с партньори, а с хората, които още носят в душите си пламъка на синята идея. Твърдите избиратели на Съюза на демократичните сили са около 70-80 хиляди. Това заяви председателят на СДС Румен Христов след първото заседание на новия НИС днес. Ръководството на партията намаля с 1 член от вчера, когато зам.-председателят Константин Марков обяви оставката си. Оставка според правилата на СДС се подава пред НИС, но както е решил г-н Марков, така е постъпил. Той беше категоричен, че СДС трябва да прави коалиция с патриотите или част от тях, сега подава оставка, защото СДС щяло да се съюзи с патриотите, коментира Емил Кабаиванов, зам.-председател на СДС. Той, Мариана Лазарова и Теодор Петков остават тримата новоизбрани председатели на СДС. Поканих като пръв гост на \"Раковски\" 134 Петър Стоянов, защото го познавам от 1991 г., работил съм 5 години за него и най-важното - бил е председател на СДС, обясни за OFFNews Румен Христов. Той допълни, че би се срещнал с всеки от бившитге председатели на синия съюз, но призна, че все още не е търсил никой от тях. На етажи 4 и 5, които сега обитава СДС, няма снимки на предишните лидери на СДС. Буквите от фасадата на сградата, които бяха подменени при на нанасянето на НФСБ на 2-я и 3-я етаж, се търкалят по земята във фоайето на първия. Празен стои и шестия етаж на \"Раковски\" 134, преди години там бе кабинетът на Иван Костов. Румен Христов: Ограда и по границата с Гърция срещу болести по животнитеОще докато бях депутат, настоявах да се изгради ограда по цялата южна граница на страната, за да се предотвратят болести по животните. Това включва и границата с Гърция, обясни Христов, който бе председател на комисията по земеделие в 43-тото НС. Той бе и заместник и министър на земеделието в правителствата на Ренета Инджова, Стефан Софиянски и Филип Димитров. Христов обясни, че болестите по животните у нас идват от Африка - през Гърция, и от Мала Азия - през Турция. България губи около 20 млн. от избити животни на година, управляващите трябва да поискат по-големи компенсации от ЕС, каза още Христов. СДС настоява за оставката на шефа на БАБХ Дамян Илиев заради отношението към хората, чиито животни бяха евтаназирани заради чумата в Странджанско. ", "date": "2018.07.17", "title": "Лидерът на СДС иска ограда и по границата с Гърция срещу болни животни"}
{"url": "https://offnews.bg/obshtestvo/nov-sluchaj-s-neproveren-samolet-na-letishte-sofia-684553.html", "text": "Пореден случай с пропуснат самолет на летище София без проверка. Случаят е от 13 юли и беше оповестен първоначално от лидера на АБВ Румен Петков. По-късно това беше потвърдено и от МВР.Според Петков в петък между 17 ч. и 19 ч. самолет с \"определен брой пътници на борда\" е излетял от летище „София“, без каквато и да е проверка от граничните власти – нито на пътниците, нито на техния багаж. \"Ако, това е вярно, първо би било абсолютно непочтено, ръководството на МВР да се опита да прехвърли отговорността върху летищните власти“, каза Петков на пресконференция.Той уточни, че става въпрос за частен самолет.По-късно главният секретар на МВР Младен Маринов потвърди, че е имало такъв случай - частен самолет с петима пътници на борда е излетял от Габрово с междинно кацане в София на път за Гърция. Наземният оператор на полета на столичното летище не е уведомил Гранична полиция и затова не е извършена проверка. На гръцка територия самолетът е бил проверен и не било установено нищо съмнително.\"Да, има такъв случай, докладвано ми е, но това не касае компетентността на \"Гранична полиция\"... Притеснително е по отношение на това, че самият оператор не е уведомил граничните власти, за което е образувано досъдебно производство за пропуснати действия, съгласно закона. От тази гледна точка е притеснително, но като цяло, пак казвам, това не е грешка на \"Гранична полиция\", не касае действия на МВР\", заяви Маринов.По информация на bTV самолетът се е върнал у нас в неделя. Става въпрос за частен самолет на габровски бизнесмен. Шефът на Гранична полиция Светлан Кичиков заяви, че при толеми пътнически самолети това не може да се случи, \"но малките самолети подлежат на друг контрол\". Той също прехвърли вината на наземния оператор, който бил допуснал \"такава груба грешка\". Лидерът на АБВ Румен Петков коментира, че трябва да има оставки \"на най-високо ниво\" е ако това не се случи, тогава ще може да се говори за това, че премиерът е неспособен да създаде условия за ефективно управляване на границите.Случаят идва близо четири месеца след случая, при който служители на Гранична полиция пропуснаха без проверка половината пътници на полет от Париж. Те влязоха в България без паспортна проверка. Главсекът на МВР заяви, че засега няма информация за други подобни случаи. \"Нашата компетентност в случая е да предприемем действия – образувано е досъдебно производство, докладван е случаят и продължаваме да изясняваме обстоятелствата, които са довели до този пропуск\", коментира той.", "date": "2018.07.17", "title": "Нов случай с непроверен самолет на летище София"}
{"url": "https://offnews.bg/politika/versiata-na-borisov-starite-chengeta-puskat-zhalti-novini-zaradi-borb-684568.html", "text": "Полагаме огромни усилия и боя по контрабандата няма да го изпуснем. Виждате издиханията и яростната агресия с жълти, лъжливи и всякакви новини. Акция \"Пречупване\" се казва - на старите ченгета. Но няма да им се дадем изобщо този път. Аз им го обещавам.Това заяви премиерът Бойко Борисов при връчването на наградите \"Икономика на светло\" на Асоциацията на индустриалния капитал в България.Борисов се позова на показаните в залата графики на АИКБ, според които делът на сивата икономика за миналата година е достигнал 25 на сто.По време на мандатите на БСП сивата икономика става огромна. Щом дойде наше правителство, изсветлява икономиката. Само за два месеца и половина служебно правителство на БСП - 120 млн. по-малко в митниците. Когато някой се прави на по-почтен от папата, да погледне данните, каза премиерът.Той също така се зарече контрабандата на цигари да падне от 34 на сто на под 6 процента.На церемонията тази вечер вицепремиерът Валери Симеонов получи наградата в категория \"За нормативен акт или административна практика, които водят до ограничаване на сивата икономика и подобряване на бизнес средата\" в качеството му на председател на Националния съвет за тристранно сътрудничество - за своя принос при изготвянето на промените в Закона за трудовата миграция и трудовата мобилност.", "date": "2018.07.17", "title": "Версията на Борисов: Старите ченгета пускат жълти новини заради борбата срещу контрабандата"}
{"url": "https://offnews.bg/ikonomika/shefkata-na-bankov-nadzor-e-izteglila-desetki-hiliadi-ot-ktb-v-konflik-684549.html", "text": "4 години след фалита на Корпоративна търговска банка най-после Комисията за противодействие на корупцията и отнемане на незаконно придобитото имущество (КПКОНПИ) откри нещо, което навремето  - че и.д. подуправител на Българската народна банка и ръководител на управление \"Банков надзор\" , използвайки служебно получената информация за състоянието на банката. е от 31.05.2018 г., по сигнал, и за него днес писа в. \"Сега\". Взето е от Антон Славчев, зам.-председател на КОНПИ, и членовете ѝ Антоанета Георгиева - Цонкова и Пламен Йоцов. Със същото решение тримата решават, че няма конфликт на интереси при братът на Кордовска - Румен Стамов, който е директор \"Частно банкиране\" в друга банка под надзора на БНБ.\"Наличието на свързани лица само по себе си не представлява конфликт на интереси\", пишат от комисията и допълват, че няма данни Кордовска да е упражнявала правомощията си в интерес на брат си. От решението не става ясно да са търсени доказателства в тази посока. Няма данни прокуратурата, която има право, да е оспорила пред съда тази част от решението, отбелязва в. \"Сега\".ОперациятаНели Кордовска тегли 64 195 евро от каса на КТБ на 19 юни 2014 г., след работно време - в 17:09 ч. (работата с клиенти приключва в 16:30 ч.). На 20 юни 2014 г. КТБ е поставена под специален надзор.Информацията за банковата операция излиза на бял свят на 3 февруари 2015 година. . OFFNews изпраща запитване до БНБ, на което . Но няма как - отговорът им до Народното събрание е по същество и гласи, че да, Нели Кордовска е изтеглила парите си в последния момент от КТБ. И така .. Тя не напуска системата. Става зам.-председател на Фонда за гарантиране на влоговете в банките. . Фондът се управлява от петчленен Управителен съвет с 4-годишен мандат, чийто председател се определя от Министерския съвет, заместникът му - от УС на БНБ, един от членовете - от Асоциацията на банките в България, а останалите двама -съвместно от председателя и зам.-председателя на УС на Фонда.Решението на КПКОНПИ от 31 май 2018 г. гласи, че комисията установява конфликт на интереси по отношение на Нели Кордовска - лице, заемащо публична длъжност, за това, че като подуправител на БНБ е използвала информация в свой частен интерес, получена при изпълнение на правомощията и задълженията ѝ по служба.Решението може да бъде обжалвано.Ако бъде потвърдено в сегашния си вид, Кордовска ще бъде глобена. По действалия тогава закон глобата е 5 000 до 7 000 лева.РешениетоОт решението на КПКОНПИ става ясно, че Кордовска е била привикана от Комисията за конфликт на интереси (КПУКИ) на 19 март 2015 г. Пред нея Кордовска заявила, че не е действала в условия на конфликт на интереси. Адвокатът ѝ потвърдил, че шефката в БНБ е изтеглила депозита си на 19 юни 2014 г. Това се е случило в извънработно време в периода, в който пред КТБ се виеха огромни опашки от клиенти, които искаха да направят същото.От събраните в хода на административното производство доказателства Комисията установява следното от фактическа страна:Кордовска е подала декларации, в които не е декларирала наличието на частен интерес към дейността на свързани с нея лица.Със заповед от 17 юни 2014 г. тогавашният подуправител Цветан Гунев оправомощава Нели Кордовска да упражнява правомощията му, включително да издава индивидуални административни актове и наказателни постановления по Закона за кредитните институции.На следващия ден Кордовска назначава надзорна инспекция и р разпорежда длъжностните лица в банката да окажат необходимото пълно и своевременно съдействие във връзка с изискваните сведения и документация по изпълнението на възложената задача, включително осигуряване на пасивен достъп до счетоводната и информационна система на банката.На 19-и Управителният съвет взема решение, с което определя Кордовска да замества Гунев и да изпълнява правомощията му при негово отсъствие.На 20-и Кордовска, заедно с И.И. внасят в УС на БНБ докладна записка, с която уведомяват, че от 12 юни е налице засилено теглене на средства от сметки на клиенти на КТБ в брой и чрез нареждания за превод по банков път. В същото време изпълнителните директори на банката вече са уведомили БНБ, че нямат достатъчно налични средства. С писмо от същия ден те уведомяват БНБ, че от 11:45 ч. в София са преустановени разплащанията и всички други банкови операции.От писмото става ясно още, че \"поради засиленото теглене на средства от клиенти на банката в периода 12 юни – 19 юни 2014 г. включително, ликвидните активи на банката към 20.06.2014 г. не са достатъчни, за да може банката да изпълнява задълженията си в деня на тяхната изискуемост, поради което е налице опасност от неплатежоспособност, което дава основание **** да бъде поставена под специален надзор.Акционерите на ******, притежаващи повече от 10% от акциите с право на глас на банката – „**********“ ЕООД, ЕИК ********, притежаващ 50.66% от капитала на банката и ************, притежаващ 30.35% от капитала на банката, не оказват необходимата капиталова и ликвидна подкрепа на банката, достатъчни за изпълнение на задълженията ѝ, с което те са навредили на нейната надеждност и сигурност.Поради засиленото теглене на средства и липсата на достатъчно ликвидни активи към 20.06.2014 г. е налице опасност от неплатежоспособност за **********, поради което ... с цел да бъде намален ликвидният натиск отклиентите на банката, и за да бъде оздравена, ********** трябва да бъде поставена под специален надзор, като бъде спряно изпълнението на задълженията ѝ, бъде ограничена дейността на банката, бъдат отстранени от длъжност членовете на управителния и надзорния съвет и лишени временно от право на глас акционерите, притежаващи пряко или косвено повече от 10 на сто от акциите с право на глас\".Същия ден БНБ поставя банката под специален надзор и управлението ѝ поемат квестори. Членовете на УС и НС са отстранени. Акционерите с над 10% са лишени от право на глас за периода на специалния надзор. Спряно е изпълнението на нейните задължения. Отиват си и лихвите за \"специални\" клиенти. БНБ намалява лихвените проценти по депозитите до средния им пазарен размер за банковата система.На 6 ноември 2014 г., въз основа на докладна записка от И.И. и Нели Кордовска, Управителният съвет на БНБ отнема лиценза за извършване на банкова дейност на КТБ.С писмо 2045/22.04.2015 г. временните синдици на КТБ уведомяват, че Кордовска е заявила и изтеглила сумата от 64 195 евро в 17:09:07 часа на 19.06.2014 г.Съгласно Тарифа за лихвите, таксите и комисионните при операции с клиентите, валидна към 19.06.2014 г., двудневна заявка за теглене в брой от депозитни и спестовни сметки в чуждестранна валута, се изисква за суми над 100 000 валутни единици. Работното време за допускане на клиенти в банковия салон на централно управление на19.06.2014 г. е било от 9:00 до 16:30, като се е работило до приключване на обслужването на находящите се в него клиенти. Последната касова операция с клиенти е извършена в 17 часа 40 минути и 13 секунди.ИзводиСлед като изяснява фактическата обстановка, Комисията заключава, че въз основа на събраните по реда на чл. 26 от ЗПУКИ (отм.) доказателства и с оглед правомощията на Кордовска съгласно длъжностната ѝ характеристика и допълнително възложените ѝ такива по ръководство, контролиране и координиране на банковия надзор, се налага изводът, че към 19.06.2014 г. Кордовска е разполагала с пълна и точна информация за състоянието на КТБ.В подкрепа на изложеното е фактът, че от 18.06.2014 г. в КТБ е действала надзорна инспекция от служители на ръководеното от нея управление \"Банков надзор\" на БНБ. Надзорната инспекция е назначена лично от Нели Кордовска. Тя е разполагала с достъп до счетоводната и информационната система на КТБ, включително и до всички изходящи парични потоци от КТБ в посочения период.Следователно в края на деня на 19.06.2014 г., когато е извършено тегленето, Нели Кордовска е била наясно, че КТБ е в опасност от неплатежоспособност и поставяне под специален надзор, което ще доведе до спиране на изпълнението на всички задължения на банката, в т.ч. към нейните вложители, какъвто е била и тя.В качеството си на лице, заемащо публична длъжност, Кордовска е разполагала с информация, че на 20.06.2014 г. Управителният съвет на БНБ ще разгледа проект на решение за поставяне на КТБ под специален надзор. Тези данни съставляват информация, с която Кордовска е разполагала във връзка със служебните си задължения. Същата информация е била на разположение на ограничен кръг лица.Предвид размера на изтеглената сума и факта, че тегленето е извършено ден преди КТБ да бъде поставена под специален надзор по предложение на Кордовска, Комисията установява причинноследствената връзка между служебно придобитата информация от Нели Кордовска и изтеглянето на въпросната сума. Кордовска е разполагала с необходимия достъп до информация за състоянието на КТБ в периода 12-19.06.2014 г. и по-специално за наличието на ликвидна криза в банката, застрашаваща я от неплатежоспособност и че предстои статутът на КТБ да бъде разгледан на заседание на Управителния съвет на БНБ. Тази информация представлява служебна тайна и не е била достъпна за останалите вложители в КТБ, включително и за тези, които са изтеглили депозитите си в разглеждания период. Използването на тази информация при изтеглянето на личната влогова сметка на Кордовска е в неин частен интерес и създава за нея предимство в сравнение с останалите вложители.Предвид изложеното Комисията приема, че Нели Кордовска, в качеството си на лице, заемащо публична длъжност, се е възползвала от служебното си положение, като е използвала информация, станала ѝ известна с оглед заеманата от нея длъжност и изпълняваните публични функции, в частен интерес – неин личен, с което е нарушила разпоредбата на чл. 10, ал. 1, предл. 1 от ЗПУКИ (отм.).Нарушението е извършено в гр. София.В конкретния случай облагата е налична, тя е реализирана и се изразява в получаване на предимство, привилегия и избягване на загуба за лицето, заемащо публична длъжност. Кордовска е получила парите си по влоговата си сметка в КТБ, като е избегнала неблагоприятните последици от специалния надзор и резултата, с който той завършва в конкретния случай – отнемане на лиценза на КТБ.Неблагоприятните последици от специалния надзор за всички останали вложители на КТБ, които не са разполагали със служебната информация, която Кордовска е получила в качеството си на лице, заемащо публична длъжност, са следните: за целия 5-месечен период на специалния надзор парите на депозантите са останали блокирани посметките им в КТБ и клиентите не са могли да разполагат със средствата си; по време на специалния надзор БНБ е намалила лихвите по депозитите съгласно Решение № 82/30.06.2014 г. на УС на БНБ; след приключване на специалния надзор и отнемането на лиценза на КТБ, постановено с Решение № 138/06.11.2014 г. на УС на БНБ, са възстановени само средствата на вложителите с гарантираните влогове съгласно Закона за гарантиране на влоговете в банките, при това с намалените лихви, а не с лихвите, определени в договорите за влог.", "date": "2018.07.17", "title": "Шефката на Банков надзор е изтеглила десетки хиляди от КТБ в конфликт на интереси, откри КПКОНПИ 4 г. след фалита"}
{"url": "https://offnews.bg/obshtestvo/gabrovskiat-samolet-ne-bil-proveren-na-letishte-sofia-zaradi-poredi-684572.html", "text": "Пасажерите и багажът в частния самолет на семейство Хинкови от Габрово  заради \"поредица от случайности\".Това става ясно от думите на Владимир Рапонджиев - изпълнителен директор на „Летище София“ ЕАД.Самолетът на семейство Хинкови, с 5 души на борда, е кацнал на 13 юли в 15:30 ч. на летище София. Полетът е пристигнал от летателна площадка „Драгановци“ (край Габрово) и в 16:48 ч. е излетял за Скиатос, Гърция.Летище София е наземен оператор. Рамп-агентът е направил грешка, а случилото се е поредица от случайности, заяви днес Владимир Рапонджиев.Служителят, който е с дългогодишен опит в дейността, в момента е с отнет пропуск. Щом има грешка – ще има наказание, а виновният ще си понесе наказанието. Тече проверка по случая и след нейното завършване ще излезем с окончателните резултати, каза още изпълнителният директор на „Летище София“ ЕАД.Регионална дирекция „Гранична полиция“ - Аерогари е назначила комисия за извършване на проверка. Резултатите ще бъдат докладвани на 18.07.2018 г. на главния прокурор, съобщават от пресцентъра на МВР.Пред bTV пилотът Мирослав Хинков обясни, че за проверка е отведен само той:\"Аз минах всички проверки и отидох в залата, където са пътниците, платих си таксите, защото и това е важно. И общо взето: натовариха ни на колите, закараха ни до самолета и излетяхме след малко\".Аз отидох на почивка, а те ни развалиха почивката, коментира пък пред Нова телевизия Мирослав Хинков.", "date": "2018.07.17", "title": "Габровският самолет не бил проверен на летище София заради... поредица от случайности"}
{"url": "https://offnews.bg/temida/mazh-prebil-pochti-do-smart-kuche-koeto-uhapalo-sobstvenika-si-684555.html", "text": "Прокуратурата изправя пред съда мъж, който почти не убил домашно куче, като го пребил по особено жесток начин.Обвиняемият бил приятел със собственика на четириногото. Един ден собственикът се оплакал на приятеля си, че кучето го ухапало по крака и дясната ръка. Ядосан, мъжът решил да откара кучето от дома на собственика му и да му \"причини телесни увреждания\".Така на 4 юли 2017 година около 14.00 часа той отишъл до дома на собственика на кучето с лекия си автомобил, качил животното в колата и го откарал в столичния ж.к. „Връбница 1“. След като го свалил от автомобила го замъкнал до тревната площ между блок 509 и гробищата „Бакърена фабрика“. Там насилникът вързал устата на кучето с хартиено тиксо, сложил го в бял сезалов чувал на земята, след което му нанесъл удари с алуминиев профил в областта на главата.Накрая стоварил голям камък върху главата на животното.Вследствие на нанесените от него удари на кучето била причинена тежка фрактура в областта на черепа, оток и кръвонасядания в областта на главата и назалните кости, кръвоизливи в двете очи и двете ноздри, както и трайно увреждане на дясното око и орбиталните кости, наложило оперативна намеса - енуклеация /отстраняване на очната ябълка/.След нанасянето на ударите, обвиняемият преместил завързаното с тиксо куче заедно с чувала навътре в тревните площи между блок 509 и гробищен парк „Бакърена фабрика“ и го изоставил там, след което се отдалечил от местопрестъплението.На цялото престъпление имало свидетел, който незабавно се обадил на телефон 112. По случая било образувано досъдебно производство под ръководството и надзора на Софийска районна прокуратура, извършителят е задържан и му е повдигнато обвинение, което е внесено в съда. Предстои делото да бъде насрочено за разглеждане в Софийски районен съд.", "date": "2018.07.17", "title": "Мъж пребил почти до смърт куче, което ухапало собственика си"}
{"url": "https://offnews.bg/futbol/arsen-venger-naj-goliamata-mi-greshka-e-che-ostanah-tolkova-vreme-v-684560.html", "text": "Бившият мениджър на Арсенал Арсен Венгер изненадващо призна, че най-голямата грешка в кариерата му са прекараните 22 години в лондонския гранд.\"Може би най-голямата ми грешка е, че останах 22 години в един клуб. Аз съм човек, който обича да сменя често местоработата си, също така обожавам и големите предизвикателства пред себе си.Може би на моменти бях затворник на собственото си голямо предизвикателство\", каза Венгер пред немската телевизия \"RTL\".Мнозина очакваха 68-годишният французин да излезе в пенсия след края на престоя си в Арсенал, но той обяви, че търси ново приключение пред себе си. За 22 години в Арсенал Венгер спечели три пъти шампионската титла и седем пъти Купата на Англия.", "date": "2018.07.17", "title": "Арсен Венгер: Най-голямата ми грешка е, че останах толкова време в Арсенал"}
{"url": "https://offnews.bg/sviat/rusia-ne-e-razsledvala-efektivno-ubijstvoto-na-anna-politkovskaia-res-684557.html", "text": "Русия не е разследвала ефективно убийството на руската журналистка Анна Политковская. Това реши Европейският съд за правата на човека. Съдът уважи жалбата на децата, майката и сестрата на Политковская по въпроса и осъди Русия да плати на близките на журналистката обезщетение в размер на 20 000 евро. Политковская, известна с разследванията си, разобличаващи правителството на руския президент Владимир Путин за корупция и погазване на човешките права, особено за зверства, извършени от руски войници по време на Чеченската война, беше намерена застреляна в асансьора на жилищната сграда, където живее.13 години след убийството на Политковская следствието така и не успя да установи кой е поръчителят на убийството и не са предприети достатъчно мерки за цялостно разследване, смята съдът. За убийството са осъдени шестима мъже, посочени като извършители и организатори на престъплението, но не са положени никакви усилия за разкриване на поръчителя на убийството, се посочва в решението на ЕСПЧ.В решението се припомня, че руските власти поддържаха теорията, че поръчител е олигархът Борис Березовски, но без да предоставят документални доказателства за твърдението, като ЕСПЧ не е получил и обяснение защо властите са се фокусирали само върху тази теория. Съдът препоръча на Русия да проучи твърденията на близките на журналистката, според които с убийството може да са свързани служители на руското контраразузнаване или представители на администрацията на Чечения, с която бяха свързани някои от най-големите разследвания на Политковская. Според ЕСПЧ разследването се е проточило без убедителни причини за това и като цяло държавата \"не е изпълнила изискването за надлежно и оперативно разследване\". Жалбата от близките на Анна Политковская е подадена през 2007 г. Ако Русия не обжалва решението на Съда в Страсбург, то ще влезе в сила след три месеца, като близките на журналистката са решени да настояват за пълно прилагане на решението, а именно за пълно разследване на убийството. ", "date": "2018.07.17", "title": "Русия не е разследвала ефективно убийството на Анна Политковская, реши съдът в Страсбург"}
{"url": "https://offnews.bg/izvan-terena/pamela-andersan-vdigna-svetovnata-kupa-684561.html", "text": "Популярната канадска актриса Памела Андерсън се докосна до световната купа по футбол благодарение на гаджето си - френския национал Адил Рами.Двамата имат чувствителна разлика във възрастта от 19,5 години в полза на Памела, но това не пречи на любовта им, като според слуховете скоро се задава брак помежду им.Двамата са заедно от лятото на 2017 година, като покрай гаджето си звездата от \"Спасители на плажа\" стана чест посетител на футболните стадиони.Тя беше в Санкт Петербург за полуфинала с Белгия, както и за финала срещу Хърватия в Москва. За Памела бракът с Рами ще бъде пети.", "date": "2018.07.17", "title": "Памела Андерсън вдигна световната купа"}
{"url": "https://offnews.bg/obshtestvo/tcvetni-kontejneri-za-bokluk-za-vseki-vhod-iskat-ekolozi-684558.html", "text": "Алтернативната визия за управление на отпадъците в София беше внесена днес в Столична община.Тя бе връчена на зам. председателя на СОС Иван Велков от Екологично сдружения \"За Земята\" с подкрепата на гражданска инициатива \"За чиста София без изгаряне на отпадъци.\"Документът предвижда по-добро управление чрез разделно събиране на всички потоци рециклируеми материали, което ще доведе до приходи за столицата. Днес изтича последният срок, в който общината трябва да подаде документи към оперативна програма \"Околна среда\" за получаване на финансиране на инсталацията за изгаряне на отпадъци на площадката на ТЕЦ \"София\". Създателите на Алтернативната визия настояват въпросният грант да се вложи в подобряване на разделното събиране, а не в строеж на вреден и скъп инсинератор – бизнес модел и технологична концепция от миналото.\"Общината подценява гражданите на града и тяхното отговорно отношение към това, което изхвърлят. Вярваме, че с удобно, лесно и надеждно разделно събиране софиянци могат да се справят не по-зле от жителите на всеки друг европейски град. Разбира се, мотивирани от такса смет на база количество изхвърлени неразделени отпадъци\", казва Данита Заричинова, експерт за Нулеви отпадъци от \"За Земята\". Тя припомня, че широко тиражираният пример с инсинератора в центъра на Виена, всъщност изобщо не е добър пример за управление на отпадъците. \"Нека бъдем като Флоренция, където местното правителство спря проекта за инсталация за изгаряне с капацитет подобен на софийския. Тосканската община заяви, че ще вложат парите в по-добро разделно събиране и рециклиране.\"Прилагането на Алтернативната визия за управление на отпадъците в София може да започне веднага. Стойността на инвестициите в проекта е поне два пъти по-ниска от разходите за изграждане на инсинератора, а нетните оперативни разходи са значително по-изгодни за хората в град София —платците на такса \"смет\".Документът предлага етапи с дългосрочно планиране, което в момента липсва.Концепцията стъпва на 6 основни принципа:По-добре разделени отпадъци при източника – по-лесна обработка по цялата верига на оползотворяване.Замяна на анонимните контейнери по улиците с индивидуални разделни контейнери за всяка жилищна сграда, което ще гарантира по-отговорното поведение на гражданите.Съобразяване със законодателството на ЕС за кръговата икономика, вкл. новите цели за разделно събиране на хранителните отпадъци и по-високо ниво на рециклиране.Висока ефективност – с първите 20% от инвестицията могат да се постигнат 80% от търсените резултати.Етапност – системата се усъвършенства постепенно и постоянно.Гъвкавост – преустройство и дори пълен отказ от системата е възможен по всяко време, без отписване на загуби от неработещи ДМА.С всеки тон материали, отделени за рециклиране и компостиране, се спестяват не само разходи за скъпата подготовка, изгаряне и дългосрочно съхранение на дънна пепел в депа, но и предотвратява изпускането на вредни вещества от комините и от силно токсичните летливи пепели, оставащи след изгарянето на отпадъци. Алтернативната визия предлага на столичани да изхвърлят разделно и да заплащат по-справедлива такса смет, и насърчава по-отговорно поведение към генерирането на битов отпадък. Йорданка Фандъкова: 86% от битовия отпадък се рециклираСтолична община има договори за 16 вида разделно събиране на отпадъците. Изграждането на инсталацията е последният етап от системата за обработка на боклука на софиянци. 86% от битовия отпадък се рециклира, с новата инсталация депонирането ще се сведе до под 10 на сто, каза още тя.И уточни, че идеята да се увеличи разделното събиране не противоречи на по никакъв начин на изграждането на инсталацията. ", "date": "2018.07.17", "title": "Цветни контейнери за боклук за всеки вход искат еколози"}
{"url": "https://offnews.bg/obshtestvo/barnevarn-grizha-ili-ad-za-detca-i-roditeli-v-norvegia-684552.html", "text": "Българката Цветелина Попова-Уланд все още няма контакт с децата си, които са отнети от Норвежката служба за закрила на детето Барневарн.Тя сподели по време на пресконференция днес, че не само не може да вижда двете деца, но и няма право на телефонен разговор с тях, нито да им изпраща вещи по трети лица. 10-годишният Андреас и сестра му - 11-годишната Селина, са отнети от Норвежката служба за защита на децата Барневарн, по мнение на Уланд, както и на редица адвокати - без достатъчно основателна причина. Сега Селина е в приемен дом, а братчето й- при своя баща. Когато пита представители на службите как се чувства дъщеря й при приемното семейство, й отговарят, че момичето е добре, но всъщност е трудно да се определи дали това е вярно, тъй като децата в приемни семейства се проверяват само 4 пъти в годината, заяви Уланд. Уверението, че Андреас е добре, пък е получено не от самия него, а от неговия баща. Въпреки това Уланд сподели, че е получила дневник на своята дъщеря, в която тя описва тъгата си от раздялата със своята майка и описва положението си като \"тежко и трудно детство\". Сега българката е дала делото в апелативен съд за преразглеждане, но все още няма яснота кога ще бъде датата на процеса, нито дали ще види децата си до тогава. Тя съобщи, че българският консул в Осло е поискал да се види с децата, но все още не му е дадено разрешение от властите.Други родители от България, които живеят или са пребивавали в Норвегия, също споделиха опита си досега с Барневарн.Според тях службата няма ясни критерии за извеждане на дете от семейството, нито дава отчетност на държавата.Медиите в северната страна пък са пълни със статии, в които норвежки родители се оплакват от тормоз от страна на служителите на службата, заяви Димитър Желев - преподавател в училище по изкуствата в Норвегия.\"От това страдат и норвежци. Юристи и социолози, психолози разследват тази организация и не проумяват защо тя съществува\", каза той.Желев разказа за случаи, в които семейства са тормозени с проверки от службите с години, при това за незначителни неща или анонимни сигнали. Страх от действията на службата са върнали Надежда Петкова в България след седем години в Норвегия. Тя сподели, че Барневарн се е превърнала в инструмент за заплахи, а тя самата е била заплашена със службата от свои съседи, които ѝ дължат пари. Тя и семейството ѝ обаче успяват да изведат децата в България бързо, за да не споделят съдбата на Селина и нейния брат.\"Те могат да ти вземат детето, защото например е с неизмити зъби\", казва Петкова.Според други българи в Норвегия големият размер на сумата, която държавата отпуска на приемните семейства (около 3000 евро на дете) е причина в страната да се създават лобита, които подкрепят работата на Барневарн.", "date": "2018.07.17", "title": "Барневарн - грижа или ад за деца и родители в Норвегия"}
{"url": "https://offnews.bg/sviat/100-000-pochetoha-pametta-na-nikolaj-vtori-po-sluchaj-100-godishninata-684564.html", "text": " Сто хиляди души участваха днес във възпоменателна процесия в руския град Екатеринбург по повод 100-годишнината от екзекуцията на последния император на Русия Николай Втори, предадоха световните агенции, цитирани от БТА.Николай и членове на династията Романови са избити без съд и присъда от болшевишки войници в къща в Екатеринбург 18 месеца след абдикацията му.През 2000 г. Руската православна църква канонизира царя и роднините му като мъченици и впоследствие построи на мястото на екзекуцията църква, известна като Църквата на Вси светии.Започналата още снощи процесия, водена от патриарха на Москва и цяла Русия Кирил, извървя 21 километра от църквата до мястото, където е било погребано императорското семейство. Там патриархът отслужи заупокойна литургия.Николай Втори царува от 1894 до март 1917 г. след Февруарската революция. През 1998 г. тленните останки на последния император на Русия и разстреляните заедно с него членове на семейството му бяха препогребани в Санкт Петербург.", "date": "2018.07.17", "title": "100 000 почетоха паметта на Николай Втори по случай 100-годишнината от екзекуцията му"}
{"url": "https://offnews.bg/obshtestvo/babh-chumata-e-doshla-v-balgaria-pri-nezakonen-vnos-na-zhivotno-ot-tu-684563.html", "text": "Най-вероятната причина за проникване на чумата по животните в България и ЕС е нелегално транспортиране на заразено животно от Турция.Това заяви на пресконференция днес д-р Ивайла Давидова, началник отдел „Верификация на официалния контрол“ в Българската агенция по безопасност на храните.В момента в сградата на БАБХ има представители на лабораторията в Монпелие, които извършват изследванията. Най-вероятната причина за проникване на вируса на територията на България е нелегално транспортиране на животно, най-вероятно заразено, от Турция в България. Това не е прецедент, тъй като най-често около религиозни празници се случва нелегална търговия. Най-вероятно е станало по този начин, коментира д-р Ивайла Давидова.Това е основното ни предположение в момента, но предстоят още проучвания, обясни тя.Заплашват ветеринаритеДнес екипите за евтаназия са изтеглени от село Шарково - едно от петте села, които са обявени за огнища на болестта, тъй като там е имало протести и опити за физическа разправа с ветеринарите.Директорът на Областната дирекция по безопасност на храните в Ямбол д-р Николай Георгиев уточни пред агенция Фокус, че в селото трябва да бъдат евтаназирани още 115 животи.Съюзът на ветеринарните лекари в България защити колегите си, борещи се с опасната болест на територията на ямболска област, и се обяви \"остро против оспорването на нашия професионализъм, против политизирането и извличането на изгода от човешкото нещастие, против езика на омразата и ксенофобията.\"Болестта чума по дребните преживни животни е класифицирана като особено опасна (не за човека, а за овцете и козите - б.р.), силно заразна и подходяща за употреба като биологично оръжие. Ето защо мерките за превенция и борба с това заболяване изискват възможно най-високото ниво на биосигурност, непозволяващо поставянето на животните под карантина, обясниха от Съюза на ветеринарните лекари в България.Всеки един ден престой в района на протестиращи срещу наложените ветеринарно-полицейски мерки граждани, собственици на животновъдни обекти, на журналисти, на доброволци и представители на управляващи и опозиционни политически формации без необходимата професионална подготовка, без изискваната екипировка и без последваща дезинфекция на лично облекло, обувки и транспортни средства, опитите на тези лица да скрият и транспортират до други населени места животни с цел да ги спасят, повишава неимоверно риска от продължаващо разпространение на болестта към вътрешността на страната и обещава пагубно влияние върху овцевъдния и козевъдния отрасъл, предупреждават от Съюза на ветеринарните лекари.В изявлението на организацията се посочва още:\"На екипите от колеги-ветеринарни лекари действително помагат лица от ромски произход, с чиито снимки бе безпардонно злоупотребено в медийното и виртуалното пространство. Тези хора не са ветеринарни лекари и категорично не извършват ветеринарномедицинска дейност, но за разлика от протестиращите граждани и политическите представители, стриктно спазват наложените мерки за биосигурност, носят предпазно облекло и оборудване, подлежат на дезинфекционни процедури и са безценни помощници на нашите колеги-ветеринарни лекари при фиксирането на животните и изнасянето на телата до определените за целта трупосъбирателни ями. Работейки рамо до рамо с нашите ветеринарни специалисти и то при изключително неблагоприятни условия-високи температури, остри миризми, задух, липса на достатъчно почивка, ограничен достъп до вода и храна и не на последно място-силно агресивното поведение на гражданите, натиска на медиите, обидите на етническа основа, цинизмите, клетвите, замерянето с тежки предмети и насилственото недопускане до обектите на контрол, правят тези хора от ромски произход наши колеги и наши приятели. Тези хора, както и ветеринарните лекари, които работят в огнищата, са герои и заслужават нашите адмирации.\"Животновъдни организации ще дарят животниЖивотновъдни организации ще предоставят помощ на колегите си от засегнатите от чумата по дребни преживни животни райони в Странджа. Те ще дарят безвъзмездно животни, като за целта вече е създаден щаб, който да се заеме с организацията.До момента има готовност да се дарят 150 животни от областите Перник и поне 80 от Кюстендил, съобщават от пресцентъра на министерството на земеделието.Очаква се в инициативата да се включат още области от страната. Веднага след като БАБХ отмени карантинния период на засегнатия район, събраните животни ще се насочат към новите си стопани.", "date": "2018.07.17", "title": "БАБХ: Чумата е дошла в България при незаконен внос на животно от Турция"}
{"url": "https://offnews.bg/politika/bsp-veroiatnostta-toplofikatcia-sofia-da-izpadne-vav-fakticheski-fali-684565.html", "text": "Общинските съветници от БСП ще поискат изслушване на ръководството на „Топлофикация София“ в комисиите на Столичния общински съвет по икономика и собственост, финанси и бюджет и инженерна инфраструктура и енергийно планиране. Поводът за искането е информацията, че “Булгаргаз“ ще даде „Топлофикация София\" на частен съдебен изпълнител, ако не плати просрочените си задължения за природен газ, които вече са почти 100 милиона лева. Само за периода от септември миналата година до юли тази година са натрупани близо 52 милиона лева.Според изпълнителния директор Николай Павлов „Булгаргаз“ ще предприеме действия по принудително събиране на вземанията, ако „Топлофикация София“ не заплати 40 милиона лева до края на юли, а останалата част до 52 милиона - до края на август.„Отдавна се знае, че отоплителното дружество е в тежко финансово състояние, а управляващите от ГЕРБ, без много да мислят, го натовариха с още един кредит от 67 милиона евро за изграждането на RDF-инсталацията. Вероятността „Топлофикация София“ да изпадне във фактически фалит става все по-реална, а това общинско дружество изпълнява важна социална функция. Ето защо е нужно в най-кратък срок да бъде изслушано ръководството му и да бъдат предприети мерки за стабилизиране преди новия отоплителен сезон“, считат от БСП – София.„Безхаберното отношение на ГЕРБ към финансовото състояние на „Топлофикация София“ оставя неприятното усещане, че целта е някой да придобие активите на дружеството на безценица“, категорични са столичните социалисти.", "date": "2018.07.17", "title": "БСП: Вероятността Топлофикация София да изпадне във фактически фалит става все по-реална"}
{"url": "https://offnews.bg/dw/tia-pregrashta-i-tceluva-vsichki-naokolo-kakvo-oshte-znaem-za-harvats-684566.html", "text": "Цял свят говори за хърватите. И за тяхната президентка, която по време на Световното първенство спечели сърцата на милиони с емоционалното си поведение. Коя е всъщност Колинда Грабар-Китарович? Какво се знае за нея?Френският президент Еманюел Макрон нямаше никакъв шанс да се измъкне: подвластна на силните емоции от доброто представяне на своите сънародници, хърватската президентка Колинда Грабар-Китарович буквално се хвърли на врата му. Никаква следа от държавническа дистанцираност или женска сдържаност. И той, джентълменът, ѝ позволи тази близост. По-късно същото се повтори и на терена, където двамата, подгизнали от проливния дъжд, се бяха подредили, за да поздравят лично футболистите. Но това не беше всичко: окрилена от добрата игра на хърватския отбор, Колинда Грабар-Китарович се захвана да прегръща и целува всички наоколо - първо съдийската бригада, след това всичките 22-ма хърватски национали заедно с техния треньор, а накрая и целия френски отбор. А когато дойде време да прегърне Лука Модрич, обявен за най-добър играч на първенството, емоциите окончателно надделяха и тя дори се просълзи.\"Когато порасна, ще се оженя за хърватската президентка\"Буквално за секунди хърватската президентка стана хит в социалните мрежи - по целия свят. Облечена в тениска с бяло-червено каре, вместо в изискан тоалет, тя се превърна в истинска медийна звезда. А в Туитър някой написа: \"Двете най-големи открития на това първенство бяха Килиан Мбапе и Колинда Грабар-Китарович. Неговите голове и нейните прегръдки превърнаха това Световно първенство в най-вдъхновяващото събитие на всички времена\".Дори сръбските медии, които обикновено са доста критични към Хърватия, този път написаха, че хърватската президентка е \"откраднала шоуто на всички в Москва\". А германски медии излязоха със заглавие, взето назаем от Туитър: \"Когато порасна, ще се оженя за хърватската президентка\". За Хърватия отдавна не бяха писани толкова много положителни неща.Далеч не всички обаче одобряват поведението на президентката, дори в самата Хърватия. Мнозина изпитваха по-скоро срам от невъздържаните емоционални изблици на Грабар-Китарович, а някои отбелязаха, че тя не само е станала за смях, но и е затвърдила клишето за балканците като хора без вкус и усет за приличие. Други пък отправиха похвали към руските домакини, задето били ангажирали \"певица, която да забавлява господата в официалната ложа\". А след сценката с прегръдките и целувките на заключителната церемония един хърватски спортен коментатор отбеляза колко добре било, че заваляло дъжд, иначе хърватската президентка щяла да тръгне да целува и момчетата, които събират топките край терена.Коя е Колинда Грабар-Китарович?Това поведение на границата между националистическия кич и здравословния патриотизъм, между сериозната политика и популизма е всъщност запазена марка на Колинда Грабар-Китарович. На нея ѝ харесва да се \"къпе\" в тълпата. Харесва ѝ да се показва като близка до народа президентка, като негова представителка, която се опитва да поправи грешките на едно правителство, дистанцирало се от собствените си избиратели.Колинда Грабар-Китарович е политолог по образование. Владее свободно английски, испански и немски език. Следвала е в САЩ и в няколко европейски страни. През 2015 година става президент на Хърватия. Преди това е на дипломатическа служба - като зам.-генерален секретар на НАТО тя отговаря за публичната дипломация.Държавният глава в Хърватия се избира пряко от народа и в този смисъл беше истинска изненада, че малко известната дотогава Грабар-Китарович, идваща на всичко отгоре от втория ешелон политици на християндемократическата Хърватска демократична общност, успя да се наложи над популярния президент-социалдемократ Иво Йосипович. Оттогава насам тя се опитва да се профилира като \"майка на нацията\". Още повече, че държавният глава на Хърватия не е само представителна фигура - заедно правителството той определя курса на външната политика, ръководи тайните служби и е върховен главнокомандващ.Златен шансГрабар-Китарович не стои настрана и от вътрешната политика. Даже доста смело се меси в нея, като редовно залага на националистическата карта. Представя се например като закрилница на хърватите в Босна и Херцеговина и настоява за разширяване на техните права в нестабилната съседна държава. В Аржентина пък се среща с хърватски изселници, които и до днес са привърженици на фашисткия режим на усташите от времето на Втората световна война, и ги засипва с похвали заради техния патриотизъм. Или пък без да ѝ трепне окото заявява, че трябва да бъде създадена специална комисия, която да установи цялата истина за бившия концентрационен лагер в Ясеновац. По този начин хърватската президентка ревизионистично игнорира факта, че библиотеките отдавна са пълни с информация по темата. И че отдавна са известни имената на над 83 хиляди жертви.Яхнала вълната на популистките настроения, Колинда Грабар-Китарович се самовъзприема като един вид трети властови център, който е независим както от правителството, така и от парламента. И затова си позволява всевъзможни странни хрумвания и действия. А покрай футболната еуфория пред нея се разкри златен шанс да повиши още повече рейтинга си. Шанс, от който хърватската президентка се възползва много умело.Следващите президентски избори в Хърватия са догодина. Колинда Грабар-Китарович още не е обявила официално дали ще се кандидатира. Във всеки случай има право на още един мандат.", "date": "2018.07.17", "title": "Тя прегръща и целува всички наоколо. Какво още знаем за хърватската президентка?"}
{"url": "https://offnews.bg/futbol/barselona-otchete-prihodi-ot-pochti-1-miliard-evro-684556.html", "text": "Барселона смело може да се хвърли в трансферния пазар, след като отчете рекордните 914 милиона евро приходи за сезон 2017/18. Това е със 17 милиона повече, отколкото каталунците прогнозираха преди началото на изминалата кампания и с 206 млн. повече от постъпленията за сезон 2016/17.За сметка на това клубът не е успял да изпълни очакванията си за печалба след облагането с данъци. Тя е 13 милиона евро, което е с 8 милиона по-малко от прогнозираното. За сравнение, година по-рано тя е била 18 милиона евро.През последния сезон разходите на \"Барселона\" са се увеличили до 882 милионна евро. Каталунците осъществиха най-скъпия трансфер в историята на футбола, след като продадоха Неймар на \"ПСЖ\" за 222 милиона, но пък похарчиха повече от 300 милиона за привличането на Филипе Коутиньо, Усман Дембеле, Паулиньо, Нелсон Семедо, Жерар Деулофеу и Йери Мина.\"Управителният съвет оценява положително финансовия баланс за последната година. Той е изцяло в съответствие със стратегическия план на клуба, който е достигането на приходи от 1 милиард евро през 2021 г.\", се казва в официалното съобщение на испанския гранд.", "date": "2018.07.17", "title": "Барселона отчете приходи от почти 1 милиард евро"}
{"url": "https://offnews.bg/obshtestvo/merkite-na-babh-za-chumata-po-zhivotnite-sa-zakonni-obiavi-zemedelsko-684559.html", "text": "Заповедите на директора на БАБХ за обявяване на чумата по дребните преживни преживни животни са законосъобразни и мерките за ограничаване на огнищата са законосъобразни, се казва в изявление на Министерството на земеделието, храните и горите.Оттам цитират и текстовете в Закона за ветеринарната дейност, регулиращи тези дейности. Те са записани в членове чл. 47, ал. 1 и 2, чл. 50, ал. 1, чл. 117 и чл. 126, ал. 1 от закона.Именно на това основание заради разрастването на огнищата с чума, и по предложение на изпълнителния директор на БАБХ е издадена Заповед №РД 09-647/16.07.2018 г. на министъра на земеделието, храните и горите Румен Порожанов, съгласувана с министъра на вътрешните работи Валентин Радев, с която се въвеждат превантивни мерки на територията на цялата страна, се казва още в съобщението.По повод твърденията, че трябва да бъде създаден Централен епизоотичен съвет, юристите са категорични, че това се налага само в случаи на заразни болести по животните, които засягат пряко здравето на човека. В случая заболяването чума по ДПЖ не е зооноза, тоест не се предава на човека и не е опасно за здравето му, но би могло да причини големи икономически загуби, допълват от там.", "date": "2018.07.17", "title": "Мерките на БАБХ за чумата по животните са законни, обяви земеделското министерство"}
{"url": "https://offnews.bg/futbol/levski-stigna-danoto-otbor-ot-lihtenshtajn-izhvarli-sinite-ot-evrop-684567.html", "text": "Левски стигна до измъчена победа с 3:2 над Вадуц в реванша от първия квалификационен кръг на Лига Европа и с общ резултат 3:3 отпадна от надпреварата заради головете на тима от Лихтенщайн на чужд терен.Колибали даде аванс на гостите в 25-ата минута, Сержиу Буш изравни в 35-ата минута. Белаид донесе пълен обрат в 53-ата минута, но в 55-ата минута Тадич изравни. Кабрал в 85-ата минута вкара. Буш пропусна дузпа в 75-ата минута. Българският тим има нужда от два гола чисти гола, за да успее да продължи напред.След близо година ходене по мъките, публиката на стадион \"Георги Аспарухов\" се осмели да извика \"оставка\" по повод играта на отбора и треньора Делио Роси. Италианецът получи достатъчен кредит на доверие, въпреки всички издънки, но тази днес едва ли ще бъде простена.Така Левски за поредна година отпада още в началото на европейския си поход и отново ще се опита да насочи силите си към мачовете от родното първенство.", "date": "2018.07.17", "title": "Левски стигна дъното, отбор от Лихтенщайн изхвърли 'сините' от Европа"}
{"url": "https://offnews.bg/avto/kak-da-predpazim-gumite-si-ot-spukvane-684550.html", "text": "Съществува риск от спукване на гумата през цялата година, но можете да го предотвратите или да ограничите щетите, ако се случи. Спукването е най-често срещаната неизправност при автомобилните гуми, а основните причини са пирони, отвертки и счупени камъни.Ниското налягане в гумите също увеличава риска от увреждане на страниците на гумата. Например, когато преминавате през бордюр, а гумата ви е с ниско налягане, тя може да се огъне дотолкова, че бордюрът да достигне до джантата и да повреди страницата.Фактът, че спукването на автомобилни гуми не е нещо необичайно, се вижда и от резултатите от последното проучване на Nokian Tyres сред европейските шофьори. За период от пет години, близо 40% от водачите на автомобили, в почти всички държави включени в проучването, са спукали гума поне веднъж или два пъти. Спукванията са най-рядко срещани в Германия, където 69% от водачите не са пукали гума нито веднъж за период от пет години.Спукванията не могат да бъдат изцяло избегнати. Те обаче могат да бъдат донякъде предотвратени, а щетите намалени. В допълнение към внимателното шофиране, доброто управление на налягането е много важно. По-новите модели коли са снабдени със система за следене на налягането в гумите (Tyre Pressure Monitoring System, TPMS), която проверява налягането в гумите и сигнализира когато то започне да спада. Ако колата ви няма тази система, е нужно да проверявате налягането на гумите си веднъж на всеки три седмици.Правилното налягане значително удължава живота на гумите. Различни производители на автомобили предлагат свои собствени препоръки за налягане в гумите, базирани основно на желаните характеристики по време на управление и комфорт при шофиране.", "date": "2018.07.17", "title": "Как да предпазим гумите си от спукване"}
{"url": "https://offnews.bg/futbol/machat-levski-boka-huniors-v-chest-na-gundi-maj-shte-se-provede-684529.html", "text": "Аржентинският колос Бока Хуниорс все пак ще вземе участие в приятелския турнир на Барселона - \"Жуан Гампер\" - в средата на август. Двата състава ще премерят сили на 15 август на \"Камп Ноу\", обявиха каталунците.Преди малко повече от седмица се появиха информации, че аржентинците отменят турнето си в Европа. Именно заради това се провали и планираният приятелския двубой между Бока и Левски на Националния стадион \"Васил Левски\" на 19 август в чест на Георги Аспарухов.Сега обаче изглежда е възникнала промяна в плановете, а според испанското издание \"Mundo Deportivo\" няколко дни след двубоя между Бока и Барса, аржентинският колос ще играе с Левски в София.От \"Герена\" все още няма потвърждение на тези информации.", "date": "2018.07.17", "title": "Мачът Левски - Бока Хуниорс в чест на Гунди май ще се проведе"}
{"url": "https://offnews.bg/nashite-avtori/obrechena-li-e-balgaria-osnovania-za-vaprosa-684530.html", "text": "За написване на този текст ме подтикнаха две случки от ежедневието. Преди няколко години моя позната сподели, че дъщеря ѝ със семейството си се изселва в Канада. В това нямаше нищо необичайно – мнозина заминаха в чужбина напоследък. Озадачи ме обаче казаното от нея на изпроводяк: „Никога не се връщайте тук”. На въпроса ми не се ли надява на подкрепа от детето и внуците си в наближаващата старост, тя ми отговори: „Мен кучета ме яли, важното е те да се спасят”. Приех тази история като стряскащ, но случаен инцидент. Наскоро прочетох текст на известен с публичните си изяви университетски преподавател по национална сигурност, озаглавен „Деца, спасявайте се оттук”. В него той отправя призив към младите българи – образовани, кадърни, амбициозни, да напуснат страната поради липсата на перспективи за добра професионална реализация и достоен живот.Тези случки могат да се разглеждат като куриозни прецеденти, на които не следва да се обръща голямо внимание. Те обаче ме накараха да се замисля доколко показателни са за състоянието на обществото, от което съм част. Дадох си сметка, че става дума за наистина значима социална промяна, която следва да буди тревога. Да отиват на гурбет или за обучение в чужбина не е нещо необичайно за българите от столетия насам. В миналото очакванията на обществото, на близките им, а и на самите тях винаги са били те да се приберат у дома. Днес вече не просто мнозина сънародници заминават зад граница, без намерение да се завърнат някога, но техните родители и учители ги прокуждат от родината. Стряскащо е, когато тези, които са най-загрижени за добруването на своите деца и ученици, ги отпращат в чужбина, за да се спасят от една изглеждаща обречена на провал страна.Посочените две случки, а и всеки друг съвременник може да разкаже свои истории за съзнателно и окончателно бягство от родината на наши сънародници, не са просто шокиращи. Те дават основание за изпадане в дълбоко униние на интересуващите се от ставащото около тях, тъй като свидетелстват, че значителна част от дееспособните българи са отписали родината си от своето бъдеще. Не вярват, че тя може да се промени към по-добро. Голяма част от оставащите тук пък споделят тяхното убеждение, че нямат надежда за по-добро бъдеще в страната, ала вече им е късно да пробват късмета си в чужбина.Написването на този текст има и други основания. Сред тях се откроява натрапващото се чувство за безизходица, което констатирам у множество мои сънародници, а на моменти - и у себе си. Голяма част от днешните българи, към които принадлежа и аз, са недоволни от настоящото състояние на страната и не виждат алтернатива на политическото, стопанското, икономическото и социално-културното статукво. Същевременно те отказват да положат усилия за промяна, макар то ежедневно да ги дразни и често вбесява. Определенията, които дават публичните говорители на това мълчаливо мнозинство за настоящата ситуация у нас, варират от блокаж и застой през задънена улица до упадък. Те са единодушни, че това състояние на страната не може да продължава дълго и неминуемо ще я доведе до катастрофа. До голяма степен съм съгласен с описанието на ситуацията, но не вярвам, че „пропадането” на родината ни е предопределено.Днес у мнозинството българи отчетливо се налага усещането за задълбочаваща се криза на обществото и държавата, което постепенно се превръща в доминиращ „дух на времето”. В комплект с него върви страхът за днешния и утрешния ден, пораждащ обикновено ступор в социалната инициатива. В тази ситуация те се затварят в себе си и се съсредоточават върху удовлетворяване на непосредствените си житейски нужди.За изпадане в подобна „социална кома” допринася и състоянието на публичността у нас. В нея не могат да бъдат открити що-годе цялостни, сериозно промислени и дългосрочни проекти за промяна на българското общество и държава. Липсват или не се прилагат обхватни планове за реформиране на отделните социални сфери, макар че има множество разписани концепции и стратегии. Отсъстват и ясно открояващи се носители на евентуална промяна сред настоящите елити – политически, научни, културни – да не говорим сред масата от българското население. Трайно представените в българския парламент през последните 10-15 години политически субекти полагат съзнателни усилия за поддържане в обществото на впечатление за липса на алтернатива. Основните политически партии постоянно внушават на днешните българи, че страната може да се управлява само по начина, който те практикуват. Създава се впечатлението, че това е „нормата” на доброто държавно управление, а те са единствените, които могат да я прилагат. Появата на техни конкуренти не само не е нужна, но и би била безсмислена, тъй като няма как другояче да се прави политика у нас.При този начин на мислене съвсем естествен е отказът на настоящата политическа класа да провежда системна и целенасочена работа за съществено изменение на ситуацията в страната. Нейният лозунг е „да запазим стабилността в държавата”, чийто превод е „да запазим властта си колкото е възможно по-дълго”. Периодично отделни професионални гилдии изразяват недоволството си чрез заплахи за бунтове. В тези случаи управляващите тушират техния гняв с временни и палиативни решения на проблемите им, обикновено гарнирани с отпускането на допълнителни финансови средства с цел „запушване на устата”. Като цяло, държавата води реактивна политика на „гасене на текущи пожари”, без воля за цялостно, принципно и дългосрочно решаване на наболелите социални проблеми. Липсва последователност в нейните действия. Ежедневно представителите ѝ сменят своите позиции или прекратяват започнати начинания, при най-малка съпротива от пряко засегнати хора, дори тези инициативи да са смислени. Максимата на управляващите през последното десетилетие е недоволните „да ни се махат от главата” с техните претенции и предложения за промени, за да можем да правим и занапред каквото сме си наумили. Държавата се управлява „ръчно”, „ден за ден”, от което се възползват близките до управляващите групи по интереси.Най-сериозните и видими с просто око основания за безпокойство за бъдещето на страната са:1) демографската криза и свързаните с нея обезлюдяване и запустяване на цели райони, както и драматичният недостиг на работна ръка;2) отчетливото усещане, че държавата е неспособна да поддържа елементарен публичен ред: опитът сочи, че битовата престъпност е вън от контрол и престъпниците бягат от затворите, когато си искат;3) масовите клиентелизъм и корупция в държавните институции са необезпокоявани вследствие провала на същинската съдебна реформа;4) отровената публичност и изчезването на медийната свобода с установяване почти пълен монопол на казионните медии;5) спадане качеството на образованието, за което спомага и феодалният начин на управление на съответните институции;6) срив на здравеопазването заради огромните диспропорции и дефицити в тази сфера.В тази тревожна обстановка у мен логично възникнаха поредица питания: дали действително съвременна България е обречена да пропадне? Толкова ли лошо и безнадеждно е положението? Наистина ли няма изход от него? Отговорите на тези въпроси само привидно са очевидни или лесно постижими. Всъщност те не могат да бъдат дадени от движение и между другото. Защото българската действителност – както и всяка друга в съвременността, е сложна и бързо променяща се. В страната протичат противоречиви процеси, наблюдават се разнопосочни тенденции. Случващото се зад граница съществено и по различни начини влияе върху ставащото у нас. Това многообразие от разнородни явления предполага по-дълбоко осмисляне и търсене на задоволителни отговори на гореизложените и множество други съществени питания около настоящето и бъдещето на родината.Да се правят еднозначно песимистични изводи за днешното състояние и бъдещето на страната е неуместно. През последните десетилетия бяха постигнати редица успехи във вътрешната и международната политика, за които многократно се е говорило. Напоследък има добри резултати в областта на икономиката: благодарение на благоприятната световна конюнктура и собствените усилия на родния бизнес тя бележи приличен ръст през последните години, безработицата спада, средните доходи се повишават, спестяванията нарастват, потреблението се увеличава. И тук обаче не всичко е розово: налице са големи междуфирмени задължения, намаляват инвестициите, зад граница се изнася значителен по количество капитал, поддържат се явни или скрити монополи и картели и пр. Видими са подобренията на публичната инфраструктура – довършени или новопостроени са няколко магистрали, интензивно се строи софийското метро, купуват се модерни превозни средства на градския транспорт, бяха построени или ремонтирани спортни зали и съоръжения, санирани са немалко жилища и сгради на различни институции, благоустроени бяха паркове и градини, създадени са екологични сметища, ремонтира се водопроводната и канализационна мрежа и т.н. Тези придобивки реално повишават удобството в живота на редовия български гражданин. Заслугите за тях са предимно на европейските данъкоплатци, както и на усилията на българите, използвали техните пари за подобряване на материалната среда, в която живеят.Днес у нас неголямо малцинство – включващо представители на стопанския и политическия естаблишмент, както и някои скъпоплатени експерти в бързоразвиващи се области на бизнеса, живее със самочувствието на успешно справящ се елит. Техните сравнително високи доходи им позволяват да пребивават в относителен комфорт. Те са доволни от социално-политическото статукво и не само не искат да то да се променя, но са готови да го бранят. Между тях и мълчаливото мнозинство се намира сравнително тесният слой на българската „средна класа”, която се радва на прилично благосъстояние, но живее с постоянна грижа за поддържането му. Мнозинството от днешните българи пребивават в свят на несигурни работни места, на винаги недостатъчни доходи, на постоянни заеми и кредити, на свити разходи, т.е. на границата на мизерията. Те не чувстват защитени живота, здравето и имуществото си. Принудени са да мълчат за нередностите, които виждат, за да не загубят и малкото което имат. Представителите на различните слоеве в тази схематично очертана пирамида на българското общество рядко имат допир помежду си и сякаш само физическата им близост понякога ги принуждава да си взаимодействат.Съвременното българско общество е в процес на разпад, с ясна тенденция към атомизация. То се състои от множество малки групи, формирани на различна основа: семейно-родова, приятелска, колегиална, по интереси (икономически, екологически, местни, културни) и пр. Отслабва здравината на връзките между индивидите и общностите. Интересът към социално-политическия живот в страната отчетливо намалява. Само за 1/3 (34.7%) от българите политиката е важна. (Тези и следващите данни са от последното издание на „Европейско изследване на ценностите” – 2018.) Почти половината от имащите право на глас граждани системно не участват в различните по вид избори, тъй като не виждат смисъл в подобно начинание. В тези условия е все по-трудно да се провеждат инициативи в името на общонационални каузи. Личният и групов интерес тържествуват над обществения, който изглежда все по-неясен.В отношенията между днешните българи доминира недоверието, като под 1/5 (18%) от тях смятат, че на повечето хора може да се има доверие, а според останалите 4/5 с тях трябва много да се внимава. Това недоверие намира израз както в обикновена мнителност или отказ от елементарна човешка подкрепа, така и в лесно отключвана агресия. Доверието в основните държавни власти от години е на твърде ниски нива: съдебна (15.2%), законодателна (16.1%), изпълнителна (21.6%). Не по-добро е положението с ключовите системи от социалната област: публична администрация (22%), здравеопазване (22.8%), система за социално осигуряване (24.5%), полиция (35.8%). Най-ниско е доверието в политическите партии (13.8%), като липсата му дава отговор на въпроса защо днешните българи гледат с подозрение на всяко тяхно начинание.Не е чудно, че в тези условия най-важните социални проблеми остават дълго пренебрегвани. Те се възпроизвеждат от десетилетия, като отлагането на тяхното решаване ги прави още по-трудни, а в перспектива вещае големи заплахи както за страната като цяло, така и за отделните граждани. Вече е очевидно, че тяхното поставяне, обсъждане и снемане от дневния ред на българите не може да стане само по познатите начини. Нужна е промяна на перспективата при тяхното осмисляне. Потребни са и други инструменти за изменение на статуквото – особено политически, но не само. Само с изтласкване встрани или подмяна на настоящите политически играчи – партии и личности, няма да се мине. Следва да се въведе различен дневен ред в публичния дебат.Тук е мястото да отговоря на поставения в заглавието на текста въпрос: изход от настоящата ситуация по принцип има, но за да се стигне до него, са нужни значителни и целенасочени усилия на много хора, при това полагани за дълъг период от време. Както страната, така и отделните граждани не са обречени на безкрайно живуркане и просто биологично оцеляване. Развитието на обществото и добруването на мнозинството от хората тук е възможно, но при съществено различни условия. За да се излезе от задънената улица, са нужни реформи на самите основи, върху които е стъпила държавата. Какви да бъдат тези реформи е многократно коментирано и дадените от експертите отговори са отдавна налице. Вариантите са известни, но засега липсва воля за избор от тях и осъществяване на предпочетените от критична маса български граждани решения. Какво по-конкретно следва да бъде сторено ще опиша във втората част на този текст.Очаквайте продължение.", "date": "2018.07.17", "title": "'Обречена' ли е България? Основания за въпроса"}
{"url": "https://offnews.bg/leka-atletika/iusejn-bolt-shte-kara-probi-v-klub-ot-avstralia-684536.html", "text": "Световният рекордьор в спринта на 100 и на 200 метра Юсейн Болт може да заиграе в австралийския футболен отбор Сентрал Коуст Маринърс, разкри агентът Тони Ралис.31-годишната легенда на Ямайка, който миналото лято прекрати кариерата си в леката атлетика, започна шестседмичен пробен период в отбора.Болт е голям фен на футбола и отдавна мечтае да заиграе на професионално ниво. Той кара проби в Борусия Дортмунд и норвежкия Стрьомгодсет, но без да се стигне до договор.Спринтьорът редовно се подвизава на терена и по време на благотворителни мачове.", "date": "2018.07.17", "title": "Юсейн Болт ще кара проби в клуб от Австралия"}
{"url": "https://offnews.bg/obshtestvo/patriarh-neofit-se-nadiava-da-ima-razvitie-v-protcesa-na-priznavane-na-684539.html", "text": "Българският патриарх Неофит се надява да има развитие на процеса на признаване на автокефалността на Македонската православна църква, съобщава агенция БГНЕС.След литургията в столичния храм \"Света Марина\" патриархът изрази надежда, че с Божията помощ процесът ще бъде завършен.В края на май Вселенската патриаршия пое ангажимента да предприеме необходимите действия за уреждането на въпроса със статута на Охридската архиепископия.", "date": "2018.07.17", "title": "Патриарх Неофит се надява да има развитие в процеса на признаване на автокефалността на Македонската църква"}
{"url": "https://offnews.bg/ikonomika/sobstvenikat-na-bolnitca-sofiamed-kupi-ipk-rodina-684535.html", "text": "Недостроеният издателски комплекс ИПК \"Родина\" на бул. \"Цариградско шосе\" има нов собственик. Това е \"Изток плаза\" на д-р Михаил Тиков - притежател и верига болници в страната, сред които и \"Софиямед\", съобщава в. \"Капитал\".Собствеността е придобита след два търга, обявени от частен съдебен изпълнител - за високата сграда и за бившия издателски комплекс с печатница, който се намира непосредствено зад нея. Общата площ е 56 декара.Цената е малко над 40 млн. лева, допълва изданието.\"Изток плаза\" е собственост на \"Булфарма\" и \"Диагностично-консултативен център Софиямед\". Чрез регистрираната в Пазарджик \"Булфарма\" Тиков е собственик на най-голямата като приходи верига болници в София (\"Софиямед\"), Пловдив, Пазарджик, Велинград, Пещера и Бургас. Семейството му има и хотели в Пазарджик, Батак и София.Продажбата ИПК \"Родина\" бе по искане на синдиците на фалиралата Корпоративна търговска банка (КТБ) заради неизплатени дългове на собственика на имотите. Това са \"Издателско-полиграфически комплекс Родина\" и дъщерното му \"Родина тауър\", които се контролират от депутата от ДПС Делян Пеевски и неговата майка Ирена Кръстева.Пред \"Капитал\" новият собственик Михаил Тиков казва, че сделката ще бъде финансирана с банков кредит. Той не обявява плановете си за имота.", "date": "2018.07.17", "title": "Собственикът на болница 'Софиямед' купи ИПК 'Родина'"}
{"url": "https://offnews.bg/sviat/iskame-satrudnichestvo-s-rusia-no-makedonia-niama-druga-alternativa-o-684541.html", "text": "Русия трябва да си даде сметка, че няма друга алтернатива за Република Македония освен пълноправно членство в Европейския съюз и НАТО. Македонското правителство не само иска да потвърди сътрудничеството с Руската федерация, но иска и да го развие.Това заяви днес македонският премиер Зоран Заев на обща пресконференция с еврокомисаря Йоханес Хан на въпрос за вчерашната реакция на руското посолство на негово изказване за финансиране на протести в Македония от страна на бизнесмени в Русия.Аз само коментирам факти и изявления, които са стигнали до мен от доклади... Всички знаят, а трябва да знае това и Руската федерация, че няма алтернатива за Република Македония освен пълноправното членство в ЕС и НАТО, заяви Заев.Преди дни Заев и генералният секретар на НАТО Йенс Столтенберг подписаха документ за започване на преговори за членство на Македония в Северноатлантическия пакт.Реакцията на Москва не закъсня, като от руското външно министерство обявиха, че Македония е вкарана в НАТО насила, което задълбочава разделението и повишават напрежението в Европа. ", "date": "2018.07.17", "title": "Искаме сътрудничество с Русия, но Македония няма друга алтернатива освен ЕС и НАТО, заяви Заев"}
{"url": "https://offnews.bg/sviat/v-sasht-arestuvaha-ruskinia-po-podozrenie-v-shpionazh-684542.html", "text": "Руска гражданка беше арестувана в САЩ по подозрение в шпионаж. 29-годишната Мария Бутина е обвинена в тайни действия като руски агент в САЩ. Според американските власти Бутина участвала в заговор като представител на руското правителство, като изграждала контакти с американски граждани и се инфилтрирала в политически организации. Според ФБР рускинята е действала по наставления на високопоставен служител в руското разузнаване, който е работил за Банката на Русия е бил включен в списъка със санкционирани руснаци. Името на високопоставения служител не се споменава, но от снимки на Бутина в социалните мрежи се вижда, че тя е имала контакти с подуправителя на банката Александър Торшин, който е включен в списъка със санкционирани през април. Източник на Ройтерс потвърждава, че става въпрос именно за Торшин. Мария Бутина е работила за организацията \"Право на оръжие\", която се бори за това руснаците да имат право да притежават свободно оръжие, подобно на американците. От снимките ѝ в социалните мрежи се вижда, че тя често е посещавала и събития, финансирани от най-голямото оръжейно лоби в САЩ Националната оръжейна асоциация.Според прокуратурата тя е уреждала вечери във Вашингтон и Ню Йорк, за да си създаде връзки с американски политици и да изгради \"таен канал за комуникация\", чрез който да \"проникне в апарата за вземане на национални решения в САЩ, за да прокарва интересите на Русия\".Мария Бутина е арестувана в неделя. Тя ще се изправи пред съда в сряда, когато ще бъде преценено дали подозренията са основателни и дали има нужда действията ѝ да бъдат разследвани. ", "date": "2018.07.17", "title": "В САЩ арестуваха рускиня по подозрение в шпионаж"}
{"url": "https://offnews.bg/obshtestvo/uchitelite-sa-pretovareni-ot-bumashtina-sindikat-zove-za-promeni-684538.html", "text": "Работната седмица на учителите достига 59 часа при максимум 40 ч. по Кодекса на труда, показва анкета на синдикат \"Образование\" към КТ \"Подкрепа\". Средната ѝ продължителност пък е 49 часа, с 1 час повишение за последните две години. Административната работа отнема 15 часа, с 3 часа повече. За изпълнението ѝ всеки учител трябва да получава по 200 лева над заплатата си, смятат оттам.60% от анкетираните учители декларират, че са били задържани в училище и детската градина със заповед на директора, без да им е възложена конкретна дейност, пишат още от синдиката, от който в тази връзка отправят 17 предложения към Министерството на образованието и науката:1. Бързо въвеждане на административна и методическа дигитализация във всички възможни процеси и дейности на образователната система;2. Въвеждане на електронна документация, която да бъде единствено легитимна, като гратисният период на паралелното водене на писмена и електронна форма да е 1 г.;3. Намаляване на документацията на учениците със специални образователни потребности и на броя задължителни екипни срещи;4. Премахване на докладите и справките, свързани с учениците в риск, талантливи или изоставащи ученици;5. Намаляване на документацията и оптимизиране на реда за организиране на ученически пътувания, екскурзии и излизания извън двора на училището с учебна цел (сега образователната институция изготвя 10 документа);6. Премахване или намаляване обема на задължителните доклади, които класните ръководители и учителите по учебните предмети трябва да пишат в началото и края на учебната година и в края на всеки учебен срок;7. Премахване на изискуемата документация при допълнителната работа с ученици през лятото;8. Годишните тематични разпределения да бъдат само в електронен вариант;9. Анкетите за училищен тормоз да се провеждат от психолога/педагогическия съветник, който да организира процедурата по анализ, обобщаване и намиране на решения;10. Облекчаване на процедурите за наказания на ученици, като се премахнат всички съпътстващи протоколи, които формално доказват процедура;11. Отпадане на изискването преструктурирането на учебния материал да се извършва писмено и да се утвърждава от директора. Всеки учител в началото на годината да изготвя тематично разпределение и когато се налага, сам да го актуализира;12. В графици да се вписват само класните работи, а не контролните. Контролните работи да се провеждат след съгласуване с учениците, за да се избегне струпване на писмени работи;13. Всяко дете в риск, талантливо или изоставащо дете има план за обща и допълнителна подкрепа;14. Отмяна на Наредбата за приобщаващо образование на МОН, обнародвана в Държавен вестник, бр. 89 от 11. 11. 2016 г., и приета с ПМС № 286 от 04.11.2016 г.\"Тази наредба постига точно обратните резултати – тя изисква попълване на ненужни документи и въвежда абсурдни задължения, спъващи същинската работа на учителите. На практика документът отнема времето и енергията, които учителите биха вложили за работа с учениците, обект на тази наредба\", пишат от синдиката.15. Спиране на \"постоянното психологическо насилие над директори и учители, които държавната образователна администрация упражнява чрез писма, заповеди, наредби и постановления\";16. Да се забрани на РУО да вменяват на директорите и учителите изработването на наредби и стратегии, които са извън техните педагогически компетенции;17. Да се променят следните наредби: Наредба № 8 от 11.08.2016 г. за информацията и документите за системата на предучилищното и училищното образование; Наредба № 10 от 01.09.2016 г. за организация на дейностите в училищното образование; Наредба № 11 от 01.09.2016 г. за оценяване на резултатите от обучението на учениците;  Наредба № 12 от 01.09.2016 г. за статута и професионалното развитие на учителите, директорите и другите педагогически специалисти.Българският учител остава най-бедният в Европа - началната заплата на млад учител ще стане 920 лева от 1 януари 2019 г., а и в момента има оферти за млад касиер със средно образование в супермаркети от 1260 лева, се казва в становището, подписано от председателя на образователния синдикат д-р Юлиян Петров.", "date": "2018.07.17", "title": "Учителите са претоварени от бумащина, синдикат зове за промени"}
{"url": "https://offnews.bg/leka-atletika/aleks-nacheva-varvi-po-patia-na-tereza-marinova-684546.html", "text": "Олимпийската шампионка от Сидни 2000 в тройния скок Тереза Маринова сподели пред \"България днес\", че Александра Начева върви по нейния път.16-годнишната пловдивчанка триумфира с резултат 14,18 м (с вятър +1,6 м/с) на световното първенство до 20 г. в Тампере. Постижението е и национален рекорд в долната възрастова група - до 18 г.\"Това е уникален резултат. Още повече че Алекс няма 17 години. Подобна победа в горната възрастова група говори колко голям успех е това. Много рядко на тези години може да се направи постижение над 14 метра.Едно от първите й състезания беше турнирът \"Тереза Маринова и приятели\". Още тогава беше целенасочена. Знае какво иска. Отдадена е на леката атлетика. Сега всичко е в ръцете на Алекс и на нейния треньор. Сигурна съм, че ще успее да постигне още по-добри резултати.По мое време дори нямаше троен скок за тази възраст. Едва от няколко години го разрешиха, защото е много тежка дисциплина за ставно-костния апарат\", направи сравнение Маринова, която също стана световна шампионка до 20 г. през 1996 г., като до ден днешен държи рекорда на планетата от 14,62 м в тази възраст.", "date": "2018.07.17", "title": "Алекс Начева върви по пътя на Тереза Маринова"}
{"url": "https://offnews.bg/ikonomika/edinna-sistema-za-turisticheska-informatcia-shte-zaraboti-do-maj-2019-684543.html", "text": "Единна система за туристическа информация (ЕСТИ) ще започне работа от май следващата година, обяви министърът на туризма Николина Ангелкова.Според прогнозите се очаква ръст с 20 на сто на приходите от нощувки до три години от началото на работата на системата. Това трябва да стане благодарение на ежедневното автоматично въвеждане на данните.Днес Ангелкова и Огнян Траянов - изпълнителният директор на фирмата \"Технологика\", която ще изгради и внедри системата, подписаха договор за изграждането ѝ на стойност 1,128 млн. лева с ДДС. Шест месеца е срокът за изпълнение на техническото задание. След това ще има тестови период.Системата ще свърже в реално време регистрите на местата за настаняване с Министерството на туризма, НАП, МВР, НСИ и общините. По този начин се облекчава обменът и обработката на данните от различните регистри.ЕСТИ е част от борбата със сивия сектор и е свързана със сигурността, коментира министърът. Тя напомни, че повече от година и половина течеше обжалването на процедурата за обществената поръчка.От май догодина системата ще функционира напълно във всички места за настаняване - клас А и Б, като за последните - основно хижи, къщи за гости, апартаментни комплекси, апартаменти за гости, които се намират в по-труднодостъпни райони, ще може да се подава информация в съответното кметство на хартиен носител.Предвижда се да има списък с труднодостъпните места, който ще бъде одобрен от министъра и публикуван на сайта на ведомството. Очаква се данните да могат да бъдат въвеждани и през смарттелефони.Системата няма да е публична, а защитата на личните данните е изцяло гарантирана. Достъпът до нея ще бъде ограничен на база на правомощия.ЕСТИ ще се администрира от министъра на туризма, а достъп ще имат кметове, МВР, НАП, както представители на бранша - управителите на местата за настаняване, които ще въвеждат данни, чрез техен личен профил.По данни на \"Технологика\" ще е нужна минимална компютърна грамотност за въвеждане на информация. Министър Ангелкова напомни, че по закон въвеждането на данните е задължително за хотелиерите и те сами ще трябва да го правят в реално време - в момента, в който пристигат туристите.Ще има и механизъм за обратна връзка и проверки на място, за да се гарантира, че системата работи и реално отразява броя на туристите в дадено място за настаняване. Бизнесът ще бъде обучен за работа със системата. ЕСТИ ще позволи и събиране на статистически данни в туризма по региони, области, по типове места за настаняване и други.", "date": "2018.07.17", "title": "Единна система за туристическа информация ще заработи до май 2019 г."}
{"url": "https://offnews.bg/politika/bsp-iska-ostavkata-na-ministara-na-zemedelieto-zaradi-ubitite-zhivotni-684533.html", "text": "БСП иска оставката на министъра на земеделието и храните Румен Порожанов заради евтаназираните овце и кози в селата Воден и Кости, където беше открито огнище на чума по дребните преживни животни.Искаме оставката на министър Румен Порожанов, да не си измиват ръцете с директора на БАБХ Дамян Илиев. Порожанов и премиерът Бойко Борисов носят лична отговорност за случилото се с чумата по животните, обяви лидерът на левицата Корнелия Нинова след извънредния Председателски съвет в парламента, който беше свикан именно заради чумата по животните, който беше свикан по молба на Оперативния щаб, който се занимава със ситуацията.\"Не получихме отговор на научното становище, издадено от центъра към Министерството на земеделието, с което четирима доктори, професори и специалисти оспорват, че става дума за заболяване от чума. Искаме да се изясни за какво точно става дума\", каза Нинова след Председателския съвет.В отговор председателят на парламентарната група на ГЕРБ Цветан Цветанов коментира, че \"искането на оставки от страна на опозицията е тяхното ежедневно упражнение\" и добави, че е нормално опозицията да критикува изпълнителната власт.\"Преди 10 дни имаше вот на недоверие. Опозицията си има системен подход, за да иска оставката на това правителство, защото тя иска да влезе през служебния вход и да управлява. Трябва да бъдем отговорни като политици, като държавници. Трябва да се проявява нетърпимост към действията на някой, който иска да има хаос в държавата. Никой от опозицията не предлага конкретни мерки. Те казват, че това не е правилно\", каза Цветанов.Волен Сидеров пък призова да не се допускат спекулации с чумата по животните в Странджа. \"Хора, които тръгват да ловят риба в мътна вода, да приберат  въдиците, да не се опитат да го правят, защото е опасно за всички. Съжалявам, че опозицията не застана сред нас. Не трябва да се работи с внушения, че нещо се върши незаконно. Всичко е точно като мерки. Имаме доказателства, че болест има\", добави председателят на парламентарната група на \"Обединените патриоти\".След извънредния Председателски съвет в парламента Нинова за пореден път изрази тезата, че партията й е предотвратила напрежение в Шарково. \"Освен опасност от зараза, в момента имаме опасност от гражданско неподчинение, от ескалиране на напрежение и от сблъсъци. Предупредих и специално се обърнах към господин Цветанов с предложение всички да успокоим това напрежение\", каза Нинова.", "date": "2018.07.17", "title": "БСП иска оставката на министъра на земеделието заради убитите животни"}
{"url": "https://offnews.bg/sviat/istorichesko-sporazumenie-es-i-iaponia-sazdavat-zona-za-svobodna-targ-684544.html", "text": "Европейският съюз и Япония днес сключиха едно от най-големите споразумения за свободна търговия в света - ден след.Създава се свободна търговска зона, обхващаща близо една трета от световния БВП и 600 млн. души.Според подписания документ Япония отменя митата за 94% от стоките от ЕС, включително европейски сирена, вино и свинско месо. ЕС вдига митническите тарифи за 99% от стоките, внасяни от Япония, като автомобили и битова електроника.ЕС изнася огромно количество млечни продукти за Япония, докато от Страната на изгряващото слънце идват много голям дял от автомобилите в Европа.Промените ще станат факт съответно след 8 и 6 години, когато договорът влиза в сила. Ратификацията му се очаква през март 2019 г., когато Великобритания напусне Европейския съюз.Церемонията по подписването се проведе в резиденцията на японския премиер Шиндзо Абе след срещата на върха, в която участваха председателят на Европейския съвет Доналд Туск и на Европейската комисия Жан-Клод Юнкер.Днешното действие на ЕС и Япония е в ярък контраст с позицията, която зае администрацията на американския президент Тръмп, която предприе стъпки за въвеждане на вносни мита. САЩ преговаряше с Япония и други азиатски държави в продължение на 18 месеца за мащабно споразумение за свободна търговия - Транстихоокеанското партньорство, но едно от първите решения на Тръмп като президент беше да се оттегли от него. Оттогава неговата политика под мотото \"Америка на първо място\" доведе до въвеждането на мита за вноса на редица продукти, включително стомана, каквато внасят в САЩ Европа и Япония.Фирмите в ЕС - най-голямата зона за свободна търговия - в момента изнасят годишно стоки и услуги за повече от 100 милиарда долара за Япония, третата най-голяма икономика в света.В изявление, направено в Китай в понеделник, Туск заяви: \"Общият дълг на Европа и Китай, но също и на Америка и Русия, е да не разрушим (световния търговски ред), а да го подобрим, не да започваме търговски войни, които толкова често са се превръщали в горещи конфликти в историята ни\".Японският министър на икономическото съживяване Тошимицу Мотеги коментира във вторник следното: По времето, когато протекционистките мерки навлизат в световен мащаб, подписването на споразумението между Япония и ЕС днес отново ще покаже на света нашата непоколебима политическа воля за насърчаване на свободната търговия\".", "date": "2018.07.17", "title": "Историческо споразумение: ЕС и Япония създават зона за свободна търговия"}
{"url": "https://offnews.bg/kultura/preporachvame-vi-izkustvo-ot-kitaj-i-darzhavite-ot-tcie-v-izlozhbata-684494.html", "text": "Днес в Китайския културен център в София може да се насладите на съвременно изкуство от Китай и държавите от Централна и Източна Европа в изложбата във формат 16+1 - “Еднаквост и различност в симбиоза”.Тя бе организирана по повод срещата на високо ниво на държавите от ЦИЕ и Китай, която се проведе в София.В центъра за китайска култура в столицата са представени различни творби - живопис, графики, фонографии, дигитални инстарации, скулптури и много други.", "date": "2018.07.17", "title": "Препоръчваме ви: Изкуство от Китай и държавите от ЦИЕ в изложбата \"16 1\""}
{"url": "https://offnews.bg/ikonomika/samo-za-den-mitnitcite-konfiskuvaha-5-tona-nelegalen-alkohol-po-moreto-684537.html", "text": "5133 литра нелегален етилов алкохол иззеха митнически служители само за ден - на 13.07.2018 г., в рамките на активните проверки срещу нерегламентираните производство и търговия с акцизни стоки в района на Черноморието, съобщиха от пресцентъра на Агенция \"Митници\".Най-голямото количество нелегален алкохол е открито при проверка в село в община Аксаково, в която са взели участие митническа мобилна група и служители на митниците Столична и Варна, както и полицейски служители от Икономическа полиция Варна. В помощни постройки на частен имот митническите служители установяват общо 3859 литра спиртни напитки с алкохолно съдържание между 45 и 60 %vol.В същия ден, при две проверки на друго населено място на същата община, са открити още 1140 литра нелегален алкохол. В избено помещение под жилищната сграда, митническите служители от митническа мобилна група откриват 7 пластмасови бидона с вместимост по 100 литра, пълни догоре с общо 700 литра жълт на цвят етилов алкохол и алкохолен градус между 42 и 55 %vol, установени със сертифициран денситометър. При втората проверка, отново в частен имот, митническите служители откриват още 440 литра етилов алкохол без документи по ЗАДС, от които 120 литра с алкохолно съдържание 70 %vol и 320 литра със съдържание на алкохол от 45 до 58 %vol.И при трите случая в рамките на проверката за установения алкохол не са представени документи по Закона за акцизите и данъчните складове. Взети са проби за лабораторен анализ на задържаните продукти. След излизане на резултатите от лабораторните експертизи ще бъдат образувани административнонаказателни производства.На същата дата, друг екип на митническа мобилна група, при обход на междуградски път в община Поморие открива 134 литра етилов алкохол, разфасован в 2 пластмасови туби и 11 бутилки с етикети от минерална вода с различна вместимост. Жълтият на цвят алкохол е с алкохолен градус 37% vol. Митническите служители намират алкохола изоставен от крайпътни търговци, които са се подплашили от приближаването на мобилната група и са изоставили стоката си.Няколко дни по-късно, на 16.07.2018 г., митнически служители извършват проверка в частен имот в област Бургас, където в избено помещение откриват 500 литра ракия, разпределена в 50 съда по 10 литра всеки. По думите на собственика ракията била произвеждана чрез изваряване в казан от закупено грозде в продължение на няколко години.", "date": "2018.07.17", "title": "Само за ден митниците конфискуваха 5 тона нелегален алкохол по морето"}
{"url": "https://offnews.bg/politika/pravitelstvoto-reshava-utre-za-podavaneto-na-dokumenti-v-bankovia-saiu-684545.html", "text": "Правителството ще гласува подаването на документи за влизане в Банковия съюз на ЕС утре. Това съобщава БНР, като се позовава на Министерството на финансите.Кабинетът се ангажира, след като получи зелена светлина за влизането в обменно-валутния механизъм ERM II, да направи постъпки за присъединяването към механизма за тясно сътрудничество.Механизмът за тясно сътрудничество реално предоставя надзорни функции на Европейската централна банка върху българската банкова система. Апликацията за влизане в него трябва да се подаде минимум пет месеца преди страната да влезе в единния надзорен механизъм. През този период тя трябва да направи редица законодателни промени, с които да узакони надзорните права на Франкфурт.Миналата седмица България получи символична покана за влизане в обменно-валутния механизъм, известен като \"чакалнята\" за еврозоната. Въпреки че първоначално не приемаше условието, в крайна сметка България склони да влезе едновременно в ERM II и в банковия съюз. За да се случи това, трябва да бъдат подадени съответните документи в Европейската централна банка. Финансовият министър Владислав Горанов ще получи мандат именно за тези действия на утрешното правителствено заседание.", "date": "2018.07.17", "title": "Правителството решава утре за подаването на документи в Банковия съюз"}
{"url": "https://offnews.bg/istoria/gledajte-reformatciata-sveshtenata-vojna-na-evropa-po-viasat-histor-684453.html", "text": "Преди 500 години революционно настроен свещеник завинаги променя облика на християнството и посоката на европейската цивилизация. Рискувайки живота си, академичната си репутация и спасението на душата си заради своите вярвания, един мъж се изправя срещу всемогъщата католическа църква. Западният свят никога няма да бъде същият. По случай 500 години от Реформацията, вижте историята на реформатора Мартин Лутер и съвременниците му. В 'Реформацията, Свещената война на Европа' историкът Дейвид Старки проследява живота на Лутер, на основните фигури зад едно от най-забележителните движения в историята на хората, които променят вярванията на обществото във времето на пълно господство на католическата църква. Можете да го гледате тази вечер, в 21:00, по .", "date": "2018.07.17", "title": "Гледайте 'Реформацията, Свещената война на Европа' по Viasat History (видео)"}
{"url": "https://offnews.bg/obshtestvo/bez-voda-na-pet-mesta-v-sofia-dnes-684461.html", "text": "„Софийска вода” временно ще прекъсне водоснабдяването в части на столицата, съобщиха от дружеството. Подмяна на водомер на ул. „Монтевидео“ в кв. „Овча купел“ налага спиране на водоподаването от 10:00 до 16:00 часа на бл. 4А, бл. 5А, бл. 215А, бл. 216А висока зона. Във връзка с подмяна на сградно водопроводно отклонение на ул. „Иван Гарванов“ в кв. „Факултета“, се налага спиране на водоподаването от 10:00 до 17:00 часа на ул. „Иван Гарванов“ от ул. „Книжовник“ до ул. „Георги Папанчев“, ул. „Кирил Григоров“. Изграждане на сградно водопроводно отклонение на бул. „История Славянобългарска“ в кв. „Военна рампа“ налага спиране на водоподаването от 09:00 до 19:00 часа на бул. „История Славянобългарска“, по ул. „Каменоделска“ от ул. „Грънчарска“ до ул. „Кожарска“, ул. „Индустриална“, ул. „Заводска“, ул. „Грънчарска“, ул. „Каменоделска“. Пресвързване на уличен водопровод на ул. „Майор Коста Паница“ в Банкя, се налага спиране на водоподаването от 10:00 до 22:00 часа на ул. „Майор Коста Паница “ от ул. „Люлин“ до ул. „Майор Коста Паница“№29, ул. „Люлин“ от ул. „Майор Коста Паница“ до края на улицата. Заради подмяна на сградно водопроводно отклонение на ул. „Йордан Димчев“ в кв. „Челопечене“, се налага спиране на водоподаването от 10:00 до 16:00 часа на ул. „Борис Петров“, ул. „Йордан Димчев“, ул. „Войнишка чешма“, ул. „Ангел Маджаров“. ", "date": "2018.07.17", "title": "Без вода на пет места в София днес"}
{"url": "https://offnews.bg/obshtestvo/i-shofiorat-shte-e-vinoven-ako-mu-izmiat-staklata-na-krastovishte-sa-684516.html", "text": "Шофьор, който поиска или позволи да му бъдат измити стъклата на кръстовище, ще се третира като нарушител, наравно с чистача. Това предвижда проектът за Наредба за обществения ред на територията на Столична община. Съветниците от комисията по вътрешен ред и сигурност към СОС приеха текст, че \"който допусне да се извърши нарушение (по определени членове от Наредбата - бел. р.), се наказва с наказанието, предвидено за извършеното нарушение\".Допустителството означава непопречване на извършване/довършване на престъпление от друго лице. В общия случай допустителят допуска и - макар че има възможност, не попречва на извършителя на престъплението, обясни за OFFNews шефът на комисията Иван Илиев. Идеята е, че освен конкретният извършител на действието – например самата фирма, която разкопава тротоар на улицата, отговорност за допустителство носи и този, който е наел фирмата, уточни той. В обхвата на допустителството попада и собственик или ползвател на имот в жилищна сграда, който наеме фирма и позволи тя да разбива плочки, например, извън разрешеното за време. Това се отнася за всички видове шум \"предизвикан от домашни дейности и от съседи в жилищни сгради, включително за религиозни, политически, търговски, производствени, промишлени, строително-монтажни и ремонтни дейности в работни дни в периода от 22.00 до 08.00 часа и от 14.00 до 16.00 часа, както и в почивните дни, когато шумните дейности могат да се извършват само със съгласието на засегнатите комшии. Член 3 от Наредбата забранява \"извършването на строително-монтажни работи (СМР) на строежи в периода от 14.00 до 16.00 часа и от 22.00 до 08.00 часа в работни дни, както и в периода от 21.00 до 09.00 часа и от 14.00 до 16.00 часа в празнични и почивни дни. Забраната не се отнася в случаите на извършване на аварийни и възстановителни СМР, при бедствия и аварии и при наложителен непрекъсваем производствен цикъл, след разрешение, издадено от кмета на района. Забраната не се отнася в случаите на извършване на СМР на строежи за общински и държавни нужди. При нарушение отговорност за допустителство във всеки конкретен случай в зависимост от доказателствата, може да носи собственикът, ползвателят, владелецът или държателят на недвижимия имот или част от него, на който се строи; възложителят, физическото лице, упражняващо технически контрол за част \"Конструктивна\" или техническия ръководител. Глоба ще плаща и организатор на мероприятие в парк или градина, ако граждани разместят пейките при провеждането му. Наредбата забранява \"събарянето и разместването на огради, табелки, пейки или други съоръжения на парковата мебел, поставени в градините, парковете, детските и спортните площадки или на други места за обществено ползване. Санкции като допустители ще търпят и собственици на автомивки, ако в тях се използва вода от чешма за общо ползване за миене на колите. Друг пример – собственик/ползвател, който допусне извършването на напоителна дейност от наети лица в негов двор или градина, с използване на вода от чешми за общо ползване, ще носи отговорност за допустителство. Използването на питейна вода от водоизточници или чешми за общо ползване за промишлени, производствени и/или други непитейни нужди е забранено. Най-ниската възможна глоба в Наредбата е 50 лева, а най-високата - 3 000 лева.", "date": "2018.07.17", "title": "И шофьорът ще е виновен, ако му измият стъклата на кръстовище, санкции за разместени пейки в парка"}
{"url": "https://offnews.bg/obshtestvo/novo-video-svarzva-kashtata-v-barselona-s-mezhdunarodna-afera-za-pra-684490.html", "text": "Нов видеоклип по аферата \"Къщата в Барселона\" публикува анонимната фейсбук страница \"Да спрем разграбването на България\". Това е страницата, която свърза името на премиера с това на манекенката Борислава Йовчева и твърди, че дамата е получила къща в каталунската столица и солидна издръжка. Парите, според публикуваните документи, са прехвърлени през офшорни фирми на близки до Борисов лица.След първия видеоклип за аферата, в задочно интервю за Сашо Диков Бойко Борисов отрече всяка връзка с моделката. Той обяви, че не познава Йовчева, няма дете от нея и не ѝ е купувал къща.Вторият видеоклип, който според създателите си няма да е последен, добавя още щрихи към предполагаемата схема. Съобщава се, че в къщата в Барселона живее и дете. Авторите споменават неговото име и възраст и посочват, че бащата е неизвестен за широката публика.За пръв път във връзка с аферата се замесва и името на президента на тенис клуба в Банкя Иван Саздов. Според запознати въпросният клуб е предпочитано място за спорт и социални контакти от министър-председателя. Там има дори негов дървен паметник.Създателите на клипа посочват, че аферата \"Мис Бикини\" (по една от завоюваните от манекенката титли) представлява международна схема за пране на пари с подставени лица и офшорни фирми. На адреса на къщата в Барселона са регистрирани две компании, чийто собственик е бащата на Йовчева - Георги Йовчев. На фирмите, през кипърската офшорна компания Palms Enterprises, са прехвърлени милиони евро. Представител на Palms Enterprises зa България е Йордан Христов. Твърди се, че Христов е назначен от кипърския собственик на фирмата Никос Михайлидис за представител на основния актив на компанията у нас - \"Спортни имоти Приморско\" АД заедно с Иван Саздов.Клипът свързва имената на Йордан Христов и съпругата му Силвия Николова с избухнал скандал за британските офшорни зони. Връзката е Майкъл Дойл от остров Сарк. През 2012 в офиса на фирмата, управлявана от него и съпругата ми Белинда Ланион, влиза агенти на службите и прокуратурата, твърдят авторите на видеото. Впоследствие двамата са осъдени за пране на пари. Йордан Христов и Силвия Николова са пълномощници на фирми на Белинда Ланион в България, твърдят създателите на клипа. Нейни фирми са имали съдружие в техни дружества. Часове след публикуването клипът бе свалена за преработване с уточнението, че от него ще бъде премахната информацията, по която детето може да бъде разпознато.", "date": "2018.07.17", "title": "Ново видео свързва 'къщата в Барселона' с международна афера за пране на пари"}
{"url": "https://offnews.bg/obshtestvo/slantce-do-obiad-dazhd-i-gramotevichni-buri-sled-tova-684507.html", "text": "Слънчево преди обяд, облачно около и след обяд, с краткотрайни валежи на много места. Значителни гръмотевични бури се очакват в отделни, главно планински, райони, показва прогнозата за времето на Националния институт по метеорология и хидрология при БАН за днешния 17 юли.Ще има условия за градушки.Почти без валежи ще остане в Североизточна България. Ще духа до умерен вятър от запад-северозапад.Температурите ще бъдат в по-широки граници - максималните ще са от 25-26° в северозападните, до 33-34° в югоизточните райони на страната. Най-горещо ще е в Сандански.Над планините преди обяд ще е предимно слънчево. Около и след обяд ще се развива купеста и купесто-дъждовна облачност и на много места ще има краткотрайни, временно интензивни валежи и гръмотевични бури. Ще духа умерен до силен вятър от запад-северозапад. Максималната температура на височина 1200 метра ще е около 22°, на 2000 метра – около 14°.Над Черноморието преди обяд ще бъде предимно слънчево. След обяд ще има временни увеличения на облачността, но само на отделни места, главно по южното крайбрежие, ще превали краткотрайно. Преди обяд ще духа до умерен вятър от запад-северозапад, който по-късно през деня ще се ориентира от югозапад. Максималните температури ще са 28-32°. Температурата на морската вода е 25-27°. Вълнението на морето ще бъде 1-2 бала.", "date": "2018.07.17", "title": "Слънце до обяд, дъжд и гръмотевични бури след това"}
{"url": "https://offnews.bg/obshtestvo/ognenata-marina-goni-zloto-saimenitcite-na-svetitcata-praznuvat-684498.html", "text": "Църквата почита днес света мъченица Марина. Народът ни нарича 17 юли Маринден или Огнена Марина, защото е третият ден от горещниците.Имен ден празнуват Марина, Марин и Маринела. Името е от латински произход и означава \"морска\". Според народните вярвания светицата е пазителка от змии, закрилница на Черноморието и покровителка на брака.В много от църквите и манастирите, които носят нейното име, има лечебни води. В чест на света Марина се пали и нов огън в огнището, за да изгори злото.Девойката Марина била дъщеря на езическия жрец в Антиохия Писидийска (ІІІ в.). Баща и я възпитал в идолопоклонство, но господ Бог по Своята милост и дал да узнае истината и я призовал при Себе Си.В това време римското правителство жестоко преследвало християните. Много от преследваните се криели по пустините и планините. А мнозина оставали в градовете и като вземали вид на просяци, стараели се да проповядват и разпространяват словото Божие.От един такъв християнин 12-годишна Марина пръв път чула за Господа Иисуса Христа и сърцето и изпълнело от любов към него. Тя много желаела да получи св.крещение, но поради гонението не е имало нито в града, нито в околностите свещеник, който да може да извърши това тайнство. Марина се оставила на Бога и очаквала Неговата воля. А между това тя не се бояла открито да изповадва името на Господа, макар и да знаела, че може да бъде подложена на гонение.Пръв неин гонител станал самиеят и баща. Той бил ревностен поклонник на идолите и когато узнал, че дъщеря му вярва в Христа, намразил я и започнал да се отнася с нея много жестоко. 16-годишната девойка срещнала управителя на източните провинции Олимврий и смело му изповядала вярата си, заради което била подложена на ужасни изтезания. Молитвите й към Бог да я удостои да мине през водата на кръщението навели Олимврий на мисълта да я удави. Хвърлили вързаната девойка в грамадна каца с вода. Тя започнала да се моли на Господа да й развърже веригите, а водата да бъде желаното от нея свето кръщение и възраждане за вечен живот. Едва свършила молитвата, оковите се разкъсали и неизказана светлина огряла Марина. Мъченицата стояла във водата и пеела хвалебствена песен. След това била осъдена на смърт.", "date": "2018.07.17", "title": "Огнената Марина гони злото, съимениците на светицата празнуват"}
{"url": "https://offnews.bg/obshtestvo/ako-patuvate-v-rumania-otnemat-knizhka-za-pochti-vsiako-narushenie-na-684520.html", "text": "За поредна година български шофьори алармират, че свидетелствата им за правоуправление са отнети в Румъния заради направени нарушения на закона за движение по пътищата и връщането на документите им понякога отнема и година. На практика в Румъния дребни нарушения, като например пресичане на непрекъсната осова линия или превишена скорост, са достатъчно основание властите да отнемат книжката ви, .Дори да платите глобата си в Румъния, това не е гаранция, че скоро ще може да получите книжката си. Това води и до проблема как да шофираме без книжка, когато се завърнем в България. На водача с отнета книжка румънският полицай издава служебна бележка, в която са описани нарушението и наказанието. С нея водачът има право да управлява на територията на Румъния 15 дни, по време на които той може да обжалва наказанието или след плащане на глоба да си освободи книжката.Българинът Росен Петров разказва, че е бил санкциониран на пътя, книжката му е отнета, а плащането на глобата му отнело близо 6 часа. Книжката му обаче била върната след година и два месеца.Друг шофьор обяснява, че властите му издали документ за шофиране, който важи само в границите на Румъния за 15 дни. \"Платих глобата, от там ми казаха, че трябва да отида при нотариус и да се подпиша, че 90 дена няма да карам в Румъния, като трябваше да извикаме и преводач, който да ми преведе написаното от нотариуса. Всичко съм платил аз. Отидох в техния КАТ, подадох всички документи и веднага ми върнаха книжката\", разказва потърпевшият.По думите му обаче, ако бъде спрян в България без книжка, той не може по никакъв начин да докаже, че тя му е отнета от румънската полиция и очаква да му бъде върната. От пътната полиция в Румъния не отговорили на запитване на БНТ дали отнемането на книжката води до отнемане на правото за шофиране в ЕС.\"Наказанието лишаване на право за правоуправление на МПС не започва да тече от момента на отнемане на книжката, а започва да тече след изтичане на този 15 -дневен, да го наречем - гратисен период\", обясни Георги Воденски, първи секретар на българското посолство в Букурещ.По думите му: \"След изтичане на гратисния период, ако има наложена забрана за управление на МПС на територията на Румъния и шофьор бъде хванат да управлява, докато тази забрана е още в сила, наказанието е затвор. Ако книжката не бъде освободена от полицейското управление, тогава тя се изпраща към Пътна полиция в Букурещ, където се оформя преписка и тази преписка се препраща към посолството. В посолството от своя страна се изготвят описи на получените по този начин книжки, които с дипломатическа поща се изпращат до Министерството на външните работи в София, те ги препращат към Главна дирекция \"Национална полиция\" на МВР, а те ги разпределят по областните дирекции на МВР по местоотчет на водачите\". От полицията са категорични, че ако бъдете спрени на територията на Бъгария без книжка, ще бъдете глобени:Адвокатите съветват сънародниците ни да си платят веднага санкцията, за да могат да получат книжката си веднага.\"След това няма никакъв шанс да им бъде помогнато, защото - и това е упрек от мен, към нашите законодатели, в нашия Закон за движение по пътищата съществуват само четири хипотези, при които може да бъде издаден дубликат на свидетелството за правоуправление: ако е повредено, ако е унищожено, ако е изгубено или ако е откраднато\", обясни адв. Ангелин Колев.В останалите случаи, ако свидетелството за правоуправление е отнето, контролните органи у нас нямат право да издадат дубликат.По думите му въпросът не се решава и с международно свидетелство за правоуправление, тъй като то важи само с представянето на националното свидетелство. Само за първата половина на тази година отнетите книжки на българи, които са обработени от посолството ни и върнати, са 120 на бр. За 2017 г. техният брой е бил 224.", "date": "2018.07.17", "title": "Ако пътувате в Румъния: Отнемат книжка за почти всяко нарушение на пътя"}
{"url": "https://offnews.bg/politika/tristrankata-izgoni-ombudsmana-maia-manolova-ot-zasedanieto-si-obnove-684540.html", "text": "Националният съвет за тристранно сътрудничество (НСТС) изгони омбудсмана Мая Манолова от заседанието си. Председателят на НСТС - вицепремиерът Валери Симеонов - твърди, че Манолова няма право да присъства, защото заседанието е закрито, а тя не е член на съвета и не е поканена официално. Той каза още, че ако Манолова е искала да присъства, е трябвало да се обърне към него преди заседанието.\"Мястото на омбудсмана е там, където се обсъждат проблеми, които засягат правата хората и това ми е разрешено от закона за омбудсмана\", коментира Манолова, цитирана от БГНЕС. Тя подчерта, че е вносител на един от законопроектите, които се обсъждат - за ранното пенсиониране на миньорите.На днешното си заседание тристранката трябва да обсъди и проектите на постановления на МС за изменение и допълнение на Правилника за устройството и организацията на работа на органите за медицинска експертиза и на регионалните картотеки на медицинска експертиза, и изменение и допълнение на Наредбата медицинската експертиза, внесени от министъра на здравеопазването.По-късно от БСП определиха като неприемливо изгонването на Мая Манолова. Те изпратиха до медиите позицията си по темата.\"Неприемливо е Омбудсманът да бъде гонен от заседание на Тристранния съвет, още повече в момент, когато се обсъждат ТЕЛК и пенсионирането на миньорите - въпроси, които засягат пряко живота на хиляди българи. Ролята на обществения защитник е да отстоява правата на човека. В тази връзка, аргументът за неспазена процедура по присъствие на Омбудсмана на заседанието е несъстоятелен и е опит за поредно непрозрачно вземане на решения. Припомняме, че в петък, народни представители от БСП за България се срещнаха с миньори. И тогава, и сега заявяваме, че подкрепяме промените за пенсионирането им\", заявиха от левицата.", "date": "2018.07.17", "title": "Тристранката изгони омбудсмана Мая Манолова от заседанието си (обновена)"}
{"url": "https://offnews.bg/temida/konstitutcionniat-sad-shte-zasedava-na-27-iuli-po-deloto-za-istanbulsk-684523.html", "text": "Конституционният съд ще разгледа  на 27 юли. То беше образувано по искане на 75 депутати от ГЕРБ, а искането беше внесено в началото на февруари. От партията на премиера Бойко Борисов предоставиха на съда материали и преписката за ратификацията на документа в Народното събрание, както и 8 доклада, които са били изработени през последните 4 години и представляват анализ и оценка на възможността за прилагане на Истанбулската конвенция.Искането на депутатите е съдът да се произнесе но съответствието на  с българската конституция.Този ход беше направен, след като партньорите в управлението , а по-късно и от БСП изразиха несъгласието си за ратификация на документа заради възможността за прокарването на т.нар. трети пол и узаконяването на гей браковете. От \"Атака\" дори изразиха становище, че милиардерът Джордж Сорос стои зад конвенцията, с която цели да \"облъчва\" българското общество.Президентът Румен Радев също  \"да не се бърза\" с приемането на документа и също заподозря външен натиск:В началото на март правителството оттегли предложението си за ратифицирането ѝ от Народното събрание. Мотивът за решението беше именно да се изчака решението на Конституционния съд. Същия ден мнозинството в парламента реши, че няма да има референдум дали страната ни да ратифицира документа.\"ГЕРБ се оттегля, защото сами, без БСП, без патриоти, срещу президента, няма смисъл да вървим, след като хората си мислят, че ние всъщност искаме да узаконим гей браковете, а то няма една точка по това нещо. Няма ние да понесем пасива повече, но ще участваме в следващ дебат, когато съзреят. Когато оценят, че насилието и конвенцията за превенция и борба с насилието е достатъчно сериозен проблем, ще се върна да дебатирам\", каза в  лидерът на ГЕРБ.За докладчик по конституционното дело е определен съдия Анастас Анастасов.", "date": "2018.07.17", "title": "Конституционният съд ще заседава на 27 юли по делото за Истанбулската конвенция"}
{"url": "https://offnews.bg/sviat/havai-lava-blikna-ot-vodata-zalia-turisticheska-lodka-i-rani-23-ma-684521.html", "text": "Лава бликна от водата и заля туристическа лодка в Хаваи. Последвала експлозия, при която са били ранени 23 души, съобщиха властите в американския щат.Лавата е от вулкана Килауеа, който изригна през месец май и оттогава изхвърля газ и лава.Въпреки експлозията, изхвърлила камъни и отломки във въздуха, плавателният съд успял да се върне на сушата час по-късно.Трима от ранените са приети в местна болница, а други са получили помощ от парамедици на пристанището. Един от пътниците е със счупен крак. Други имат изгаряния.\"Докато го видиш, вече нямаш време да реагираш и най-лошото е, че си на малка лодка\", описва пред Би Би Си преживяното Уил Браян, който бил в плавателния съд заедно с приятелката си Ерин.\"Няма къде да избягаш от лавата. Имаш около 6 метра и всеки се опитва да се скрие на същото място. Наистина беше ужасяващо. Малко след това настана хаос, капитанът се опитваше да направи каквото може, за да успокои всички, но не можеш да се успокоиш. Лицето на Ерин беше покрито със сажди, гърбът ми беше мокър. Беше плашещо.\"Властите започнаха разследване. Според някои пътници лодката се е намирала извън зоната за безопасност, определена от пристанищните власти.", "date": "2018.07.17", "title": "Хаваи: Лава бликна от водата, заля туристическа лодка и рани 23-ма"}
{"url": "https://offnews.bg/sviat/ogan-po-prezidenta-ostri-kritiki-ot-vashington-zasipaha-tramp-sled-684519.html", "text": "Критики и обвинения от Вашингтон срещу американския президент Доналд Тръмп последваха вчерашната му среща с руския държавен глава Владимир Путин в Хелзинки.Конгресмени, сенатори, бивши шефове на разузнавателни агенции са шокирани от признанието на Тръмп, че вярва повече на Путин, отколкото на американските служби и правоохранителни органи за предполагаемата руска намеса в президентските избори в САЩ през 2016 г. Тръмп разбуни духовете в Америка и с изказването си, че САЩ също носят отговорност за влошаването на отношенията с Русия и са се държали глупаво.\"Трагична грешка.\" Така влиятелният сенатор републиканец Джон Маккейн определи срещата във финландската столица. Президентът не само не е казал истината за един противник на Америка, но и не е защитил същността ѝ - република на свободни хора, посветена на каузата на свободата у дома и в чужбина, смята Маккейн.Маккейн обвини американския държавен глава в „наивност и егоизъм“ и заяви, че пресконференцията на Тръмп с Путин е \"едно от най-срамните изпълнения на американски президент, което помня\".На пресконференцията след срещите - първо на четири очи между Путин и Тръмп (само в присъствието на преводачите на двамата президенти), а след това и в разширен състав, с по шестима съветници - Путин обяви, че Студената война е свършила. Тръмп, от своя страна, посочи, че по-добре да поеме политически риск в интерес на мира, отколкото да рискува мира и стабилността заради политиката.Според Путин срещата е била \"откровена и полезна\", според Тръмп е имало \"дълбоко продуктивен диалог\".Критики срещу американския президент идват от целия политически спектър. \"Позор!\" \"Предателство!\" Така политици в САЩ посрещнаха речта на Тръмп, обобщени от агенция \"Фокус\".Републиканската партия\"Президентът трябва да оцени, че Русия не е наш съюзник. Няма морален еквивалент между САЩ и Русия, която остава враждебна на нашите основни цели и идеали\", заяви председателят на Конгреса Пол Райън ( Уисконсин).\"Русия се намеси на изборите ни през 2016 г. Нашите разузнавателни агенции са единодушни по въпроса - припомни сенатор Орин Хач ( Юта). - Никога не съм си мислил, че нашият президент ще седне на едно място с руския и ще започне да обвинява САЩ за руската агресия. Срамота!“, коментира сенатор Джеф Флейк ( Аризона).\"Пропусната възможност от президента Тръмп да държи Русия отговорна за намесата на изборите и да я предупреди да не се меси в бъдеще“, написа в Туитър сенатор Линдзи Греъм ( Южна Каролина).Бившият председател на Конгреса на САЩ Нют Гингрич, който винаги е подкрепял президента Доналд Тръмп, заяви, че пресконференцията е „най-сериозната грешка в неговото президентство“.Бившият кандидат-президент Мит Ромни заяви, че \"решението на президента Тръмп да застане на страната на Путин, а не на разузнавателните агенции на САЩ е срамно и подкопаващо демократическите принципи\". \"Да се твърди, че има морално равенство между САЩ и Русия не само че противоречи на логиката и историята, но и подкопава националното ни единство\", убеден е той.ДемократитеСенатор Марк Уорнър (Вирджиния) също определи като срамен \"фактът, че президентът зае страната на Путин\".Според сенатор Елизабет Уорън (Масачузетс), която се смята за потенциален опонент на Тръмп на президентските избори през 2020 г., той е засрамил Америка, подкопал е нейните институции, отслабил е съюзниците ѝ и е прегърнал \"диктатор\".\"Русия се е месила в нашите избори и атакува нашата демокрация. Той трябваше да държи Путин отговорен, а не награден\", допълни тя.За сенатор Тим Кейн (Вирджиния) „това е тъжен и срамен момент за нацията ни“.Сенатор Бил Нелсън (Флорида) вече се опасява, че Путин може да се намеси и в изборите за Конгрес през ноември.Бившият вицепрезидент на САЩ Джо Байдън разкритикува Тръмп, който отказал да осъди предполагаемата руска намеса в изборите. Тръмп избрал да прегърне Путин на пресконференцията, като поставил „думата на руския лидер над тази на нашата собствена разузнавателна общност“.Бившият кандидат за президент на САЩ от Демократическата партия Хилари Клинтън заяви, че вече се знае на коя страна е Доналд Тръмп.Председателят на фракцията на Демократическата партия в сената на САЩ Чък Шумър заяви: \"Един притеснителен въпрос виси сега над Белия дом: какво би накарало Тръмп да постави интересите на Русия над тези на САЩ“.Единственият влиятелен политик в САЩ, похвалил Доналд Тръмп е сенаторът от Републиканската партия от щата Кентъки Ранд Пол, който заяви, че критиците на президента и неговия метод за общуване с Русия грешат. Той посочи, че Вашингтон също избира страна при изборите в другите държави. Според Пол е важно САЩ да поддържат открит диалог с противниците си, особено ако се надяват да променят тяхното поведение. „Трябва да открием начин да направим диалога по-добър“, допълни той. Според него служителите на разузнавателните служби на САЩ и конгресмените, които критикуват Тръмп, включват членове и на двете партии, които са против президентството му като цяло. Той определи поведението им като „Синдром на вманиачаването по Тръмп“.Тръмп ще се срещне с членове на Конгреса във вторник. Белият дом не уточнява с кои конгресмени ще разговаря той, нито темите. Това ще бъде единственото събитие в програмата на американския президент за деня.", "date": "2018.07.17", "title": "'Огън по президента!' Остри критики от Вашингтон засипаха Тръмп след срещата му с Путин"}
{"url": "https://offnews.bg/dw/zashto-balgarinat-e-tolkova-negativen-684526.html", "text": "\"Защо не се размърдаш, защо не направиш нещо за тази държава?\" - \"Ами мразя ги, това малко ли е?\", казва той и си долива. Проф. Ивайло Дичев търси причините за негативизма и мазохистичния ступор на българското общество в анализ, публикуван в българската секция на \"Дойче веле\".Онзи ден на вилата имах неловко преживяване със съсед. Той не свършил една работа, която беше обещал, аз пък не съм му дал трева за животните. Той не гледа мачове, аз пък съм забравил да питам нещо за внучка му. И ето, че през дъждовете и неизчистените канали стигаме до управниците, дето за нищо не ги бива и много крадат. И отчуждението мигом изчезва, даже отваряме по бира, та да си попсуваме на воля.Не вярвам да не сте изживявали този ритуал на бъларската идентичност, който магически преодолява социалните бариери. За какво ще говорите с непознатия във влака - след третото изречение вече сте стигнали до българския абсурдизъм, как сме стигнали дъното, но копаем още надолу.И Франция се слави като една от най-песимистичните страни в света, но там модусът на окайване е по-философски: ще аргументират защо светът върви на зле, ще се разтревожат за високите ценности и принципи, ще отбележат, че културата се американизира - такива работи. Българското вайкане прилича по-скоро на мазохизъм: нагоре изплуват само най-лошите, а ние сами сме си виновни, понеже ги търпим. Те нямат морал, ама май нямаме и ние. Понякога махалото отива в другата посока и започва едно неистово пъчене и гордеене. Но то не трае много дълго, защото обикновено е на военно-историческа тематика. И пак реплики като тази: гледай им акъла, това може да се случи само в България...\"Всички са маскари\"Живите нации притискат управниците си, критикуват безжалостно. Ние обаче не умеем да противопоставим на омразния политик някого другиго, когото сме готови да следваме; не умеем да противопоставим на лъжливата медия някое издание, на което можем да имаме доверие. Заради чуждестранното управление по време на Османската империя, а после и заради комунизма, властта ни се привижда задължително чужда и далечна. И единственият начин да се говори за нея е през конспиративните теории и градските легенди. Тръгваме да влизаме в еврото - аха, вижте ги западняците, искат да ни прилапат ценния валутен резерв... А в случая всъщност се случва нещо добро. Защо просто не кажем браво? Или пък когато Пеевски изработва закон против медиите на конкурентите си - защо не се мобилизираме за съпротива?Сигурно някой ще ме упрекне, че предлагам да върнем историческия оптимизъм от социалистическо време, който изискваше венцехваления на властта. Точно обратното. Но ми се струва, че българският негативизъм води право там, където се намираме в момента. Сигурно забелязвате, че в България непрекъснато говорим за протести. А социалните движения са всъщност доста вяли. Ако положението е наистина така нетърпимо, както изглежда за всекиго, който следи българския Фейсбук - ами защо не се бунтуваме яростно, както правят другаде, защо още не сме се събрали да извлечем политиците от парламента? „Ти ли ще ме учиш какво да правя?!\", гласи дежурната реакция.За нас дори не може да се каже, че обществото ни е разделено, какъвто е днес случаят в Обединеното кралство или в САЩ. Нашето общество просто е потънало в мазохистичен ступор. Лично аз отдавна не съм срещал хора (изключвам кандидат-политиците), които искрено да се идентифицират с една или друга позиция; виждам само различна степен на нетърпимост към едно или друго на фона на общото отчуждение от случващото се. Всички са маскари, само дето някои повече от други…Мениджмънтът на омразите, който стана основна форма на пропаганда през последните години, задълбочава този проблем до тревожни мащаби. Да захранваш предубежденията спрямо противниците си има смисъл само ако идейните общности са трайни, ако ги обединяват някакви позитивни програми. Но в свят като днешния, когато гражданите се мобилизират ситуационно, това просто подкопава основите на политическото.Когато хората ги мързи да бъдат гражданиВайкането измести старата класова солидарност. Ако всеки представя собственото си положение като най-ужасно, обществото необратимо се фрагментира. И така става все по-трудно да мислим за Цялото. Да си готов за общо действие означава да си представиш, че твоите страдания може би не са чак толкова уникални. Означава да можеш да съчувстваш на други хора в тежко положение. А това става все по-трудно. Вследствие на един циничен марксизъм-ленинизъм и на един също толкова циничен неолиберализъм, такива неща като емпатия, скромност, разбиране на другия днес са станали атавизъм: който не вика с всичка сила, просто не съществува. Подобно май е и разбирането за външната политика - целта ѝ е да се представяме като най-нещастните и да игнорираме проблемите на другите. Става дума за културна нагласа: ако ние тук сме егоисти, значи онези са още по-големи егоисти и затова няма защо да си губим времето да говорим за ценности и морал.Негативизмът е не само извинение за това да си седим вкъщи и да избягваме излишни рискове. Той е ритуал за запазване на достойнството на човека, когото го мързи да бъде гражданин. „Защо не се размърдаш, защо не направиш нещо за тази държава?“, питам аз. „Ами мразя ги - това малко ли е?“, вика той и си долива.", "date": "2018.07.17", "title": "Защо българинът е толкова негативен?"}
{"url": "https://offnews.bg/112/7-godishno-dete-e-s-komotcio-sled-kato-beshe-blasnato-ot-velosipedist-684525.html", "text": "7-годишно дете е в болница, след като е блъснато от велосипедист в района солниците в Бургас.Инцидентът е станал на 16 юли т. г. около 20.00 часа на велоалея в района на бургаски солници до ресторант „Бялата къща“.Детето излязно внезапно на велоалеята. Велосипедистът, който по това преминавал по това време, не успял да реагира и блъснал 7-годишното дете. От инцидента детето получило комоцио, прегледано е и освободено за домашно лечение, без опасност за живота, а велосипедистът е с фрактура на дясната китка и е настанен за лечение в УМБАЛ – Бургас без опасност за живота.", "date": "2018.07.17", "title": "7-годишно дете е с комоцио, след като беше блъснато от велосипедист"}
{"url": "https://offnews.bg/politika/parlamentat-tarsi-reshenia-za-krizata-s-chumata-684524.html", "text": "Председателят на Народното събрание Цвета Караянчева свика извънреден председателски съвет в Народното събрание заради чумата по животните, съобщава БНР. На заседанието ръководствата на всички парламентарни групи ще бъдат информирани от министъра на вътрешните работи Валентин Радев във връзка със случаите на чума по дребните преживни животни, регистрирани в района на Странджа, както и стартиралата кампания за масово умъртвяване на животни в Бургаско и Ямболско.Заседанието се свиква по молба на Оперативния щаб, който координира всички действия по борбата с това заболяване.Експерти от Европейската комисия започват петдевна проверка на мерките, които България прилага за локализиране на огнищата на чума по дребните преживни животни. От резултатите на проверката ще зависят икономическите ограничения, които ще бъдат наложени на страната ни.В ямболското село Шарково трети ден не се знае каква ще е съдбата на останалите неевтаназирани 160 животни. След напрежението в почивните дни, днес обстановката е спокойна. Няма яснота кога ще пристигнат на проверка представители на Еврокомисията по повод установената зараза.", "date": "2018.07.17", "title": "Парламентът търси решения за кризата с чумата"}
{"url": "https://offnews.bg/temida/oshte-dvama-opravdani-ot-naglite-osadiha-prokuraturata-684548.html", "text": "Още двама души, които бяха оправдани за участие в групата за отвличания \"Наглите\", са осъдили прокуратурата, която трябва да им изплати обезщетение от по 10 хил. лв.Павел Петков и Цветозар Славчев са завели дела по Закона за отговорността на държавата и общините за вреди (ЗОДОВ), които са спечелили на първа инстанция в Софийския градски съд (СГС), но са получили в пъти по-малки обезщетения от тези, които са искали, .Петков беше обвинен и съден, че е участвал в отвличанията на Илиян Цанев, Ангел Бончев и Румен Гунински, но беше оправдан на три инстанции по всички обвинения. Напълно оправдан за участие в „Наглите“ е и Цветозар Славчев. Прокуратурата поддържаше до края на делото обвинението, че той е участвал в отвличането на Цанев, но сама прекрати първоначалното обвинение срещу Славчев за участие и в отвличането на Гунински.Петков беше задържан при акцията срещу групата за отвличания на 22 декември 2009 г. и остана в ареста до 2 април 2012 г., като е искал от съда да му присъди обезщетение от 1,55 млн. лева за причинените му неимуществени вреди. В исковата си молба той е описал как спецчастите са разбили вратата на дома му и са го удряли с електрошок пред двете му деца. Съпругата му свидетелства, че в ареста постоянно плачел и се страхувал какво мислят близките му за него.Петков е претендирал и за 100 000 лева обезщетение за имуществени вреди, защото с бившата му съпруга изтеглили 100 000 евро кредит, за да си купят къща в Бистрица. Петков твърди, че заради ареста и делото срещу него, останал без работа и не можел да плаща вноските, поради което загубил имота и сега той е изнесен за публична продан от частен съдебен изпълнител. Съдът обаче е отхвърлил иска му, защото кредитополучател е била и съпругата му и тя е имала солидарно задължение за плащане на вноските, а освен това Петков не е доказал, че единствено задържането му е причина за неизпълнение на договора.Така са му присъдени 10 хил. лв.Същото обезщетение градският съд е присъдил и на Цветозар Славчев, който е претендирал за 400 000 лева. За разлика от Петков, той е с чисто съдебно минало, но е стоял в ареста по-малко от 6 месеца. Въпреки това, баща му свидетелствал колко зле се е чувствал сина му, как приятелите му са се дистанцирали от него заради медийното разгласяване на делото „Наглите“. В решението си съдия Елена Маврова казва обаче, че не приема твърденията на Славчев, че е накърнено доброто му име в обществото.Миналата година и друг оправдан за участие в „Наглите“ – Митко Лебешковски, осъди прокуратурата да му плати обезщетение от 30 000 лева. Той беше обвинен и съден заедно с брат си Радослав, но и двамата бяха оправдани за участие в отвличанията.През 2014 г. делото „Наглите“ приключи окончателно, като в затвора и до днес са Ивайло Евтимов, Прокопий Прокопиев, Даниел Димитров и Любомир Димитров.", "date": "2018.07.17", "title": "Още двама оправдани от 'Наглите' осъдиха прокуратурата"}
{"url": "https://offnews.bg/ikonomika/305-hil-lv-plateni-na-stopani-na-izbiti-zhivotni-v-strandzhansko-684522.html", "text": "305 хил. лв. бяха преведени вчера на 26 стопани за около 1600 овце, което е малко над половината. Днес стопаните ще получат парите си по банкови сметки или при кметовете по населени места. Това заяви зам. земеделският министър Цветан Димитров пред bTV по повод болните животни в Странджанско.Стремим се да оценим действително трудът на хората, така че да бъдат възмездени и да започнат нормалния си живот, доколкото това е възможно след тази трагедия, която ги сполетя, каза Димитров. Животните са индивидуално оценени.Има хора, които искат пари, и такива, които искат животни. Създали сме такава организация, че след като изтече този възбранителен период, да можем да ги снабдим с животни.Димитров призна, че е била допусната грешка, като хората не са били добре информирани за това, което предстои. Точно това беше грешката - нямаше индивидуален подход към хората. Трябваше поне на тези 20-30 човека, на които предстоеше това неприятно събитие... можеше поне с тях да се поговори - иска ли животни, не иска ли, какво..., каза Димитров и определи причината за случилото се като \"слаба организация\".В интерес на истината, на нито едно място в докладите на българските или европейските институции не се препоръчва масово избиване на животни, стана ясно от разговора. Европейският орган не препоръчва това, Световната здравна организация - също. Решението е взето от Българската агенция за безопасност на храните и според Димитров то е било адекватно.\"Решението се взима от компетентния орган. Това е БАБХ. То не се взима еднолично. БАБХ докладва в Европейската комисия, там си има съответният орган, който взима решение, което идва в България и д-р Дамян Илиев го изпълнява\", каза зам.-министърът.По-късно той обясни, че въпреки че нито един документ черно на бяло не казва, че трябва да се избиват животни, това е трябвало да се направи.\"Болестта има четири щама, при три се проявява клиника, при един – не. Пробите от БАБХ, които след това е потвърдила в европейската референтна лаборатория в Монпелие, показват, че има заболяване\", каза той.По повод поисканата му оставка от животновъди Димитров заяви: \"Да подавам оставка. Защо? Защото при изпълнение на служебните си задължения съм установил, че някой иска да вземе лиценз с подправени документи? Или някой е искал неправомерно държавна помощ? Аз смятам, че съм на този пост, за да изпълнявам закона, а не финансовите щения на който и да е\".", "date": "2018.07.17", "title": "305 хил. лв. платени на стопани на избити животни в Странджанско"}
{"url": "https://offnews.bg/112/tir-katastrofira-v-tunel-na-magistrala-struma-684528.html", "text": "Тир със софийска регистрация се е блъснал в стената на тунела на ЛОТ-2 на автомагистрала \"Струма\" край гара Кочериново, предаде БГНЕС. Инцидентът е станал в 7.40 часа тази сутрин, а водачът не е пострадал тежко.В средата на тунела, който е във вид на дъга, 56-годишният шофьор на камиона, движещ се в дясната лента, натиска спирачки. Камионът поднася, тръгва наляво, минава през ускорителната лента и се блъска в стената на тунела. Продължава да се движи напред в посока гара Кочериново, на 500 метра след тунела излиза от магистралата, спуска се по ската и спира в отводнителната канавка.Шофьорът е от Сопот. Той е ранен, но е контактен и в съзнание. настанен е в болницата в Благоевград.Заради разпилените части в тунела платното на автомагистралата в посока Дупница е затворено, обходът е по Е-79 до пътен възел \"Бобошево\".Причините за пътно-транспортното произшествие се изясняват. Възможни причини са прилошаване или заспиване на водача. ", "date": "2018.07.17", "title": "ТИР катастрофира в тунел на магистрала 'Струма'"}
{"url": "https://offnews.bg/obshtestvo/akvapark-cheshmi-s-mineralna-voda-i-oshte-18-dka-zelena-plosht-v-sofi-684547.html", "text": "Нов аквапарк, бебешки минерален басейн с дълбочина 20 см и чешми, от които столичани да си наливат вода от извора Баталовата воденица, ще има в предстоящото разширение на парк \"Възраждане\" в Зона Б5. Столичният кмет Йорданка Фандъкова и председателят на СОС Елен Герджиков представиха проекта, който трябва да бъде одобрен на сесията на Столичния общински съвет на 26 юли. Строителството на аквапарка ще започне в началото на следващата година, стойността на новата част на парка е 9,5 млн лв. Пет от тях са собствени средства на \"Софийски имоти\", собственик на имота, а 4,5 млн. лв. са заем. Паркът ще добави към зелените площи на София още над 18,2 дка. Ще се засадят над 420 дървета, 9800 храсти и 5000 цветя. Ще се поставят още 130 пейки, а в тревата ще има 40 шезлонга. Предвидена е и сграда, под която ще има закрит минерален басейн, а в нея - съблекални, администрация, заведение. От терасата ѝ ще тръгват водни пързалки. Аквапаркът и СПА зоната ще се простират на над 6,6 дка. Обособени са 4 главни подхода и 4 второстепенни подхода към парка. Чрез главните подходи е осигурен бърз транзитен достъп от и към съседно разположените жилищни сгради, съществуващият парк \"Възраждане\", комплекс „Спортна София“, търговски обекти, училище, детска градина, спирки на градския транспорт, метростанция „Опълченска“ и други, обясни Димитър Шивачев, шеф на \"Софийски имоти\". Предвидени са и 5 площадки за пасивен отдих с различна големина и кътове за отдих в различни части на парка. Тези площадки са разположени в периферията, в близост до второстепенните подходи и встрани от главните и по-натоварени алеи. Най-голямата от тези площадки е оформена около съществуващ летен дъб, който се явява естествен средообразуващ елемент с впечатляващи размери и корона с диаметър близо 25м. На места съществуващите дървета са оставени като акценти и са използвани като солитери, а на други са включени в новопроектирани групи и масиви. Формирани са балансирани закрити, открити и полуоткрити паркови пространства.АквапаркътДостъпът на посетителите до него ще се извършва през обслужващата сграда. Върху проектния терен на аквапарка се разполагат 5 открити басейна, като основен акцент е детският басейн с дълбочина 15см и площ 684м². В него е разположено водно-игрово съоръжение с 3 пързалки за спускане и множество игрови атракциони. Освен него има още:2 водни пързалки тип „ролба“ с по 1 улей и 1 пързалка с 3 успоредни улея в северната част на комплекса, предназначени за лица с ръст над 130см. Спускането по тях ще се извършва от стартова площадка на покрива на обслужващата сграда, достъпна от външно стълбище от север.Предвижда се заведение за бързо хранене с външен бар за сервиране на напитки, както и съответното обзавеждане на водно-развлекателната зона (шезлонги, чадъри, тенти/шатри и др.). Развлекателния, детския, бебешкия и основния детски басейн с водно-игровото съоръжение разположено в него, са технически обезпечени с необходимите съоръжения (помпени групи, компенсаторни резервоари и помещения за реагенти), разположени в подземно техническо помещение с площ 300м².Обслужващата сграда със СПА зона и закрит басейн е ситуирана в западната част на комплекса. Тя е с два надземни и един подземен етаж, а басейнът е вграден в терена, като получава естествена осветеност посредством проектирания английски двор и е с изцяло озеленен покрив. Обектът има следната функционална структура:На първия етаж проектът предвижда приемна зона с фоайе и рецепция. През турникети за контрол на достъпа се достига до 2 съблекални за по 40 души, обслужващи водно-развлекателната зона, преддверие, тоалетни, кабини за преобличане, душове и реанимационен пункт. За осигуряване на вертикална комуникация между отделните нива на сградата, проектът предвижда стълбищна клетка с асансьор, осигуряващ достъпна среда за хора с увреждания.На втория етаж ще се намира заведение за бързо хранене със зала за консумация за 32 души, което разполага с достъп до озеленения покрив на басейна чрез външна метална стълба. Към заведението е осигурено помещение за подготовка на храни с бар, а до него се намира кабинет за администрация. Проектът предвижда и тоалетни обслужващи този етаж на сградата.В сутерена на сградата е разположена СПА зоната и достъпа до плувния басейн. СПА зоната представлява зона за термални процедури, вкл. зона за масажи. Достъпна е от отделен вход на съблекалните през разпределително фоайе и включва: Солна стая, Парна баня, Техническо помещение, Инфрачервена сауна, Финландска сауна, Шоково ведро, Душове, Зона за релакс с атриум, Кабинет за сух масаж, Кабинет за мокър масаж и Кабинет с тангенторна вана.Плувният басейн отговаря на изискванията на FINA и е със светли размери на коритото 25.00м/15.40м. Дълбок е 1.80м в дълбоката част и 1.35м в плитката. Разполага с шест коридора. Достъпен е от основната стълбищна клетка през фоайе/съблекални.Фоайето е с осигурена видимост към водната повърхност и служи за изчакване. Разполага с рецепция със склад за чисто бельо към нея. Симетрично на оста на фоайето са разположени съблекални за мъже/жени за по 40 души, вкл. шкафчета, тоалетни, душове и крачни корита. Сутеренът разполага и със склад за мръсно бельо и аусгус, както и помещения за персонал, всяко от които със санитарен възел. В ъглите на сутерена са разположени технически помещения – за разполагане на ОВК инсталация, абонатна станция и други. В северозападния ъгъл е развито евакуационно стълбище. ПаркътПри подбора на видовия състав за новопроектираната част от парка е взета под внимание, както съществуващата в проектния терен растителност, така и тази във вече изградените част от парк \"Възраждане\" и съседните съществуващи алейни и улични насаждения.Преобладават широколистните видове 346 броя - шестил, сребролистен явор, дъб, платан, каталпа, както и по-интересни в багрово и естетическо отношение - див рожков, ликвидамбър, червенолистна слива, плачещ червенолистен бук.За формиране на смесени групи и засилване на целогодишния ефект от растителността в проекта се предвиждат и иглолистни видове - 80 броя - ела, секвоя, кедър, туя и лъжекипарис. Храстови групи от вечнозелени широколистни храсти – 5865 броя, листопадни храсти – 4370 броя, живи плетове и лехи със сезонни цветя – 5000 броя, допълват обемно-пространствената композиция на растителността и създават прехода към тревните площи.Основния тип настилка за главните и второстепенните алеи в парковата част е от бетонов унипаваж в два цвята - светло сив и антрацит, окантени с бетонов бордюр. В контактните зони, където се осъществява връзка между проектния терен и съществуващия парк е предвидено да се използва същата настилка, като тази в реализираната част на парк \"Възраждане\" - бетонов унипаваж хексагон в жълт цвят. Третостепенните алеи в парка са предвидени като затревени пътеки.", "date": "2018.07.17", "title": "Аквапарк, чешми с минерална вода и още 18 дка зелена площ в София"}
