{"url": "https://offnews.bg/politika/parva-sreshta-mezhdu-borisov-i-tramp-prodalzhi-tochno-3-sekundi-688665.html", "text": "Комична случка се разигра в централата на ООН по време на срещата на високо равнище \"Глобален призив за действие за справяне със световния проблем с наркотиците\".Българският премиер, който води нашата делегация в Ню Йорк, явно много е държал да се снима с американския президент Доналд Тръмп, защото след речта му бързо отива до мястото му, заедно с преводачката си, която явно този път има задачата да ги снима.Двамата се здрависват, след което Борисов проверява кадъра на телефона ѝ, явно го одобрява, и снимката се появява във Фейсбук профила на ръководителя на правителствената пресслужба Севделина Арнаудова.Видео от \"срещата\", публикувано от Борислав Цеков, показва, че здрависването трае точно 3 секунди и не става ясно дали американският президент знае кой е човекът срещу него.В прессъобщение за форума от правителствената пресслужба не се споменава двамата държавници да са си говорили. В текста се казва:\"По време на Срещата на високо равнище страните-участнички заявиха категоричен ангажимент за предприемане на действия за борба с проблема с наркотиците. Всяка страна декларира готовност да се включи в прилагането на стратегия, ограничаваща в максимална степен разпространението и употребата на наркотични вещества. Документът визира четири основни точки, които държавите поемат ангажимент да разработят:- намаляване на търсенето на наркотични вещества чрез образование, кампании и превенция на злоупотребата с наркотични вещества;- разширяване на усилията за лечение, с цел спасяване на живот и насърчава на възстановяването на наркозависимите;- укрепване на международното сътрудничество в областта на съдебния, правоприлагащия и здравния сектор;- премахване на достъпа до незаконни наркотични вещества чрез спиране на производството и трафика им\".В Ню Йорк Борисов се срещнал с президента на Египет Абдел Фатах Ас Сиси и премиера на Република Грузия Мамука Бахтадзе, информира още пресслужбата на МС.Пред египетския президент Борисов изтъкнал интереса на България към сътрудничество в областта на енергетиката. Премиера на Грузия той уверил в подкрепата на България за европейската и евроатлантическата перспектива на страната.\"Българското правителство има интерес за развитието на морските превози между двете страни. Ще продължим да участваме активно в консултациите по създаването на нов мултимодален транспортен коридор „Персийски залив-Черно море” от Иран до България и Гърция, както и по развитието на Транскаспийския международен транспортен маршрут – през Варна и Бургас към Грузия, Азербайджан, Казахстан и Китай, или т. нар. „Нов път на коприната“, подчертал той.Грузия е стратегически партньор на ЕС по отношение повишаването на сигурността на енергийните доставки, диверсификацията на маршрутите и източниците на доставки на газ за Европа и България. „България има силен интерес от изграждането на Южния газов коридор“, категоричен бил Борисов.Извън тези срещи и снимката с Тръмп, премиерът си прави още снимки за спомен, личи от неговия дневник във Фейсбук и този на Арнаудова.С министъра на външните работи на Суадитска Арабия Адел Бин Ахмед Ал-ДжубейрС премиера на Канада Джъстин Трюдо.", "date": "2018.09.24", "title": "Първа среща между Борисов и Тръмп продължи точно 3 секунди"}
{"url": "https://offnews.bg/nashite-avtori/iz-delnitcite-na-edin-lud-17-21-septemvri-688652.html", "text": "Понеделник, 17 септемвриПита ме един читател във ФБ по какво съм доктор. Не му казах. Доктор и толкова. Който иска да си мисли, че съм политолог, който иска да си мисли, че съм гинеколог… Така, де, дето рекъл оня, не съм гинеколог, но мога да погледна.Пък една госпожа вика: „Докторе, къде можем да ви видим? Никъде не се показвате.“Да ме видите?! И защо?Наскоро Калин Донков обясни много хубаво в „Сега“ защо избягва срещите с читатели: „Мисля, че читателите, особено читателките, не трябва да виждат поета на живо. По-добре да го знаят само такъв, какъвто си го представят... Не им трябва да го разглеждат отблизо: как се запъва, как мига насреща, как се заплита в собствените си изречения, как семпло и досадно е облечен или как килограмите му пречат да въздъхне. Това не е в ущърб само на поета, от това и читател(к)ите остават завинаги ощетени.“Затова и ние, дами, не се показваме. Не искаме по никой начин да ви ощетяваме! Един невидян автор винаги е по-левент, по-суратлия, по-изтупан от един видян автор. Човек е така устроен, че си измисля това, което не може да види. И си го измисля по свой вкус. Това е единственият начин авторът да се харесва едновременно на всички читателки.Сега да се захващаме за работа, че не са една и две простотиите тази седмица.Учители от 67 ОУ \"Васил Друмев\" в София се оплакали пред „Господари на ефира“ от директора Красимир Вълков. Крещял, заплашвал, обиждал, уволнявал. Любимата му фраза била: „Яжте ми оная работа!“Директор на училище! Представяте ли си! Завършен простак, но простак с протекции.Като казах простак та се сетих. От тъста съм слушал за един легендарен директор на гимназията в Гоце Делчев – Иван Бухлев. Голяма човек бил, но имал малък дефект. На всяка втора дума викал „простак“. И веднъж му дошли на проверка от министерството на просветата. Гледали, слушали и накрая рекли: „Всичко е много добре. Но не може ли да не употребявате толкова често думата „простак“? На което директорът подскочил: „Кой, аз ли, бе?! Тая дума я няма в моя речник, бе, простак с простак…“Той нямал протекции. Той бил просто Бухлев! Днес в града има улица на негово име.Депардийо щял да става турски гражданин. През октомври щял да се срещне по този повод с Ердоган. Както навярно помните, той вече се сдоби и с руско гражданство. Изглежда, че ги колекционира, призна, че имал и алжирско.Дано знае какво прави. Защото преди близо три века неговият съгражданин Волтер едва се спасил в Истанбул. Ето как е описал случая в „Кандид“: „На сутринта имамът дойде да ме обреже; и понеже му създадох известни затруднения, махленският кадия, един почтен човек, ми предложи да ме набие на кол; спасих кожата и задника си с хиляда секвинии и бързо избягах в Персия…“Е, възможно е нещата вече да са се променили, кой знае. Вторник, 18 септемвриАло, пенсиите! По цял ден търся нещо да ви зарадвам и няма, и няма. Цялата ни действителност е враждебна към вас. И днес най-после намерих мъничка новинка. От 1 юли 2019 г. ще ви дигат пенсиите с 5.7%. На които преживеят зимата, де. Дано да е някоя мека, „станишева“ зима. Казвам мъничка новина, защото 5.7% за повечето от вас са няма и 10 лв. И, освен това, инфлацията вече ги е изручала половината. А предстоят зимните сметки за тоците, парното, дървата пак поскъпнали, хлябът се готви за скок, въпреки думите на Порожанов, че големите вериги ще продават без надценка. До 1 юли като нищо ще изруча цялото увеличение.Между другото, понеже покрай хляба колегите пак почнаха да цитират онова за пастите, та да напомня. “Ако нямат хляб, да ядат пасти” не го е казала Мария Антоанета, а Мари Терез, съпругата на Луи XIV. Антоанета била съпруга на Луи чак XVI. Това го повтарям за журналистите. Иначе за страни и народи, дето пастите са изчезнали преди хляба, няма практическа стойност.Каракачанов съобщи, че по предложение на министрите патриоти МС щял да изготви позиция, в която ще се посочва, че България е против започване на процедура по член 7 от договора за ЕС срещу Унгария.Според Симеонов спрямо Унгария се извършвала репресивна акция, която не почивала на аргументи. Каракачанов пък вика, че тази репресия можела да се сравни с инвазията на СССР в Унгария през 1956 г.!Нерде Стамбул, нерде Ямбол!Знаете ли къде ги стяга чепикът нашите властници? Каракачанчето като по-непосредствен си го е казал: \"Днес е Унгария, утре това се готви за Полша, един ден това може да се стовари срещу България.\"Като нищо може да се стовари и върху нас. И то напълно заслужено. Цяло чудо е, че досега не са ни се е стоварило. Но не е късно. Стига само Меркел да престане да гледа Борисов влажно и…Изпускаме Блъсков! Изпускаме го в оня смисъл, в който навремето „Монитор“ написа „Изпускаме Филчев“. По него време главният прокурор вече даваше доказателства за психична ентропия в реално време…„Агент Атила ровил заедно с бивола в дупката на греха“, твори поредната антибългарска конспирация в. „Труд“.Агент Атила е румънският журналист Атила Биро, арестуван край Радомир заедно с българският му колега Димитър Стоянов от „Биволъ“. Дупката на греха е сметището край с. Егълница, където „Джи Пи Груп“ гориха документите от десетките далавери с обществени поръчки. Но в текста на „Труд“ документите горят някак от само себе си, „Джи Пи Груп“ не се споменава. И то е естествено, нали е свързана с Валентин Златев…Изобщо трудоваците са сътворили един тюрлюгювеч, в който водещата роля е отредена на личния враг на Блъсков Сорос, който организирал и финансирал събарянето на законните правителства на Румъния и България. Много странно, но в комплота участва и ЦРУ. А Атила Биро бил агент на румънското разузнаване. Набъркани са също така ексшефът на Агенция „Антикорупция” Лаура Кьовеши, бившият шеф на разузнаването генерал Флориян Колдя и т.н.Изобщо конструкция, скрепена с тел и канап.Обаче Цецерон е по-смешен даже и от трудоваците: „Аз съм убеден, че ако журналистите не бяха там, може би щяхме да хванем и хората, които действително биха извършили това унищожаване на тези документи, за които излезе в публичното пространство“.Между нас да си остане, но е прост като кантонерски петел. Ясно е, че няма как да признае, че полицията е охранявала изгарянето, а неочакваната поява на журналистите е объркала работата, но що поне не си мълчи?!OFFNews се чуди защо Росен Желязков, който в момента е шеф на КРС със 5-годишен мандат, си напуска сигурната работа, за да поеме едно от най-забатачените министерства в един кабинет, който едва ли ще си довърши мандата. Обяснението е просто. За няколко месеца като министър може да изкара (не казвам да открадне, макар че сигурно ще е по-точно) повече, отколкото ако кеси 5 г. в КРС на заплатка. А може да си е набройкал и нещо да си приватизира, да не виси на стари години на едната пенсия.Самият Росен вика: „Който познава премиера, знае, че той е изключително убедителен.“ Явно му е направил предложение, на което не може да се откаже. Което никак не противоречи на нашата хипотеза.Сряда, 19 септемвриИмам чувство, че Борисов е географски детерминиран. Говори различни работи в зависимост от географската ширина. Едно казва у нас, мине ли на запад от Калотина сменя дискурса. Понеже споменахме Волтер. Той беше казал: „Русо пише само, за да си противоречи”. Бойко говори, само за да си противоречи. Слава Богу, не пише… Ето сега в Залцбург рекъл, че решението на МС да бъде изготвена позиция срещу процедурата за отнемане на гласа на Унгария няма правна стойност, защото било взето на оперативно заседание. (Как се изучи!) А позицията ще бъде изготвена някой друг път, „след около две години“…Каракачанов не повярвал на ушите си“ „Ама как, вика, самият Борисов каза, че гласува с две ръце…\" А президентът чистосърдечно си призна, че му е трудно да проследи позицията на премиера. И отказа да тълкува „такова амбивалентно поведение“… Амбивалентност, ако някой случайно не знае, е състояние, при което в субекта се проявяват едновременно противоположни, взаимно изключващи се чувства или мисли.Сефте комендантски! Погледнала го е Мути с оня влажен поглед, който пази само за него и той е омекнал…Един на село веднъж каза, че се държал като селска шафрантия и аз още мисля дали случайно не е прав.Депутатите от ГЕРБ, ОП и \"Воля\", гласуваха новите министри. Росен Желязков поема транспорта, Петя Аврамова - регионалното, в МВР закърпиха положението с Младен Маринов. Нелко Начев, FBF (Facebook friend) написа: „Двама от новите министри са с криминално минало, а третият - с криминално бъдеще!“.Se non è vero, è ben trovato. (Ако не е вярно, поне е добре казано.) Но мисля, че за един министър е вярно. За този, дето е бил шофьор на изчезналия бандит Мето Илиянски. Ама тя и Петя има не само бъдеще. Ако се разрови около поръчките по водния цикъл във Враца, спечелени от фирми на Пеефски, ще се види, че е жена с минало.Голям таш…, пардон, майтап, хората на Симеонов гласували „Против“ оставките на старите министри и „За“ назначаването на новите.Борисов се хвали, че контрабандата на цигари у нас била спаднала до 4.7%. Това било най-ниското ниво от 2007 г. насам.Значи за 10 г. на власт Борисов успя да достигне нивата от времето на „крадливата“ тройна коалиция!Къде отиваме, може би?! Или се връщаме?По този повод OFFNews пише: „Ако ще се лъжем, нека да е по-скромно.“Колегите взели годишните доклади на Агенция \"Митници\" за обложените с акциз цигари и направили таблица, от която се вижда, че през 2008 г. българите са изпушили 21,6 млрд. цигари. През 2010 г. изведнъж акцизните цигари падат наполовина - 10,8 млрд. къса. И си остават толкова през цялото управление на първия кабинет на Борисов. На въпроса какво става, Борисов отговаря: \"Хората спряха да пушат\". Но после пак пропушиха… По време на второто и третото правителство на Борисов обложените с акциз цигари се увеличават до 13,8 млрд. къса. Които носят на хазната 2,3 млрд. лева акциз. Обаче хазната губи около 1.1 млрд. лева от акциза на онези близо 7 млрд. къса, които Станишев е събирал, а Борисов контрабандирал. Четвъртък, 20 септемвриМинистърът на отбраната на Гърция Панос Каменос рекъл в пред телевизия „Антена“, че македонците „са българи, славяни“. Миналата седмица в Солун каза същото: „Нека скопяните да разберат кои и какви са те? Те са българи, славяни…“Тези думи далеч повече биха отивали на българския военен министър, патриотът от ВМРО Каракачанов. Но той вече не може да си ги позволи, защото е политик.И не само в Каракачанов са настъпили сериозни нематериални промени. (Материалните са отделно!) Сидеров, който години наред си вадеше хляба да дъвче кокалите на евреите, вчера в НС посрещал официално Орен Хазан, депутат от управляващата партия \"Ликуд“. Дали го е прегръщал не знам, но го е ръкувал топло.Да, миналото не е това, което беше. Американският посланик Рубин посетил Доган и Карадайъ в централата на ДПС. Дори се е снимал с тях, вероятно като доказателство. Без снимката тази визита би изглеждала напълно недостоверна.Нямам представа защо Рубин прави този ихтибар на агата, само седмица след като стана известно скандалната покупка на ТЕЦ „Варна“. Дали тази визита трябва да се разположи в контекста на отношенията Борисов-САЩ или пък има някаква друга причина, тепърва ще гадаем. При обсъждането на новите министри Карадайъ рече, че предсрочните избори били неизбежни.От посолството на САЩ викат, че срещата била рутинна. То ще да е някаква нова рутина! Защото години наред тези рутинни срещи не се провеждаха. Агата беше меко казано недолюбван от Големия брат. През 2007 г., когато Буш беше на посещение в София, на тържествения обяд, който Първанов му даде, отсъстваше само Доган. При това тогава ДПС беше управляваща партия. Дали не беше поканен или нещо обиден на Големия брат, не разбрах. Но фактът си е факт.Във Фейсбук спукаха от критика една даскалка, която поръчала да ѝ напишат лозунг по случай първия учебен ден. Но не случила на грамотен художник ли, компютърджия ли… Написали БАлгария. И тя не проверила и сега я разнасят из Фейса. И с основание, защото, ако БАлгария е бъдещето на България, то не е много радостно бъдеще.Но това е нищо в сравнение с една истинска идиотия, станала във Велинград. Две госпожи от основно училище \"Неофит Рилски“ прекарват невръстни дечица през прелез със спусната бариера и включен светлинен сигнал, току пред идващия влак. Половината дечица успели да изприпкат пред локомотива, но другата половина се уплашили и побягнали назад и изчакали теснолинейката да мине.Досега, колчем станеше дума за даскалска идиотия, винаги давахме за пример ония учителки, дето се бяха качили 14 в асансьор за 4 лица. И той естествено се сгромоляса. Но велинградската идиотия надминава всичко друго. Цяло чудо, че се е разминало без трагичен инцидент.Шефът на КПКОНПИ Пламен Георгиев казал пред Комисия за борба с корупцията в НС: „С кмета на Перник проведохме и разговори за пилотно въвеждане на антикорупционно образование в детските градини – вероятно чрез песнички, игри и подобни похвати.\"Браво! Страхотна идея, артък даже! Но според нас в детската градина е късно. За всякакво възпитание е късно, не само за антикорупционното. Изпуснеш ли го в ембрионална възраст, да поеме то от пъпната връв и да привикне към алкохола, цигарите, тлъстите меса, да развие вкус към турбофолка и белиденса, после ходи го възпитавай. Да има как още от сперматозоиди да ги хванем… Щото още от там се изкривяват нещата. Най-агресивният, най-пробивният (най-простият!) успява!Петък, 21 септемвриРосен Желязков коментира публикациите, че е интимен с Бъчварова: \"Това са жълти новини… фалшиви новини. С Бъчварова съм работил четири години – беше добро служебно сътрудничество\".Добро служебно сътрудничество…Може, но из София се говорят други неща. Чух, че в някои среди на Росен Желязков му казвали българския Макрон. Но това е много пресилено. Желязков е роден на 5 април 1968 г., а Бъчварова на 13 март 1959 г. Няма и 10 години разлика. А Бриджит е 24 години по-възрастна от Еманюел. И сравнение не може да става.Всъщност, ако ме питате защо у нас се приема за нормално мъжът да е с десет, че и с двайсет години по-възрастен от жената, а обратното се смята за нередно, няма да мога да ви обясня.Упорито се твърди, че министерстването си Желязков до голяма степен дължи на Бъчварова. Между другото, спомням си, че в предаването си „Немам нерви“ през 2015 г. Люба Кулезич каза, че чула, че „министърката на вътрешните работи Бъчварова горещо помолила премиера да назначи приятеля ѝ Росен Желязков за шеф на КЗК…“И Борисов се беше съгласил. Но после се наложи Желязков да се откаже. Защото се оказа, че кушията е с един кон, което много бие на очи.Струва ми се, че назначаването на Желязков за министър на транспорта е малък реванш на групата „Капитал“. Всъщност, никак не е малък, защото там са съсредоточени огромни фондове. И, ако има нещо подозрително, то е мълчанието на „врага“ – медиите на Пеефски. Нещо там не е както трябва.Сидеров вика, че не харесвал Бъчварова нито за шеф на кабинета, нито за посланик. Из София се чува, че я гласели за Израел, та Сидеров бърза да попречи, ако може.Между другото, Тетка Цачева я мислели за Черна гора. Не съм против. Да я пратим в Черна гора и да я забравим за няколко мандата. Нито тука ще липсва, нито там ще пречи. И тя като шефа си е монолингвист, даже руски не знае. Беля не може да направи.Сидеров е особено сърдит на Бъчварова за провалянето на кандидатурата на Александър Манолев за министър на транспорта: „Някои от ударите срещу правителството, вика, дойдоха от приближени до шефа на кабинета… Не е логично роднините на шефа на кабинета да са в противниковия лагер и да правят такива публикации. Говоря за дописките срещу Александър Манолев, които си бяха удар под кръста... Има знаци, че шефът на кабинета може да саботира премиера…“Сидеров намеква за един друг неприятен момент, но ние няма да се занимаваме с него. Дето казват в мафията, децата на мафиотите са неприкосновени.Боже, като се сетя как се присмивах на Валентин Радев, че е къпан… Обаче сега се натресохме на един още по-къпан и, както викат циганките на пазарджишката баня, търкан на керемида. Слушам го отзарана по телевизора: „В нашата работа имаме готовност да се хвърлим във всяка ситуация, без да мислим много…“Звучи доста глупаво, но ние му вярваме. Да се мисли в милицията е безсмислено. То в цялата държава вече е така…Президентът вика: “Просто е парадоксално. Премиерът маха министъра на вътрешните работи заради “мърлявата работа” на полицията, а по закон тази мърлява работа се координира, ръководи и планира от главния секретар на МВР, който се предлага за министър…”Чуди се един вид. Според нас няма нищо за чудене. Работата е малко джуджешка – нема хора! Бандата кадри свърши. Не е далече времето, когато ще ги търсят с обяви.На сайта на „Дарик“ чета, че учени от университета на Куинсланд решили да проверят дали и при мъжете се появява състояние, наричано \"посткоитална дисфория\", което се смятало за характерно за жените. Анкетирали 1208 мъже от различни държави как се чувстват след секс. 41% от тях споделили, че са преживявали посткоитална дисфория, изразяваща се в раздразнение, силно безпокойство, незадоволеност, емоционална празнина.Обаче “Дарик“ са се объркали малко. По начало посткоитална дисфория е по-характерна за мъжете, отколкото за жените. Още преди близо две хилядолетия д-р Клавдий Гален е забелязал: „Всяко животно е тъжно след секс, с изключение на жената и петела.” А той ги е разбирал тия работи. Виждали ли сте петелът какво прави като слезе от кокошката? Качва се някъде на високо и кукурига, кукурига…Обаче Тръмп например не познавал посткоитална дисфория. Порнозвездата Стефани Клифърд написала книга, в която разказва как е правила секс с него. „Това, вика, беше най-малко впечатляващият секс, който някога съм имала, но е ясно, че той не споделя това мнение.\" А самокритиката е една от основните причини за посткоитална дисфория. Тръмп имал основания да е самокритичен, защото, разправя Стефани, му бил по-малък от средния и бил, как да го кажа по-деликатно, главест бил, като на персонажа от компютърната игра Mario Kart.И да завършим с нещо позитивно. Папа Франциск обяви секса за дар, даден ни от Господ, за да се обичаме и да генерираме живот. Сексуалността, вика Франциск, е велико нещо и от нея не трябва да се бяга. Но тя „трябва да се изживява в едно единствено измерение: съпруг и съпруга, при това за цял живот!“„А когато любовта е страстна – поясни папата, - тя ражда живот, нова плът, при това и с тялото, и с душата!“ Да е страстна, да е страстна, колко да е страстна? Според Бегбеде три години. Някои отиват и по-далече, но от 7 по-далече май никой не е ходил.Изобщо папата ги е представил нещата малко като сръбски траур. («Со своя жена - да е тужно. ”) И все пак е крачка напред, защото църквата традиционно отричаше секса за удоволствие. В БПЦ единствено поп Силвестър от сливенската църква \"Св. София\" е достигнал до модерността на папата. Полани разреши секс дори и през постите. Разбира се, и при него като сръбски траур…", "date": "2018.09.24", "title": "Из делниците на един луд (17 – 21 септември)"}
{"url": "https://offnews.bg/sviat/300-metra-avstralijski-briag-potanaha-v-okeana-688666.html", "text": "Голяма част от австралийски плаж внезапно се срути в океана вследствие на ерозия, съобщиха властите, цитирани от Би Би Си.Откъсналата се територия е широка около 300 метра. Намирала се е в щата Куинсланд.Това е третият подобен инцидент в района през последните години. През 2015 г. при свличане на земна маса бяха погълнати каравана, палатки и автомобил.В този случай не са били засегнати хора или имущество.\"Вероятно ерозията е причинена от подкопаването на част от брега от вълни и течения, коментираха от департамента по околната среда в щата.Промяната е забелязана от пилот на хеликоптер в понеделник. Откъсналото се парче земя е много по-голямо от потъналите в океана предишните два пъти, казал той.През 2015 г. около 140 души бяха евакуирани, след срутване на земна маса. Никой на пострада. През 2016 г. също имаше малко срутване на земна маса.Геологът Питър Дейвис прогнозира, че подобно срутване със сигурност ще се случи отново.", "date": "2018.09.24", "title": "300 метра австралийски бряг потънаха в океана"}
{"url": "https://offnews.bg/112/trafikat-se-usilva-karajte-vnimatelno-eto-kade-ima-remonti-i-ogranic-688650.html", "text": "За усилващ се трафик предупреждават МВР и \"Гранична полиция\". Агенция \"Пътна инфраструктура\" апелира шофьорите да карат разумно, да спазват правилата за движение, да не предприемат резки маневри и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-бързо и кратко пътуване, но застрашава живота и здравето на всички останали, които спазват правилата, напомнят от АПИ.Интензивен е трафикът към столицата. На автомагистрала „Хемус“ в района на 38-и км, поради ремонтни дейности, движението е отбито в платното, което е по посока Варна, а всички ремонтни участъци са подсигурени от пътни полицаи, съобщи МВР.За улеснение на трафика на \"Хемус\" има две ленти за София в участъка с виадуктите, които се ремонтират на територията на Софийска област, съобщи АПИ.Ремонтират се долното строене на 4 виадукта - при 19-ти км (виадукт „Потоп“), 33-ти км (съоръжението при тунел „Витиня“), при 36-ти километър (виадукт „Коренишки дол“) и при 51-ви км (виадукт „Разлив“). На съоръжението при 9-ти км (в района на с. Яна) се подменят дилатационните фуги. Поради това движението в района на съоръженията при 9-ти, 33-ти, 36-ти км се извършва двупосочно в платното за Варна. На виадукта при 51-ви километър се ремонтира платното за Варна и там трафикът преминава двупосочно в платното за София. За повишаване безопасността и улеснение на движението днес ще има две ленти за София и една за Варна.Строително-монтажни работи се извършват и на две мостови съоръжения на АМ „Хемус“ на територията на област Шумен. Движението в участък от 853 метра - от жп надлеза при км 364+744 до надлеза при км 365+597, се осъществява двупосочно в платното за Шумен.На автомагистрала „Тракия“, в района на Вакарел, има леко пътнотранспортно произшествие, движението се осъществява под контрола на полицейски екипи.На „Тракия“ поради ремонт на съоръженията при 17-ти и 18-ти километър в посока Бургас движението се осъществява двупосочно в платното за София. За улеснение на пътуващите днес ще има две ленти за София и една лента за Бургас.Шофьорите да се движат с повишено внимание в участъка между Ихтиман и тунел „Траянови врата” от км 45 до км 53, където е въведено ограничение на скоростта до 90 км/ч в двете платна за движение поради неравности на пътната настилка и извършване на ремонтни дейности, съветва АПИ.В участъка Чирпан – Стара Загора от км 168 до км 208 от днес се въвежда ограничение на скоростта до 90 км/ч поради неравности на пътното платно.Ремонтни дейности се извършват и на моста над р. Елшишка при 89-ти км на АМ „Тракия“. Движението се осъществява двупосочно в платното за Пловдив. Шофьорите могат да използват алтернативни маршрути.• За пътуващите от София към Пловдив отбиването е при пътен възел „Церово“ на АМ „Тракия“ по път III-8402 Виноградец - Карабунар - Злокучене – Септември, път I-8 Лозен - Звъничево - Пазарджик - Мало Конаре - Говедаре, път III-8005 - с. Цалапица до пътен възел „Цалапица“ на АМ „Тракия“, и обратно за идващите от Пловдив към София;• от пътен възел „Церово“на АМ „Тракия“ се отбива по път III-8402 Виноградец – Карабунар, път III-3704 Бошуля - Пазарджик, път I-8 Пазарджик - Мало Конаре - Говедаре, път III-8005 с. Цалапица до пътен възел „Цалапица“ на АМ „Тракия“, и обратно за идващите от Пловдив към София;• от пътен възел „Калугерово“ на АМ „Тракия“ се отбива по път III-803 Динката - Драгор, път II-37 /Пазарджик/, път I-8 Пазарджик - Мало Конаре - Говедаре, път III-8005 с. Цалапица до пътен възел „Цалапица“ на АМ „Тракия“, и обратно за идващите от Пловдив към София.За улеснение на пътуването през Владая - по път I-1 (Е-79), днес от 10 ч. до 20 ч. ще има две ленти за прибиращите се към София. По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Люлин“.Днес, от 14 ч. до 20 ч., се спира движението на камионите над 12 тона по автомагистралите и най-натоварените пътища. Целта е повишаване на безопасността при пътуване и увеличаване на пропускателната способност на инфраструктурата. Моторните превозни средства над 12 тона ще бъдат ограничени по следните направления:• автомагистралите;• път I-1 с. Ребърково - Ботевград, като движението се пренасочва по път II-16 Ребърково - Своге - София;• път I-1 - етапна връзка на лот 2 на АМ „Струма“ при Благоевград - ГКПП „Кулата“;• път I-4 п. в. „Коритна“ - Велико Търново - Шумен;• път I-5 Русе - Велико Търново;• път I-8 ГКПП „Калотина“ - София;• път I-9 Варна - Бургас;• път II-18 Околовръстен път на град София;• път II-99 Бургас - Царево.Трафикът е интензивен и по граничните пунктове, включително на входа и изхода за леки автомобили на ГКПП \"Кулата\" и ГКПП \"Маказа\" на българо-гръцката граница и на изхода за товарни автомобили на ГКПП \"Капитан Андреево\" на българо-турската граница и ГКПП \"Дунав мост-Видин\" и на ГКПП \"Оряхово\" на българо-румънската граница (по данни към 14 часа), съобщи пресцентърът на \"Гранична полиция\". На българо-сръбската граница и българо-македонската граница трафикът е нормален на всички контролно-пропускателни пунктове.", "date": "2018.09.24", "title": "Трафикът се усилва, карайте внимателно! Ето къде има ремонти и ограничения"}
{"url": "https://offnews.bg/sviat/otstraniha-prezidenta-na-moldova-zashtoto-otkazal-da-naznachi-dvama-m-688655.html", "text": "Конституционният съд на Молдова временно отстрани президента на страната Игор Додон, съобщи агенция \"Фокус\".Решението е продиктувано от отказа на Додон да назначи двама министри, предложени от премиера Павел Филип, уточнява държавната информационна агенция IPN.Временно правомощията на държавен глава ще изпълнява председателят на парламента или министър-председателят, за да подпише указите за двамата кандидати за министри.През септември Филип предложи кандидатурите на двама нови министри - на здравеопазването, труда и социалните грижи (Силвия Раду) и на селското стопанство и регионалното развитие (Николай Чубука). Молдовският президент се противопостави с аргументите, че Раду няма медицинско образование, а Чубука буди съмнения за неподкупността си.Съгласно Конституцията на Молдова, президентът има право да отклони предложение за назначаване на министър само веднъж.Отстраняването на Додон е третото в мандата му. Два от случаите бяха свързани с негови откази да назначи кандидат-министри – през октомври 2017 г. и през януари 2018 г. Тогава указите бяха подписвани от председателя на парламента.", "date": "2018.09.24", "title": "Отстраниха президента на Молдова, защото отказал да назначи двама министри"}
{"url": "https://offnews.bg/sviat/rusia-dava-na-bashar-asad-zenitni-kompleksi-s-300-688649.html", "text": "Русия ще подобри противовъздушната отбрана на Сирия, като до две седмици достави на армията ѝ зенитни ракетни комплекси С-300, заради инцидента със сваления руски разузнавателен самолет Ил-20, съобщи днес руският военен министър Сергей Шойгу. Говорителят на Кремъл Дмитрий Песков каза, че това не е насочено срещу трета страна, но посочи, че според руските военни експерти причина за инцидента са „преднамерените действия на израелски летци, което не може да не нанесе вреди“ на отношенията. Той добави, че руският президент Владимир Путин е информирал сирийския си колега Башар Асад за планираната доставка на С-300 в разговор по телефона.Шойгу съобщи още, че по нареждане на президента Путин се предприемат и други мерки за сигурност - командните пунктове на сирийската ПВО ще бъдат оборудвани с автоматизирани системи за управление, доставяни по-рано само на руските въоръжени сили.Освен това Русия ще заглушава над Средиземно море спътниковата навигация, бордовите радиолокационни станции и свързочни системи на бойната авиация, която атакува обекти в Сирия, посочи министърът, цитиран от ТАСС.Мерките са в отговор на свалянето на руския Ил-20 с 15 души на борда над морето миналата седмица със сирийска зенитна система С-200, като Москва обвини за инцидента Израел, чиито изтребители Ф-16 използвали руския самолет за прикритие, докато атакували цели в сирийската провинция Латакия.Израел отрича обвиненията, като твърди, че когато сирийците стреляли, неговите Ф-16 вече били над израелска територия.САЩ реагираха на новината с думите, че снабдяването на Сирия със системата за противоракетна отбрана С-300 би било \"голяма грешка\", предаде Асошиейтед прес. Това бе коментарът на съветника по националната сигурност на президента Джон Болтън от кулоарите на годишната сесия на Общото събрание на ООН.Той прогнозира, че това би довело до \"значителна ескалация\" на вече високото напрежение в региона и призова Русия да преосмисли решението си.Болтън даде да се разбере, че американските сили ще останат в Сирия, докато Иран изтегли своите военни части и съюзнически милиции от тази страна.", "date": "2018.09.24", "title": "Русия дава на Башар Асад зенитни комплекси С-300"}
{"url": "https://offnews.bg/futbol/luka-modrich-e-noviat-nomer-1-v-sveta-mesi-i-ronaldo-ne-prisastvaha-n-688670.html", "text": "Халфът на Реал Мадрид и хърватския национален отбор Лука Модрич беше избран за Най-добър футболист на ФИФА за годината. Футболистът спечели в конкуренцията на Кристиано Роналдо и Мохамед Салах.33-годишният халф сложи край на продължилата цяло десетилетие доминация на португалеца и Лионел Меси. Роналдо и суперзвездата на Барселона не присъстваха на церемонията в Лондон, въпреки че двамата за поредна година бяха част от Идеалния отбор.Стражът на Реал Мадрид и белгийския национален отбор Тибо Куртоа грабна приза за най-добър вратар. Това е второ признание за него през тази година, след като получи и Златната ръкавица за номер 1 на своя пост по време на Мондиал 2018.На Световното първенство в Русия той завоюва бронзов медал с тима на \"червените дяволи\". Негови конкуренти бяха световният шампион с Франция и играч на Тотнъм Юго Лорис и вратарят на Дания и Лестър Каспер Шмайхел.Селекционерът на световния шампион Франция Дидие Дешан напълно очаквано беше избран за Най-добър треньор. Той успя да изведе \"петлите\" до тяхната втора световна титла в историята, като това се оказа ключово за спечелването му на този приз. Другите двама номинирани бяха Зинедин Зидан и селекционера на Хърватия Златко Далич.Египетската звезда на Ливърпул Мохамед Салах получи приза \"Ференц Пушкаш\" за най-красив гол през изминалия сезон. Той спечели в конкуренцията на сочените за фаворити Кристиано Роналдо, Гарет Бейл и Лионел Меси, както и Бенджамен Павар, Денис Черишев, Рикардо Куарешма, Лазарос Христодулопулос, Райли МакГрий и Джорджан де Араскаета.", "date": "2018.09.24", "title": "Лука Модрич е новият номер 1 в света, Меси и Роналдо не присъстваха на церемонията"}
{"url": "https://offnews.bg/volejbol/teodor-salparov-oglavi-prestizhna-klasatcia-na-svetovnoto-688657.html", "text": "Либерото на националния ни волейболен отбор Теодор Салпаров е на първо място в класацията за най-добри защитници след втората фаза на световното първенство по волейбол, на което сме съвместен домакин с Италия.36-годишният волейболист е със средно 2,31 перфектни спасявания на гейм (общо 65). След Салпаров в подреждането са Талес Хос (Бразилия), полякът Павел Заторски и французинът Женя Гребенников.Нападателят Тодор Скримов пък е на седмо място при изпълнителите на начален удар на световното първенство със средно 0,39 аса на гейм (общо 11).Първите трима са: Максим Михайлов (Русия) - 0,52 аса, италианската звезда Иван Зайцев (0,48) и волейболистът от САЩ Тейлър Сандър - 0,43.При разпределителите Георги Сеганов е на седмата позиция. 25-годишният волейболист е със средно 4,18 перфектни паса на гейм. Първи е американският национал Мика Кристенсън, втори и трети са съответно Харисън Пийкок (Австралия) и Никола Йовович (Сърбия).", "date": "2018.09.24", "title": "Теодор Салпаров оглави престижна класация на световното"}
{"url": "https://offnews.bg/sviat/soros-shte-sadi-ungaria-v-strasburg-688656.html", "text": "Фондация \"Отворено общество\", създадена от милиардера филантроп Джордж Сорос, е внесла иск в Европейския съд за правата на човека и в Конституционния съд на Унгария заради приетите в страната закони за неправителствените организации, работещи с бежанци и кандидати за убежище, съобщи БТА.Законът в Унгария, станал известен като \"Спри Сорос\", бе приет през юни. Той заплашва със затвор от една година хора, помагащи на кандидати за убежище.Директорът на правния отдел на \"Отворено общество\" Джеймс Голдстън заяви пред Асошиейтед прес, че завеждането на дело цели да противодейства на законите, които, по думите му, са \"предназначени да сплашат и да заглушат независимите гласове в Унгария\".В началото на 2017 г. заместник-председателят на партията на Виктор Орбан - Фидес Филард Немес , за да \"измете\" НПО-тата, финансирани от родения в Унгария милиардер, понеже те \"обслужват глобалните капиталисти\" и \"подкрепят повече политическата коректност отколкото местните правителства\".Същата година правителството на Орбан предложи законопроект, насочен срещу затварянето на един от най-големите чуждестранни университети в Унгария - Централноевропейският университет, финансиран от Джордж Сорос.Тогава  по улиците на Будапеща в защита на висшето учебно заведение.  През юли тази година унгарските депутати одобриха въвеждането на 25-процентов данък върху финансовата и материалната помощ за организации, насърчаващи миграцията. \"Отворено общество\" подпомага някои от организациите, засегнати от тези мерки.Унгария също така даде правото на вътрешния министър да затваря НПО, ако реши, че тя застрашава националната сигурност.Това накара милиардера от еврейско-унгарски произход Джордж Сорос да . Причината е \"репресивната\" политика на правителството.", "date": "2018.09.24", "title": "Сорос ще съди Унгария в Страсбург"}
{"url": "https://offnews.bg/sviat/tijnejdzhar-otcelia-49-dena-na-plavashta-ribarska-koliba-v-moreto-688654.html", "text": "Тийнейджър от Индонезия оцеля 49 дена на плаваща рибарска колибка в морето, разказва Би Би Си.В средата на юли 19-годишният Алди Новел Адиланг е бил в къщичката на 125 км от индонезийския бряг, когато силен вятър къса въжетата, които я държат към дъното, за да не отплава. Тийнейджърът изминава няколко хиляди километра, за да се озове близо до остров Гуам, където е спасен от панамски плавателен съд.Алди Адиланг от индонезийския остров Сулавеси работил на плаващата рибарската колибка, която не разполагала с гребла или двигател. Неговото задължение било да пали лампите на къщичката, които привличали рибата, пише вестник Jakarta Post.Капанът за риба, който прилича на малка колиба, плава по средата на морето, но е закотвен за дъното.Всяка седмица човекът, който идвал да събере уловената риба, носел на тийнейджъра храна, вода и гориво.Когато на 14 юли силният вятър скъсал въжетата, които държали къщичката закотвена, Алди Адиланг имал ограничено количество ресурси. Той успял да си сготви риба, като наклал огън от дървената ограда на плаващия съд.На 31 август Адиланг е бил спасен от панамски плавателен съд във водите на Гуам. От бреговата охрана на острова посъветвали екипажа да отведат тийнейджъра в Япония - крайната дестинация на панамския кораб. Оттам Адиланг се върнал със самолет в Индонезия, където вече е със семейството си.", "date": "2018.09.24", "title": "Тийнейджър оцеля 49 дена на плаваща рибарска колиба в морето"}
{"url": "https://offnews.bg/ikonomika/versace-se-prodava-na-michael-kors-za-2-miliarda-dolara-688658.html", "text": "Италианската модна къща Versace (\"Версаче\") ще бъде купена от компанията Michael Kors (\"Майкъл Корс\"), съобщи Би Би Си.Създадената преди 40 години от Джани Версаче модна компания ще бъде продадена на американската модна група за около 1.7 милиарда евро (2 млрд. долара; 1,5 млрд. паунда), уточни Ройтерс.Италианският вестник Corriere della Sera първи съобщи за сделката по-рано в понеделник.Фамилията Версаче все още притежава 80% от компанията. Останалите 20% бяха продадени преди 4 години на американската частна корпорация Blackstone.Versace и Blackstone са отклонили поканата да коментират пред Ройтерс сделката.Миналата година Michael Kors купиха производителят на луксозни обувки Jimmy Choo за близо £900 милиона.", "date": "2018.09.24", "title": "Versace се продава на Michael Kors за 2 милиарда долара"}
{"url": "https://offnews.bg/dw/obrazovanieto-v-balgaria-ne-iska-i-ne-iska-da-se-promeni-688661.html", "text": "Има недостиг от 4000 учители. С пенсионирането на големите поколения от 50-те и 60-те се очертава още по-голяма дупка, чийто пик, според министър Вълчев, ще е след десетина години. Освен ако дотогава не намалеят в съответната пропорция и децата, така че да спадне и нуждата от училища (казал оптимистът). Да не говорим, че средната възраст на все още работещите учители е вече твърде висока.Едва ли този факт ще учуди някого: вече няма сфера, в която да не липсват хора. Няма заварчици, няма медицински сестри, няма студенти. Сериозното увеличение на заплатите вероятно ще привлече хора, но бум май никой не очаква. Впрочем най-интересната констатация в целия този дебат беше, че средното образование е станало далеч по-конкурентно от висшето. За добри средни училища тече яростна битка, докато университетите приемат куцо и сакато. Заслужава внимателно да се обследва тази тема - аз бих почнал от родителските амбиции, но не ще да са само те. Факт е, че престижните средни училища нямат проблем; липсват учители само там, където няма ресурс да се предложи нещо – в ромските гета и в неплатежоспособни общини.Ако се вгледаме в структурата на липсващите бройки, ще видим, че основно няма учители по информатика, английски, физика, математика – т.е. все „сериозни\" сфери, където младият човек може да намери по-интересна реализация. Литератори, историци, философи – които по-трудно се пласират на трудовия пазар, се хващат със съответно по-голяма охота да даскалуват. Дали това може да се поправи като се накарат ВУЗ-овете да подготвят повече от дефицитните специалности аз не знам. Защото проблемът не е, че ги няма, а че другаде им е по-интересно да работят. Значи трябва професията да стане по-интересна.Какво отблъсква младите?Най-тежка е работата в малки населени места, където един 25-годишен човек просто няма какво да прави. Политически трудно е решението за „окрупняване\" на училищата, т.е. концентрирането им в по-големи места, защото популистите почват да пищят, че се обезлюдявала страната. Макар че и на учениците вероятно ще им е по-интересно да учат в по-голям град. Скоро писаха за с. Врачеш, където нямало деца, защото родителите предпочитали да запишат децата си в Ботевград, който се намира на смешните 3 километра от селото. Що се отнася до учителите, те спокойно могат да пътуват, ако не искат да се заселват в места без дискотеки и театри. Споменатото Врачеш е на 41 км от София, разстояние, което в Германия или САЩ милиони работещи изминават всеки ден без проблем. Важното е младият учител да не се чувства уловен завинаги в капана на селото, където са го изпратили.От започнали работа тук-там чувам и за нередни неща. Понеже бюджетът не стигал, един бил уволняван преди ваканцията и преназначаван в началото на учебната година; друга пък трябвало да поеме без пари часовете на директора. Но да оставим отделните случки. Представете си един млад човек, който попада в далечно място с феодални порядки, местни котерии, форми на омерта. Прословутото уважение към учителя, загубата на което окайваме непрестанно, е функция именно на местничеството – дошлият отвън тръгва от най-ниското стъпало и това, разбира се, няма защо да му се харесва. Местните също са подозрителни към самоуверения нов колега.Годишен план, срочен план, план за часа...Бюрокрацията в училището е феноменална. За всеки урок трябва да се попълни план предварително и да се получи одобрение. Описваш основните понятия, основните ресурси, които използваш, основните компетентности, които обаче са различни от основните компетенции. Годишен план, срочен план, седмичен план, план за часа... Кариерното развитие, което би трябвало да мотивира учителите, се движи по стълбица, която е по-подходяща за казарма, отколкото за творческа професия. Добавете към това загубата на всякакви средства за налагане на ред и авторитет. Не можеш да изключиш ученика, защото училището е на ръба с бройката; ако му пишеш лоша бележка, най-много да ти зашлеви шамар, той или родителите му. Наистина отношението на медиите към учителите в последните години е доста по-добро - обществото взе да взима тяхната страна в конфликтите. Но усещането за безпомощност не си отива. Дрънкаш някакви неща, те си пипат телефоните и се щипят.Най-сложната тема тук е промяната в самия начин на учене, към който не иска и не иска да се адаптира нашата образователна система. Огромно е количеството на задължителните неща, които трябва да се покрият, зазубрят и възпроизведат в тестова форма. Наместо да научи децата с удоволствие да четат и анализират, учителят трябва да мине по задължителни произведения, теми, ключови думи. Наместо да развие интерес към устройството на света и законите, които го движат – задачки за алдехиди и кетони. За да Ви скандализирам, ще кажа и че правописът, който у нас все още се води върховен критерий на образованост, днес вече не разграничава грамотни и неграмотни, защото и едните, и другите имат спелчек на компютрите си.Един млад човек би се чувствал много по-добре, ако го освободят от всичките тези програми и задължителности и му дадат свободата да работи с децата така, както ще им е интересно - пък нека после да проверяват уменията им да се справят с проблеми. Днес всички ние сами търсим информация, когато се хванем да правим нещо. Кога за последен път прочетохте учебник по работа с „Пейнт“ или „Опън офис“? Наместо да влезе в този дух на времето, нашата система се държи за 20 век и не се пуска – учебници, уроци, домашни. Дете скоро попитало учителката защо трябва да знаят как се прави 10-процентов разтвор от нещо си. Отговорът хвърлил мост към практиката: ами представете си, че слагате кисело зеле. Е, питам, как би направил кисело зеле уважаемият читател - като свали от тавана тетрадката си по химия? Или просто ще погледне в интернет?Проблемно-ориентирано обучение, а не запълване на часовеАко трябва да ида по-нататък, струва ми се, че дори специализацията на учителите днес вече започва да изглежда прекомерна. Какво пречи историк да преподава география, географ да говори за биологическото разнообразие, учител по рисуване да ги обучава как се правят видеоклипове? Компетентността в тази професия все повече е в способността да увличаш, да организираш изследователска работа заедно с децата – а не в това да подготвиш едни уроци, които да повтаряш години наред. Добре е да вървим в посоката, която се обсъжда напоследък в Германия – проблемно-ориентирано обучение (а не, за да си попълват часовете онези, които нямат достатъчно, както се случва у нас!). Например дават на дадена група задача да разработят план за сметище на града. Размишляват откъм географията, екологията, химията, може да се появи етически проблем, който да разглеждат от философска гледна точка. В подобни проекти, разбира се, трябва да участват и външни експерти, което е допълнителен плюс.Обаче? Подобна голяма свобода на учителя рискува да застраши държавно-бюрократичните устои на образованието. Ще повлече други форми на оценяване, ще подкопае сакралните представи за тестове. Затова и няма да я дочакаме скоро.", "date": "2018.09.24", "title": "Образованието в България не иска и не иска да се промени"}
{"url": "https://offnews.bg/112/plamna-uchilishte-v-ruse-plevnia-izgoria-nad-blagoevgrad-688662.html", "text": "Пожар избухна на четвъртия етаж в хранилище на Средно училище \"Възраждане\" в Русе днес.Няма пострадали - днешният ден е неучебен.Пламъците задействаха алармата и охранителите повикаха полиция. Два екипа на Второ районно управление отцепиха района, докато два пожарни автомобила се заеха с гасенето. То приключи към 15 ч.Материалните щети са сериозни.Предполага се, че пожарът е причинен от късо съединение.Около час след този избухна и друг пожар, при който плевня със сено изгоря в село над Благоевград. Сигналът е подаден след 16.30 часа от махала Яневска на село Дъбрава.Под плевнята имало затворени животни.Заради силен вятър пламъците се насочват към съседните къщи. В една от тях има неподвижна жена, която не може да излезе.Два екипа пожарникари гасят пожара.", "date": "2018.09.24", "title": "Пламна училище в Русе, плевня изгоря над Благоевград"}
{"url": "https://offnews.bg/112/silniat-viatar-otnese-oblitcovkata-na-stena-na-mol-v-blagoevgrad-obno-688660.html", "text": "Силният вятър отнесе облицовката на стена на МОЛ Ларго в идеалния център на Благоевград, предаде БГНЕС. Паднала е цялата метална обшивка на източната страна на сградата, както и част от южната страна.Инцидентът стана 15-ина минути след 18.Малко по-късно на мястото пристигнаха противопожарни автомобили и линейки.Първоначално свидетели твърдяха, че има затиснати хора, но при разчистването на отломките не бяха открити такива. Пристигналият областен управител Бисер Михайлов потвърди, че няма затиснати хора. 20 души са се намирали в кафенето на последния етаж на мола. Те усетили миризма на дим, след това се чули трясъци. Избягали навън.Час след инцидента площад „България”, където се намира молът, остана отцепен.Разчистването ще продължи след утихване на вятъра.Молът е отдаден на концесия за 30 г. Рухналата фасада с обшивка от метални пана бе поставена през 2014 г.Без токВятърът причини проблеми не само в Благоевград.7000 абоната на ЧЕЗ България останаха без ток заради вятъра, 3000 от тях живеят в област Монтана, която е и най-сериозно засегнатата от вятъра - има пречупени дървета, паднали клони, но не и пострадали.Аварийните екипи на ЧЕЗ работят по отстраняването на проблемите. Мобилизирани са и всички екипи на пожарната и полицията, включително и колегите им, които са в почивка.В днешния първи есенен ден Националния институт по метеорология и хидрология отправи предупреждение от първа степен за опасност заради силния вятър.Хората да не остават на открито, да затворят плътно вратите и прозорците на домовете си, да приберат незакрепени предмети от терасите си, а ако са на открито временно заслон - съветват от ГДПАБ.СофияВятърът изкорени и събори дървета в центъра на София и едно в Борисовата градина - близо до Астрономическата обсерватория на Софийския университет.На бул. \"Рожен\" дърво падна върху лек автомобил, в който, за щастие, нямаше хора.Паднали дърво и клони имаше на кръстовището на улиците „Екзарх Йосиф” и „11 август” в центъра.", "date": "2018.09.24", "title": "Силният вятър отнесе облицовката на стена на мол в Благоевград (обновена)"}
{"url": "https://offnews.bg/politika/tcvetanov-pri-novia-shef-na-olaf-agentciata-poiska-dostap-do-bankovi-688651.html", "text": "Председателят на ПГ на ГЕРБ Цветан Цветанов се срещна днес в Брюксел с генералния директор на ОЛАФ Виле Итала. Цветанов е на работно посещение в белгийската столица, където ще вземе участие в заседание на Съвместната група за парламентарен контрол върху работата на Европол, съобщиха от пресцентъра на ГЕРБ.  Финландецът Виле Итала, който е бивш вътрешен министър на страната си, бивш член на ЕП и на Европейската сметна палата, встъпи в длъжността генерален директор на ОЛАФ на 1 август 2018 г. и това е неговата първа среща с представител на българска институция.По време на срещата Цветан Цветанов е заявил, че през 2012 г. благодарение на ангажимента на българските институции са разширени административните правомощия на АФКОС за разследване на нередности, засягащи финансовите интереси на ЕС. На свой ред Виле Итала отбелязал, че през всичките тези години доверието между България и ОЛАФ е надграждано и в момента България се разглежда като един от добрите и искрени партньори на ОЛАФ, като участва активно в проверки и разследвания.Генералният директор на ОЛАФ обяснил, че с оглед новата Европейска прокуратура, сега е моментът работата на Агенцията да бъде още по-оптимизирана, като се разширят правомощията ѝ, така че да има достъп до информация за банкови сметки, физически достъп за претърсване на 'горещи точки', да ѝ бъде предоставен достъп до информация, свързана с ДДС, както и информация, разкрита от ОЛАФ, да е допустима като доказателство в националните съдилища на държавите членки.Цветан Цветанов заявил, че България подкрепя подобно засилване на ролята на ОЛАФ съвместно със стартирането на работата на Европейската прокуратура. Председателят на Комисията по вътрешна сигурност и обществен ред обясни, че България предоставя на практика някои от изброените инструменти и даде пример с изменението на Данъчно-осигурителния процесуален кодекс от 2017 г., което позволява административни разследвания. В резултата от това изменение са постъпили 9 искания, по които са били разследвани 35 човека.„Подобни правомощия са важни, за да може ОЛАФ да идентифицира случаи на злоупотреби с европейски средства от европейски граждани, извършени с държава-членка, различна от тяхната националност“, коментира Цветанов. В края на работната среща Цветан Цветанов е поканил Виле Итала да посети България, където да добие лични впечатления от работата на българските институции.", "date": "2018.09.24", "title": "Цветанов при новия шеф на ОЛАФ: Агенцията поиска достъп до банкови сметки и ДДС"}
{"url": "https://offnews.bg/futbol/ot-levski-priznaha-provala-na-macha-v-chest-na-gundi-688664.html", "text": "Ръководството на Левски оповести чрез официалния си сайт, че дългоочакваният приятелски двубой с Милан в чест на годишнина от рождението на клубната легенда Георги Аспарухов няма да се състои.Обяснението е, че фирмата, организираща събитието, не е предложила приемливи дати за провеждането на такъв двубой. Припомняме, че първоначално Левски трябваше да играе с Бока Хуниорс. Впоследствие съперникът беше сменен с Милан, а за финал такъв мач няма да се състои.Ето съобщението от сайта на “сините”:\"Уважаеми привърженици,с огромно неудоволствие Ви съобщаваме, че приятелски мач с Милан няма да се състои. ПФК Левски прояви разбиране и търпение след несъстоялата се среща на 11.08.2018г., но фирмата организатор на двубоя, Moko Solution, не успя да предложи приемливи нови дати за провеждането на такъв мач.Клубът се е обърнал с молба към Moko Solution да оповести реда и начина, по който ще бъдат възстановени сумите на всички закупили си билети за събитието.\"", "date": "2018.09.24", "title": "От Левски признаха провала на мача в чест на Гунди"}
{"url": "https://offnews.bg/sviat/ek-dava-polsha-na-sada-na-es-zaradi-sadebnata-reforma-na-varshava-688653.html", "text": "Европейската комисия предава Полша на Съда на ЕС заради предполагаеми нарушения на независимостта на Върховния съд на страната. Еврокомисията реши да предаде Полша на Съда на ЕС поради нарушенията на принципа на съдебната независимост, породени от новия закон на Варшава за Върховния съд\", се казва в изявление на ЕК. Брюксел настоява за издаването на временни насоки до постановяването на окончателно решение.С промените, въведени от Варшава, пенсионната възраст на върховните съдии в страната бе намалена от 70 на 65 години, с което 27 от 72-мата съдии в органа бяха предсрочно отстранени от длъжност. Затова ЕК настоява Съдът на ЕС да се произнесе възможно най-скоро.", "date": "2018.09.24", "title": "ЕК дава Полша на съда на ЕС заради съдебната реформа на Варшава"}
{"url": "https://offnews.bg/koloezdene/dzhiroto-prez-2019-godina-tragva-ot-bolonia-688663.html", "text": "Колоездачната обиколка на Италия през 2019 година ще стартира на 11 май в Болоня и ще завърши на 2 юни, съобщиха организаторите, които днес обявиха програмата на следващото издание на \"Джирото\".През 2019-а Обиколката на Италия ще се проведе за 102-и път. Първият етап ще бъде 8.2 км индивидуално по часовник по улиците на Болоня.Тази година \"Джирото\" стартира от Йерусалим (Израел), а победител стана Крис Фрум (Великобритания). Болоня за последно беше домакин на етап от Обиколката преди 25 години.", "date": "2018.09.24", "title": "Джирото през 2019 година тръгва от Болоня"}
{"url": "https://offnews.bg/112/hvanaha-mazh-shofiral-pian-i-ubil-29-godishen-peshehodetc-vav-veliko-688659.html", "text": "Полицията хвана мъж, блъснал с автомобила си и убил 29-годишен пешеходец. Катастрофата е станала снощи във Велико Търново, на ул. \"Опълченска\".Сигналът за нея е подаден в 22:10 ч. до полицията.Жертвата е жител на село Върбица. Починал е на място.След като блъснал младия мъж, 62-годишният шофьор избягал.Пристигналият на място полицейски екип извършил оглед, след който бързо заловила извършителя. Пробата му за алкохол се оказала положителна.Образувано е досъдебно производство. Работата по изясняване на всички обстоятелства около тежкия пътен инцидент продължава под наблюдението на прокуратурата.", "date": "2018.09.24", "title": "Хванаха мъж, шофирал пиян и убил 29-годишен пешеходец във Велико Търново"}
{"url": "https://offnews.bg/sviat/ks-na-moldova-reshava-dali-da-otstrani-prezidenta-igor-dodon-688629.html", "text": "Конституционният съд може да отстрани днес президента на Молдова Игор Додон. Политическата криза в страната избухна заради опита на премиера Павел Филип да замени двама министри. Това пише молдовското издание на “Комсомолская правда“, цитирано от Фокус. Ръководителите на министерствата на земеделието и здравеопазването бяха освободени, а Николай Чубук и Силвия Раду бяха номинирани за постовете. Според Додон обаче те са непригодни за министри.Заради отказа на президента да ги назначи, от Демократичната партия на Молдова, начело с Сергей Сърбу, подадоха в петък искане до Конституционния съд за временно прекратяване на правомощията Игор Додон. ", "date": "2018.09.24", "title": "КС на Молдова решава дали да отстрани президента Игор Додон"}
{"url": "https://offnews.bg/futbol/treperete-bozhinov-si-pozhela-zaguba-na-tcska-ot-levski-s-avtogol-688648.html", "text": "Головата машина на Ботев Враца Валери Божинов бе категоричен, относно очакванията си за предстоящото дерби между Левски и ЦСКА.Новакът в Първа лига се изправи срещу \"червените\" в събота и загуби с 0:2. В двубоя Валери си отбеляза автогол, а след това изпусна и дузпа.\"Левски влиза с предимство в този мач. В момента отборът играе много добре. Аз казах на момчетата от ЦСКА, че ако играят както срещу нас, ще имат големи проблеми срещу Левски.Като левскар пожелавам на \"сините\" победа в събота, дай Боже, с автогол на ЦСКА. Така ще бъде най-сладко, както стана срещу нас\", коментира Божинов, цитиран от \"Тема Спорт\".Преди дербито обаче на ЦСКА предстои двубой от 1/16-финалите за Купата на България срещу Монтана.  Треньорът на \"червените\" Нестор Ел Маестро планира промени в състава за тази среща.Очаква се като титуляри да излязат Станислав Манолев и Евандро. Шанс сред стартовите 11 ще получи също вторият вратар Данте Стипица, за когото това ще е официален дебют, а по всяка вероятност и бранителят Александър Дюлгеров. ЦСКА замина на лагер в Монтана с 21 играчи. Двубоят за купата с едноименния местен тим е във вторник от 19:00 часа.", "date": "2018.09.24", "title": "Треперете, Божинов си пожела загуба на ЦСКА от Левски с автогол"}
{"url": "https://offnews.bg/tenis/grigor-dimitrov-i-otbora-na-evropa-triumfiraha-na-laver-cup-688628.html", "text": "Отборът на Европа с Григор Димитров в редиците си защити титлата си на Laver Cup, след като Александър Зверев осигури решителните точки в битката срещу Отбора на света. Германецът направи обрат срещу южноафриканеца Кевин Андерсън, налагайки се с 6:7(3), 7:5, 10:7.12 месеца след триумфа в Прага, Зверев и Роджър Федерер вдигат трофея за втори път, докато надпреварата за първи път печелят Григор Димитров, Новак Джокович, Давид Гофен и Кайл Едмънд.Кевин Андерсън имаше проблеми с началния си удар в първите геймове от двубоя и в третия гейм спаси два брейкбола, отървавайки се от ранен пробив. Постепенно роденият в Йоханесбург тенисист влезе в ритъм и нямаше повече затруднения, а в десетия гейм изпусна сетбол при 30-40, но Зверев изравни на 5:5.В тайбрека финалистът от тазгодишния Уимбълдън поведе с два мини-пробива аванс и до края водеше – 7:6(3). Зверев бе в ъгъла и изостана 0:40 в първия гейм от втория сет, но не допусна пробив. В седмата част дойде ред на нов критичен момент, като Саша отново издържа теста и навакса от 30-40 за 4:3 гейма. Андерсън продължаваше да натиска и в седмия гейм не се възползва от нов шанс – 5:6, за което впоследствие бе наказан – 5:7. Така се стигна до шампионски тайбрек, в който пълният обрат бе факт и Саша надделя с 10:7 и донесе победата на Европа.Участниците на Laver Cup 2018:Отборът на Европа: Роджър Федерер, Новак Джокович, Александър Зверев, Григор Димитров, Давид Гофен, Кайл Едмънд, Жереми Шарди (резерва); капитан – Бьорн Борг, вице-капитан – Томас ЕнквистОтборът на света: Кевин Андерсън, Джон Иснър, Диего Шварцман, Джак Сок, Ник Кирьос, Франсис Тиафо, Николас Хари (резерва); капитан – Джон Макенроу, вице-капитан – Патрик Макенроу", "date": "2018.09.24", "title": "Григор Димитров и Отбора на Европа триумфираха на Laver Cup"}
{"url": "https://offnews.bg/analizi-i-komentari/afis-hipotetichni-partii-ne-mogat-da-razchitat-na-uspeh-sega-ne-polu-688636.html", "text": "За първи път у нас доверието в местната власт е по-ниско от недоверието, а парламентът е по-нехаресван от съда и прокуратурата, които обичайно заемат последните две места в общото подреждане на институциите. Това показва национално представително проучване на Агенция „АФИС“, проведено от 14-19 септември сред 1010 пълнолетни българи. Логично следствие от това е увеличеният ръст на дела на избирателите, които все повече насочват погледа си към варианта „предсрочни избори“ като някаква възможност за промяна. За последните три месеца този дял бележи ръст от 10 пункта и през септември достига ниво от 40 на сто. Предлаганото „лекарство“ – смяна на министри, макар в началото да предизвика временни позитивни очаквания, сега бележи низходяща тенденция. Може би и заради това, че въпреки шумния спектакъл около трите оставки, не бяха сменени министрите, които хората биха освободили от постовете им, ако зависеше от тях. Това са Валери Симеонов (46,0%), Цецка Цачева (44,2%) и Румен Порожанов (36,8%). Допълнителен щрих към общата картина внасят и отговорите на въпроса „Нараства или намалява нивото на корупция? Според 53,5% от хората това ниво нараства, а според други 31,4% – остава на същото ниво. Едва 10,1% са на мнение, че корупцията в страната намалява, което не се споделя дори от половината от привържениците на партиите от управляващата коалиция. От една страна, налице е ясно изразен отлив на активни избиратели от всички парламентарно представени партии и коалиции и нарастване на сумарната подкрепа за извънпарламентарните партии, които поотделно не получават подкрепа на повече от 1% от избирателите. Най-изразен е спадът в подкрепата за основната управляваща партия ГЕРБ, което е довело до изравняване на нейната позиция с тази на основния й конкурент – БСП. Дистанцията между първите две политически сили вече е в неразличими от статистическа гледна точка стойности, а очаквания за позитивни новини по линия на правителството няма.От друга страна, растат дяловете на потенциалните негласуващи и на онези, които при евентуални нови избори не биха подкрепили никого. Означава ли това обаче, че избирателят за пореден път се оглежда и търси активно нови политически проекти? Отговорът е и да, и не, обясняват социолозите. Да, защото готовността за гласуване на евентуални нови избори остава сравнително висока – около 60%, а настоящите парламентарно представени партии не могат да уплътнят такъв висок процент. А не, защото нито една от извънпарламентарните партии, включително и онези, които не съществуват, и към този момент са единствено продукт на слухове и догадки, не могат да разчитат на самостоятелен успех. За да се прогнозира евентуален успех на нови и още несъществуващи политически проекти, в отговор на отворен въпрос, те би трябвало да получават стойности най-малко от 2-3 на сто, а такива засега няма.За сравнение ще отбележим, че преди появата на НДСВ в началото на 2001 г. хипотетичната „Партия на царя“ получаваше стойности от порядъка на 6-8%, а още несъществуващата формално в началото на 2007 г. „Партия на Бойко“ – 3-4%.Свободно разпознаваемите партии са едва четири – ГЕРБ, БСП, ДПС и Атака. Интересен факт е, че Атака е една от трите партии в състава на „Обединени патриоти“, но е по-разпознаваема не само от другите две партии, но и от коалицията като цяло.Очакването на предсрочни избори за Народно събрание обаче е хипотетично и затова отговорите на такъв въпрос може да се смятат за условни. Не такъв е случаят с предстоящите избори за Европейски парламент, които са насрочени за края на май следващата година, тоест след осем месеца.На фона на очакваното оттегляне от гласуване в полза на почти всички партии (обяснимо предвид на традиционно ниската избирателна активност на европейските избори не само в България, но и във всички останали държави от континента), налице е Обяснение на тези феномени трябва да се търсят отново през призмата на отношението към актуалните проявления на вътрешната политика у нас и отношението най-вече към правителството. Избирателите на ДПС са под влияние на различни по характер страхове от участието на националисти в управлението на държавата и досега пред лицето на подобни заплахи обикновено са търсели защита от най-голямата партия. Тази партия обаче в момента е коалиционен партньор на националистите, заради което по интуиция и рефлекс избирателите на ДПС отправят поглед навън и смятат за много важно участието си на предстоящите европейски избори. При поддържащите Обединените патриоти е точно обратно – смята се за много по-важна ситуацията в страната и оцеляването на правителството, отколкото битките в Брюксел. ", "date": "2018.09.24", "title": "АФИС: Хипотетични партии не могат да разчитат на успех сега, не получават и 3%"}
{"url": "https://offnews.bg/obshtestvo/vinprom-karnobat-spirtoprovod-za-nelegalen-alkohol-li-ne-kran-za-pr-688635.html", "text": "Откритият във „Винпром Карнобат” нелегален спиртопровод, от който според Агенция Митници може да тече алкохол, без да се плаща акциз за него, бил за профилактика на съоръженията. Това твърди административният директор на предприятието Йовко Йовков, според когото кранът е монтиран преди няколко години. Планът за това как да изглежда заводът е одобрен от Агенция „Митници” и въз основа на него е бил издаден лиценз за работа на данъчния склад през 2011 г., обясни Йовков. Той допълни, че всяка година се провежда мониторинг от агенцията, който продължава по около три месеца.„Кранът не е съществувал и не е давано разрешение за неговото монтиране. Защо е открит сега, а не преди години, е друг въпрос, коментира  директорът на Митница-Бургас Валери Стефанов.Ще бъде направен следствен експеримент, който да покаже дали през крана може да тече алкохол. Ако се окаже, че е така, количеството течност може да пълни по един камион на час, коментира от своя страна председателят на комисията за борба с контрабандата в НС Емил Димитров-Ревизоро. ", "date": "2018.09.24", "title": "Винпром Карнобат: Спиртопровод за нелегален алкохол ли? Не, кран за профилактика"}
{"url": "https://offnews.bg/obshtestvo/nad-30-tona-hrani-konfiskuvani-prez-avgust-688638.html", "text": "34 953 кг храни от животински и неживотински произход са насочени за унищожаване от инспекторите на дирекция „Контрол по храните” към Българската агенция по безопасност на храните през август, съобщиха от БАБХ.Те са конфискувани от производствени обекти, от складове, магазини и заведения за обществено хранене. Част от иззетите храни са били неправилно съхранявани, некоректно етикетирани и с изтекъл срок на годност, а други - без здравна и идентификационна маркировка.Дирекция „Контрол по храните” също така е насочила за унищожаване 210 яйца и 606 литра безалкохолни напитки. През август в страната са извършени общо 14 664 проверки и са издадени 1022 предписания. Съставените актове за установяване на административно нарушение са 195.Затворените обекти с временно преустановена дейност са шест.", "date": "2018.09.24", "title": "Над 30 тона храни конфискувани през август"}
{"url": "https://offnews.bg/sviat/partiata-na-putin-s-vtora-zaguba-na-mesten-vot-688637.html", "text": "Партията „Единна Русия“ на президента Владимир Путин загуби изборите за губернатор на Владимирска област. Владимир Сипягин – кандидатът на Либерално-демократическата партия на Владимир Жириновски, спечели вота с 57.03% от гласовете. Досегашният губернатор Светлана Орлова е получила 37.46 на сто, съобщи РИА Новости, цитирана от „Фокус”.Това е втората област, където кандидат на „Единна Русия“ и досегашен губернатор губи изборите на балотаж от кандидат на Либерално-демократическата партия.Вчера това се случи в Хабаровския край в руския Далечен Изток.", "date": "2018.09.24", "title": "Партията на Путин с втора загуба на местен вот"}
{"url": "https://offnews.bg/obshtestvo/shofiorite-da-vnimavat-kade-ima-remonti-po-magistralite-dnes-688630.html", "text": "Две ленти за София ще има на автомагистрала „Хемус“ в участъка с виадуктите, които се ремонтират, съобщи АПИ.  В момента на АМ „Хемус“ се ремонтира долното строене на 4 виадукта - при 19-ти км (виадукт „Потоп“), 33-ти км (съоръжението при тунел „Витиня“), при 36-ти километър (виадукт „Коренишки дол“) и при 51-ви км (виадукт „Разлив“). На съоръжението при 9-ти км (в района на с. Яна) се подменят дилатационните фуги. Поради това движението в района на съоръженията при 9-ти, 33-ти, 36-ти км се извършва двупосочно в платното за Варна. На виадукта при 51-ви километър се ремонтира платното за Варна и там трафикът преминава двупосочно в платното за София. За повишаване безопасността и улеснение на движението днес ще има две ленти за София и една за Варна. Заради ремонтните дейности е ограничено движението на тежкотоварните камиони над 12 тона. Превозните средства се отклоняват при 30-ти км от пътен възел „Витинска река“ по път I-1 София – Ботевград и път II-17 Околовръстен път на Ботевград, след което се връщат обратно на АМ „Хемус“ при 47-ми км при пътен възел „Ботевград“ и обратно. Строително-монтажни работи се извършват и на две мостови съоръжения на АМ „Хемус“ на територията на област Шумен. Движението в участък от 853 метра - от жп надлеза при км 364+744 до надлеза при км 365+597, се осъществява двупосочно в платното за Шумен.На АМ „Тракия“ поради ремонт на съоръженията при 17-ти и 18-ти километър в посока Бургас движението се осъществява двупосочно в платното за София. За улеснение на пътуващите днес ще има две ленти за София и една лента за Бургас.Шофьорите да се движат с повишено внимание в участъка между Ихтиман и тунел „Траянови врата” от км 45 до км 53, където е въведено ограничение на скоростта до 90 км/ч в двете платна за движение поради неравности на пътната настилка и извършване на ремонтни дейности. В участъка Чирпан – Стара Загора от км 168 до км 208 от днес се въвежда ограничение на скоростта до 90 км/ч поради неравности на пътното платно.  Ремонтни дейности се извършват и на моста над р. Елшишка при 89-ти км на АМ „Тракия“. Движението се осъществява двупосочно в платното за Пловдив. Шофьорите могат да използват алтернативни маршрути. Днес от 14 ч. до 20 ч., се спира движението на камионите над 12 тона по автомагистралите и най-натоварените пътища. ", "date": "2018.09.24", "title": "Шофьорите да внимават: Къде има ремонти по магистралите днес"}
{"url": "https://offnews.bg/sviat/oshte-edna-zhena-obvini-bret-kavano-v-seks-posegatelstvo-688640.html", "text": "Още една жена обвини номинирания за Върховния съд на САЩ Брет Кавано в сексуално посегателство, извършено в началото на 80-те години, съобщи сп. \"Нюйоркър\", цитирано от БТА.Дебора Рамирес, на 53 г., заявила, че на едно пиянско парти в общежитието на Йейлския университет Брет Кавано извадил пениса си пред нея и я карал да го докосва. Тя казала също, че ФБР трябва да проведе разследване на инцидента.Съдия Кавано решително отхвърлил тези твърдения, в публикувано от списанието комюнике. По думите му това събитие отпреди 35 години никога не се случвало, а твърденията на Рамирес са \"чисто и просто клевета\".Най-малко четирима сенатори демократи са се запознали с обвинението, отправено от Дебора Рамирес и поне двама са започнали разследване по въпроса, посочва \"Нюйоркър\".Брет Кавано е обвинен в сексуално посегателство и от университетската преподавателка Кристин Блейзи Форд. Вчера тя се съгласи да даде показания в четвъртък пред комисия на американския Сенат във връзка с твърденията си, че е била подложена на сексуално посегателство от Кавано по време на парти в частен дом през 1982 г. ", "date": "2018.09.24", "title": "Още една жена обвини Брет Кавано в секс посегателство"}
{"url": "https://offnews.bg/politika/vezhdi-rashidov-dogan-e-admiral-no-bsp-e-losha-opozitcia-i-pravitels-688634.html", "text": "Ахмед Доган не е излизал от политиката, за едни той е почетен председател, но за ДПС той е адмирал – Командира. Това обяви депутатът от ГЕРБ и бивш министър на културата Вежди Рашидов по повод срещата в централата на ДПС между американския посланик Ерик Рубин, почетния председател на ДПС Доган и лидера на партията Мустафа Карадайъ. Според Рашидов ДПС се държи като по-разумна опозиция от БСП. За социалистическата партия той коментира: Те отдавна разрушиха понятието опозиция. Няма опозиция и правителството може да изкара и 20 г.Нормално да има противоречия в една коалиция, затова първото правителство на Бойко Борисов е било най-силно, смята Рашидов. Относно положението в нашата страна депутатът от ГЕРБ обобщи: „Вместо да се влошава, става безнадеждно”. Научихме се за всичко да викаме оставка, сами си клатим лодката, каза още Вежди Рашидов. ", "date": "2018.09.24", "title": "Вежди Рашидов: Доган е адмирал, но БСП е лоша опозиция и правителството може да изкара 20 г."}
{"url": "https://offnews.bg/futbol/bizhutera-pred-zavrashtane-na-gerena-688642.html", "text": "Един от любимците на Сектор Б Христо Йовов е най-актуалният вариант за спортен директор на Левски, твърди \"Тема спорт\". Той бе на този пост преди няколко години, но напусна, тъй като имаше различния в стратегията с тогавашния собственик Тодор Батков.Няколко от съветниците на Спас Русев са се опитали да лансират завръщането на Йовов на \"Герена\". Засега обаче шефът на \"сините\" не бърза да предприема действия в тази посока.През лятото до поста бе много близо австриецът Вили Рутенщайнер, но той избра да работи в Израел.След назначението си в Левски, треньорът Славиша Стоянович категорично заяви, че иска да работи със спортен директор.", "date": "2018.09.24", "title": "Бижутера пред завръщане на Герена"}
{"url": "https://offnews.bg/sviat/zadarzhaha-navalni-otnovo-na-izlizane-ot-aresta-688643.html", "text": "Руският опозиционер Алексей Навални бе задържан днес на излизане от ареста, където излежа 30-дневна присъда за организиране на неразрешена от властите демонстрация.Навални бе очакван призори на изхода на сградата от полицаи, които го отведоха в районно полицейско управление в Москва. По-късно днес той ще се яви пред съдия, съобщи говорителката му Кира Ярмиш, предаде БТА.Обвинен, че е нарушил друга точка от Кодекса на Руската федерация за административните правонарушения, Навални може да получи още до 20 дни арест и глоба в размер на до 300 000 рубли. Предишната му присъда бе за неразрешен протест през януари, на който той призовава за бойкот на президентските избори на 18 март. Навални обвини властите, че са го вкарали в ареста, за да му попречат да протестира на 9 септември срещу правителствения проект за пенсионна реформа. Въпреки че той не можа да участва, хиляди руснаци се отзоваха на призива му да протестират този ден, в който имаше и местни избори, а полицията арестува над 800 души в цялата страна. ", "date": "2018.09.24", "title": "Задържаха Навални отново на излизане от ареста"}
{"url": "https://offnews.bg/kultura/preporachvame-vi-sedmitca-na-skandinavskoto-kino-688462.html", "text": "Днес започва второто издание \"Седмица на скандинавското кино\". 8 заглавия от Финландия, Норвегия, Дания, Литва и Швеция ще бъдат представени до 30 септември.Прожекциите ще се провеждат в Дом на киното.24. и 26.09, 20:30 часаФинландия-Швеция-Дания-Германия-Исландия-САЩ, 2017, 117'Реж. Dome KarukoskiС: Pekka Strang, Seumas F. Sargent, Chris Myland и др.Известен по света като Том от Финландия, художникът Тоуко Лааксонен става известен с еротичните си рисунки, които дават визуален изказ на поколение гей мъже, като повлияват на изкуството и модата, и слагат началото на гей революцията. Но кой е човекът под кожените дрехи?Биографичният филм на Доме Карукоски проследява живота му от окопите по време на Втората световна война и консервативното финландско общество през 50-те до битката му произведенията му да бъдат публикувани в Калифорния, където той и изкуството му най-сетне биват признати и намират среда в сексуалната революция от 70-те. 25.09, 19:00 часаНорвегия-Швеция, 2013, 92'Реж. Гунхилд МагнорДокументален филм за необикновен волейболен отбор в Хамар, Норвегия, съставен от жени на възраст 66-98 г. След 30-годишна тренировка те са готови за първия си мач.30.09, 17:00 часаНорвегия-Холандия, 2014, 96'Реж. Eskil VogtС: Ellen Dorrit Petersen, Henrik Rafaelsen, Vera VitaliВ новия си апартамент в Осло, крехка незряща жена постепенно създава балон от своите фантазии. Дали нейните истории са измислица или така изглежда пълната слепота?26.09, 18:45 часаДания, 2017, 80'Реж. Каспар Аструп ШрьодерФилмът проследява Бярке Ингелс в продължение на 7 години (2009-2016), през които той се опитва да завърши най-големия си проект досега. Филмът разкрива творческите процеси у Бярке, както и безкрайните компромиси, свързани с работата му.29.09, 17:00 часаДания, 2016, 119'Реж. Jesper W. NielsenС: Lars Mikkelsen, Sofie Gråbøl, Harald Kaiser HermannВ дома Godhavn насилието и унижението са част от всекидневието на децата. Филмът е базиран на истински истории, в които много от децата са станали жертва на насилие, сексуален тормоз и медицински експерименти.27.09, 18:30 часаЛитва, 2017, 120'Реж. Donatas UlvydasС: Ieva Andrejevaite, Gabriele Anicaite, Saulius CiucelisНапрегната драма за борбата за свобода в съветска Литва.През пролетта на 1972 г. младите хора излизат по улиците на Каунас, за да поискат свобода за Литва, а Емилия - бъдеща актриса и герой на тази интригуваща драма - марширува с протестиращата тълпа, към живота на техните мечти.27.09, 20:45 часаШвеция, 2015, 100'Реж Anders Helgeson, Karin af KlintbergС: Osman Abdullahi, Ahmed Deeq Abdulle, Ahmed Mohamed AhmedФилмът проследява първия сомалийски отбор по банди в борбата им да стигнат до Световното първенство в Сибир '14. Екипът живее и тренира в Borlänge, Швеция,а негов треньор е легендарният бивш играч Per Fosshaug и Cia Embretsen.30.09, 19:00 часаШвеция, 1953, 96'Реж. Ингмар БергманС: Harriet Andersson, Lars Ekborg, Dagmar EbbesenХари – наивен млад мъж, е нещастен както на работа, така и в личния си живот. Влюбва се в повърхностната Моника, която показва семпла чувствителност, но не крие щедрата си плът.Угнетени от потискащия, деградиращ начин на живот на възрастните, двамата избягват извън града, от отговорностите и проблемите си, открадвайки лодка и скривайки се на остров, където заживяват свободни от забрани и социални ограничения. Но когато чудесното лято свършва, младата двойка е принудена да се върне в града, където връзката им скоро се разпада.", "date": "2018.09.24", "title": "Препоръчваме ви: Седмица на скандинавското кино"}
{"url": "https://offnews.bg/112/mazh-izpadna-ot-kola-v-dvizhenie-blasna-go-remarketo-%d1%9d-688644.html", "text": "За тежък инцидент, станал на пътя за Вършец, съобщават днес от Областната дирекция на МВР във Враца.В лек автомобил \"Фолксваген\" пътували 26-годишен шофьор и 40-годишен пътник. По време на движение пътникът отваря вратата на колата, вследствие на което изпада от нея и го блъска тегленото от автомобила ремарке, съобщи Дарик. На мястото веднага е пристигнала линейка от Центъра за спешна медицинска помощ във Враца.Мъжът е транспортиран до болница, прегледан и е освободен за домашно лечение. Той бил само с охлузни рани и натъртвания в областта на двата крака.Пробата за алкохол на шофьора е отрицателна. Причините за пътния инцидент се изясняват. ", "date": "2018.09.24", "title": "Мъж изпадна от кола в движение, блъсна го ремаркето ѝ"}
{"url": "https://offnews.bg/medii/silno-balkansko-prisastvie-v-novoto-rakovodstvo-na-eana-688641.html", "text": "Генералният директор на Румънската национална информационна агенция AGERPRES - Александру Джибой, бе избран за генерален секретар на Европейския алианс на информационните агенции (EANA) от Общото събрание на организацията.На форума, състоял се във Варшава, участваха представители на 32 европейски информационни агенции. Сред тях бе и генералният директор на БТА Максим Минчев, който издигна кандидатурата на румънския си колега Джибой. Мандатът на Джибой като генерален секретар на алианса е тригодишен. През последните 17 години генерален секретар на EANA беше шведът Ерик Нилен, чиято е основната заслуга за гласуването на ЕП в защита на авторските права на информационните агенции. Общото събрание на членовете на EANA избра за нов президент на организацията с мандат от две години, Петер Кропш - изпълнителен директор на германската информационна агенция DPA, както и двама нови членове на Борда на алианса: Юри Майстър, главен изпълнителен директор на чешката информационна агенция CTK, и Михалис Псилос, главен изпълнителен директор на гръцката информационна агенция ANA-MPA. ", "date": "2018.09.24", "title": "Силно балканско присъствие в новото ръководство на EANA"}
{"url": "https://offnews.bg/obshtestvo/barierata-e-spusnata-no-az-shte-mina-4-zhertvi-i-7-raneni-na-zhp-pre-688632.html", "text": "От началото на годината на жп прелези са станали 20 инцидента с 4 жертви и 7 ранени. Повечето от катастрофите са по вина на водачите на автомобили, които пресичат релсите дори при спуснати бариери и включена сигнализация. Това съобщи главният ревизор по безопасността в Национална компания „Железопътна инфраструктура” Бисер Минчев по Нова тв. Той обясни, че каква точно да бъде предупредителната система на прелезите е определено от наредба. Рестрикциите са свързани най-вече със степента на натовареност на даденото съоръжение.Бариерите не са цели, за да може неправомерно навлезлите в прелез автомобили да пресекат релсите преди да бъдат пометени от приближаващ влак, обясни експертът. По думите не е добре на прелеза да има пазач. Според Минчев шофьорите ще станат по-дисциплинирани, ако се въведат по-строг санкции за нарушителите. ", "date": "2018.09.24", "title": "Бариерата е спусната, но аз ще мина: 4 жертви и 7 ранени на жп прелези"}
{"url": "https://offnews.bg/obshtestvo/sv-tekla-bila-parvata-machenitca-za-hristianskata-viara-688439.html", "text": "Църквата почита днес Св. първомъченица и равноапостолна Текла. Тя била наследница на знатен и богат род. Като християнка тя станала постоянна спътница на апостол Павел. Управителят на град Антиохия Александър залюбил Текла и пожелал да се ожени за нея. Отказът го разгневил и той заповядал да я хвърлят на зверовете - тя останала невредима. Изплашен от силата на мъченицата, Александър й върнал свободата. Така тя прекарала много години още в молитва и добри дела. Починала в дълбока старост.Света Текла била първата мъченица от жените християнки. Поради това св. Църква я нарекла \"първомъченица\". Заради нейната апостолска дейност я нарекла и \"равноапостолна\".", "date": "2018.09.24", "title": "Св. Текла била първата мъченица за християнската вяра"}
{"url": "https://offnews.bg/sviat/uragan-v-chehia-ostavi-140-hiliadi-semejstva-bez-tok-688627.html", "text": "Ураганен вятър остави без ток 140 хиляди домакинства в Чехия, съобщи говорител на националната компания \"Чешки енергийни предприятия\", цитиран от ТАСС.Установили сме 120 аварии на линиите за високо напрежение и стотици по-незначителни повреди в системата за електроснабдяване на потребителите, заяви Соня Голингерова. Авариите са причинени от нахлулия в страната вчера силен вятър, който на места е достигал силата на ураган, уточнява БТА.За ликвидиране на авариите са мобилизирани стотици служители от оперативно-ремонтните служби на \"Чешките енергийни предприятия\". Работата им значително се усложнява от проливните дъждове на голяма част от територията на страната.В някои райони все още не отслабват и поривите на бурния вятър.", "date": "2018.09.24", "title": "Ураган в Чехия остави 140 хиляди семейства без ток"}
{"url": "https://offnews.bg/obshtestvo/zhalt-kod-za-silen-viatar-temperaturite-riazko-nadolu-ot-utre-688620.html", "text": "Жълт код за силен вятър е обявен в 23 области в страната, опасно силно ще духа във Видин, Враца, Монтана, Плевен, Ловеч, Габрово, Велико Търново, Варна, Стара Загора, Габрово, Търговище, Шумен, Русе, Силистра, Благоевград, Кюстендил, София-град, София-област, Добрич, Разград, Сливен, Пазарджик и Перник. Времето ще е предимно слънчево до обяд, но от северозапад нахлува студен въздух, а с него и повече облаци, на места и дъжд с гръмотевици. максималните температури ще са до 32 градуса, в северозападните райони обаче около 20 градуса, според прогнозата на НИМХ. Над Черноморието ще бъде слънчево, след пладне от северозапад облачността ще започне да се увеличава и до вечерта, главно по северното крайбрежие краткотрайно ще превали. Максималните температури на въздуха ще бъдат от 28 до 32 градуса.  Сред вълните от 2-3 бала термометрите ще се качат до 24 градуса. В планините ще духа силен запад-югозападен вятър, който след пладне в ниските части ще се ориентира от северозапад и ще се усили.Облачността ще е променлива и по самото преминаване на студения атмосферен фронт само на отделни места краткотрайно ще превали. Максималната температура на височина 1200 метра ще бъде 23, на 2000 метра – около 14 градуса. От утре температурите тръгват рязко надолу, вятърът обаче отслабва от сряда. Ще има условия за сутрешни слани, предупреждават синоптиците.През цялата седмица ще се редуват слънце и облаци, максималните температури ще се движат между 17 и 22 градуса. ", "date": "2018.09.24", "title": "Жълт код за силен вятър, температурите рязко надолу от утре"}
{"url": "https://offnews.bg/kultura/silata-na-roka-8-final-ni-razmisli-688625.html", "text": "Няма да повярвате какъв съм късметлия! Свършва финалната вечер на конкурса „Силата на рока”, 8-о издание, страхотно беше, раздадени са наградите и даже метрото още работи. Прибирам се, сядам на една малка водка, докато ми се притопля вечерята, пускам телевизора за някакви новини от деня (мазохист съм си, признавам) и попадам на „Международен фестивал за поп и рок музика София 2018”, предаван по българската национална канализация, т.е. един от Канал-ите. Хапвам, пийвам, гледам го целия и се радвам на късмета си да бъда на живо на другия фестивал. И, че съм изгледал този, за да знам докъде е стигнала демагогията и халтурата из музикално мултимедийните среди.Ооо, не, не съм против: за всеки пътник трябва да се композират влакове и по-добре е да има качествена популярна музика (бивша естрада, наречена така някъде във времето, когато Демокрацията уж беше дошла и се надявахме на разни неща). И ние в България сме имали (дори естрада да е било; пишещият не споделя обезателно определението) много хубава поп музика. Някои младежи и „старци” продължават даже да я правят и днес. Иначе…, нали знаете кой е другият стил, превърнал се в управленско кредо, веселяшки фон на празниците им и налагащ се като национална „култура”? Започва с „поп” и, с тире или без тире, следва късата, по-популярна форма, на „фолклор”. Ама не е фолклор и това е най-тъжното.Нещо доста стряскащо ми направи впечатление. Ако не съм прав в предположението си, моля да бъда извинен от засегнатите (да се разбира: българската национална канализация, която може да си смени заставките и логата на каналите, но технологичните си неандерталщини – не). В „международния поп и рок фестивал” видях цели две групи, блус и рок, трябва да поискам и от тях извинение: защо участвахте, мили приятели? Трябвало да се появят и „П.И.Ф.”, но отказали при \"тези обстоятелства на провеждането му\". Е, съмненията ми са за пълен/частичен плейбек и че нищо не се е променило за БНТ от времето на онзи „Златен Орфей”, където златната статуетка взеха група „Ера” с „Градът” на Малковски – които преди това бяха изправили на нокти всички сподвижници на Хачо (сори, Мастъре) или Ласка, вече не помня, с „претенциите” си да бъдат на сцената отвсякъде „на живо”. Поп и рок фестът на телевизионерите бил също 8-о издание (ако съм запомнил правилно). Дошъл е ред за „цялостен принос” на Георги Христов – заслужено, подкрепям. Между наградените излиза с бялото си киче Етиен с дамите си – да, също подкрепям: добро парче, добро изпълнение. Победител – Марги Хранова… те, певиците от нашето соцдетство, които не се излагат, останаха на пръстите на една ръка; радвам и́ се. Пейо Пеев връчва грамотата на името на Пеци Гюзелев на участниците от „Делта Рустърс” (демек: за рок подправка в основното поп гювече). Понеже е накрая – изгледал съм го всичкото това „международен софийски фестивал” и добронамерено съм се подсмихвал на журито с едни дружни петици-шестици-седмици тук-там за някои и пълни десетки за други – вече се радвам и за „П.И.Ф.”, че са пренебрегнали националните камери и се чудя за участвалите им събратя.А иначе – пищно; голямата зала на НДК. Не ги броих, но вероятно 10-членно жури, което не е отишло за приятелството и уискито, с което нас ни почерпи Милена, а за приличен хонорар – нали това е „цветът” на журитата, поп лъвовете на България. Съпровождащ бенд от професионалисти, познавам някои от тях. Ха-ха, да не би когато свири бенда да е на живо, или поне на полу-живо, а ако си група и искаш да си свириш сам – да не може. Няма да е тъй; „Делта”-та и „Блек Роуз” ги даваха да държат инструменти без да го има бендът на сцената. Абе, и аз вече не мога да се светна. Предизборните и изборните вечери са все от западняшки виртуални студия, но като се свири рок на фестивал – нещо не е наред. Още по-виртуално става.Леле, колко място им отделих на вечните национални поп чиновници! Не мога да ги нарека „колеги”, затова апелирам така: на 9-я фест поне направете поп и рок участието 50:50. Или махнете излишното от логото. На Милениния пореден осми фестивал „Силата на рока” до финала стигнаха само 2 столични групи и 6 от страната. Софийска взе специалната награда на публиката, а трите „официално” големи приза – извънстолични банди. Да довърша и за по-истинския фестивал.Вече писах кой кой е и какво е представил в първата вечер. Сега в Маймунарника, на открито и на по-голяма сцена, всички бяха по-освободени и още по-надъхани. А свириха леко, от сърце и с хъс, тръпката остана споделена във въздуха под дърветата и – макар да нямаше пого и крайно луди хедбенгъри (май не е модерно вече) – конкурсът мина в надсвирване за кеф и за публиката.Журито е същото ; Васко „Чайката” носеше плика с 500-те лева на „Музикаутор” в джоба си, съвсем естествено накрая решавахме петимата и от 4 награди общо, имахме спорове само за една – и то за третото място. Нивото беше високо. Не че всички бяха като кандидати да подгряват „Металика”, но да кажа, един „поточен” концерт с „Високо напрежение”, „Холера” и „Летците” (съвсем примерно) би бил съвсем реален.НАГРАДИТЕ: Специалната от публиката – за една от двете софийски формации на финала (и 2-те от „Драго Дръмс Скуул”-а на Драго, „Атлас”; другия Несторов, екс-„Херманс Улф Бенд”; Киро Начев от „Блек Роуз”; Мишо от „Хоризонт” и Стела Георгиева) – и това са хлапетата от The Rebels… С многото момичета, дългокосия мрачен баскитарист и 7-годишният Божо на китарата, който дори солираше за кефа на публиката.(Впрочем, другите хлапета от The Roost, освен повтореното конкурсно парче, забиха кавъри на Милена, Стенли и на „БГ Рок”-а на Гошо Минчев и Ники Качаров и ако вокалистката е „мутирала” в някои пасажи – това си е от възрастта – така накефиха публиката, че бая новоотворени бири се появиха по масите.)За третата награда спорихме доста. Опазвайки личните данни и предпочитания на журито, ще кажа само, че кандидатите бяха две банди. Взеха я Alive от Бургас – триото, създадено преди броени дни в едноименен бар там. Бяха над доста от другите. Личното ми мнение е, че подходящото им място е клуб (засега), а за лайвсцена им трябва поне още един човек и повече авторски репертоар.   Нямахме никакви прения около първите две места. В предната вечер, като че ли, поне още една формация вървеше натам, но след финала в Маймунарника останаха тези. И са коренно различни и са безусловно върховни. Второто място изкачиха добричлиите (работещи обаче в Пловдив) от Le’ Push и какъвто и запис да направят, не виждам кое радио не би го пуснало. Трима души – без барабани при това – а музика и глас за пълна сцена! Блус, братино, и повече от блус. Южняшки вокал, звучащ нито дрезгаво, нито нежно; по-скоро тежко. Ънплъгд-групата от най-мечтаните по-камерни сбирки ала „МТV”. И онова трето парче за тревата… Текст, музика, звученето… ами, нищо по-малко от хит.   Първото място отиде в Плевен. Чайката им връчи плика с 500-те лева на „Музикаутор”. Убийствен, плътен, мощен, единно звучащ, театрално поднесен от вокала им, витален рок. Имаха късмета на жребия да свирят по тъмно и удоволствието от единението група-публика беше още по-цветно. RPM примерно показаха, че не им трябва саксофон: с китара може да се направи всичко, което уж липсва (вие само си мислите така). Певецът им разказваше, танцуваше с публиката. Беше възбуждащо стилно и силно. Като този фестивал. „Силата на рока” качи на сцена момчета и момичета, които нямаше откъде да познаваме. А сега ще следим за бъдещето им.Да речем, че на финала една банда някак не се справи (но нищо фрапантно; просто като помислихме с журито, ами оставаха последни). Но цялото ниво бе високо. „Летците” изпяха един пънк за родния град Сливница, който може да е другото парче за малкия град, различно от ню уейв. Текст, послание, закачка, носталгия, мелодика – понеже това не е „Златен Орфей”, останаха без награда.Както и врачаните High Voltage и русчуклиите от Born for Vengeance – силни, стилни и с обещание, че тепърва ще ги виждаме и чуваме насам-насам. (Дано не само и на Софийския поп рок фест на телевизията, следващи издания.)   Равносметката е положителна. Това е свободен конкурс, пращаш си демото и идваш да го изсвириш. За някои има още време. Дори само заради възрастта (която не е препятствие, а бъдеще). Други имат самочувствието, правят нелоши парчета, но личи, че по-голямата (или по-редовната) сцена би била реактива, който да покаже дали вървят в правилната посока, или реалността ще се блъсне в самооценката. Трети… те пък правят впечатление, че си имат всичко. Талант, идеи, моженето, усет за сцена и страст в магията, наречена Live. Ама са родени или се подвизават някъде в Добрич, Враца, Плевен и не стигат до „поп и рок фестивал” в Столицата. Отделно, че го правят абсолютно на живо и, ако приемат да ударят един плейбек – ей тъй, за слава и участие – националната канализация трябва да им го запише. Понеже в Плевен или Враца общината няма пари да се занимава и с хевиметъл. „Силата на рока” отметна осмо издание и с едно провалено (от безпаричие и държавно-културно безхаберие), прави близо 10 години опит. Че то, преди 10 години Папи Ханс го нямаше даже. Константин може да издаде още книги, но може да не продължи да бъде шоузвезда. А рокът ще го има. Какъвто е – според времето си и без презумпцията, че нещата стават със закъснение у нас, понеже Западът е забранен и е далеко (пък и е кисел). За политиците ни Видовден може и да не настъпи още декада време, народът ще продължи да си плаща парното и дълговете на частните съдия-изпълнители (и към помазаните банки), без да одяла сопа за незабавен електорален вот. Но рокът се развива.Само че, както и по соцвремето, ни радиа, ни телевизии му дават място. Нито онези, дето купуват имоти за да ги ремонтират и отдадат за печалби, ще инвестират в рока. Вече бях се информирал от Нета, а говорихме и с Чайката, ПРОФОН брои ротациите на БГ парчетата (познайте – еърплея се прави от австралийска компания!), но в България все още няма класация по продажби (оправданието за всички е бедността и Мрежата). Т.нар. „шоубизнес” у нас се виртуализира с Биг-, Вип- и Шит-Брадъри. Онзи споменатия Ханс, от интелектуално семейство и написал интелигентна книга, прави кекс, и тогава се прочува. А, и естествено, влиза в същите „Брадъри”. (Вчера го написах – колцина у нас са чували за плевенската банда Pantommind, които не обикалят по земляческите клубове по света на гастрол, а ги издават по света, защото западняшки музикален бизнесмен ги е преценил като инвестиция.)Естрадата бе подложена на младежки линч в годините на митингите и надеждите за демокрация. Па́рата трябваше да намери отдушник. „Ера” взе официалния „Орфей”, падна комисията на КТР и в Благоевград – вместо Ален мак – Кирил Икономов спретна „Златен Рок Орфей”! И после? Нататък? Днес?Медиите като посредник? Заради ангажимент и инат в архивирането на рок историята ни („Цветята от края на 80-те” изобщо не са довършени), събирам и сканирам печатни медии от периода 1987-1992 г., публикации за българския рок, без този на доайените. Над 30 източника съм отхвърлил дотук. Ако спомена само специализираните (или самоспециализиралите се, нищо лошо, те си вършеха работата), ще отбележа: всичките видове „Ритъм” (вестник, списание, „Нов” и пр.), „Рок Булевард”, „Меридиан Рок Шоу”; „Поп рок вестник” и „5-линие” (на „Нар.младеж”); „Рок Стандарт”, „Неделна Рок Демокрация”; тематичните „Рок Сокак” (на „Труд”) и страниците в „Пулс”, „Диалог”, „Студ.трибуна”, „Комс.искра” (Пловдив), „Нар.дело” и „Полет” (Варна). Българският рок (актуалното поколение за посочения период, не доайените) е бил интересен като тема и в „Отечество”, „Веч.новини”, „Антени”, „24 часа”, „168 часа”, „Ла Страда”, „Патриот”, „Премиера”, „Лада”, „Арт Хоризонт”, „Арм.младеж”… Днес няколко сайта се отчитат на рока наш, ако си фен – ще откриеш още няколко (даже по-любопитни, но не с новини), хоствани от българи в чужбина. И това е всичко. Аудионосители, че и дискове, като понавлязоха, се издаваха от 10-тина компании. Може и да са спестявали на изпълнители и автори точните цифри на тиражите, разбира се, че се и самопиратираха, но поне на витрините имаше избор. Заедно с довчерашната естрада, която се дигитализира. По български, сатисфекшъна го имаше – така, както ги имаше едновременно „Бургас, морето и трудовите хора” и Блус-Феста.Днес цари пустота. Щом има „брадъри”, чалга, ама „България търси таланти”, къде е рокът? „Бийтълс” не са ли известни поне колкото кралицата? „Стоунс” или да съм географски коректен, „Флитууд Мак” не са ли по-популярни от Никсън и Буш? Защо у нас „Щурците” не са по-велики от Бай Тошо? Или от бодигарда му?Ще кажете: пустотата днес е навсякъде. Икономика, национални ценности, благоденствието. Така е. Но някъде някои правят по нещичко. Дори, защото са принудени. Рокът е жанр от изкуството. Може да е отдушник. Да бъде език за комуникация. Да крещи послания. Комсомолците от края на 80-те много добре знаеха какво може рокът. Затова и се заеха да го „напътстват”. Гореизброените печатни издания са от онези години. Социалистическата преса. И пропагандата постепенно намаляваше все повече заради информационното любопитство. Цензурата беше на Първия Софийски рок фестивал, когато свалиха „Кале” от сцената (но фестът се проведе), или когато на „Рок под звездите” в Приморско милицията дръпна шалтера на тока на последното сборно парче. Но имаше и Софийският Рок Ринг – на „Академик”, в два дена, с 1110 минути рок и 40 групи от цялата страна с общо 10-хилядна публика.Спирам. Сегашната пропаганда, политика и цензура се материализира в обществено-политическия живот, в партийното строителство, в краденето на поръчки и фондове, в медиите, дето вървят с победителите. Рокът просто е неглижиран. И жалко, че не се изявява така, че поне да ги накара да го цензурират. Но за всичко си има време. Време да сееш и време да прибираш. Да съграждаш и да разрушаваш. Може да не доживея. Времето ще дойде. Не е като чувал с бюлетини да го зарежеш пред залата.Рок Фестивалът на Милена, поредният, малък-голям, какъвто беше, мина. Задава се следващият. Има кой да свири и има кой да слуша. Добре, и с поп музиката е така. За бой са посредниците. И те ще го разберат последни един хубав шумен ден, когато земетръсен бас ще ги удари в телесата. Умовете им отдавна са продадени. Но лековете за стави и кървящи венци няма да им помогнат. Вярвам го.", "date": "2018.09.24", "title": "СИЛАТА НА РОКА 8 Финал(ни размисли)"}
{"url": "https://offnews.bg/obshtestvo/poklonenieto-pred-rositca-danailova-shte-e-v-narodnia-teatar-688646.html", "text": "Поклонението пред актрисата Росица Данаилова ще се състои в сряда от 11.00 до 13.00 часа във фоайето на Народния театър, съобщиха за БТА близки на семейството.След това от 13.30 часа роднините й ще се простят с нея в църквата \"Свети Седмочисленици\" в столицата. Данаилова има повече от 200 роли в спектакли на Народния театър \"Иван Вазов\", Сатиричния театър, Театъра на армията и \"Сълза и смях\". Участвала е в игрални филми като \"Реквием за една мръсница\" и \"Иван Кондарев\", както и в телевизионни постановки.Росица Данаилова е завършила актьорско майсторство във ВИТИЗ \"Кръстьо Сарафов\", и докторантура в Академията за театрално изкуство в Санкт Петербург. Сестра е на Стефан Данаилов. ", "date": "2018.09.24", "title": "Поклонението пред Росица Данаилова ще е в Народния театър"}
{"url": "https://offnews.bg/obshtestvo/mvr-sas-svoj-shtand-na-plovdivskia-panair-podgotvia-na-miasto-dokumen-688647.html", "text": "Сектор „Пътна полиция“ – ОДМВР-Пловдив и колегите им от ГДНП организираха информационен щанд в рамките на Международния технически панаир, който днес бе открит в града. Отговорни на пътя“ е мотото, под което се обединяват организаторите на проявата и пътните полицаи. На специално инсталиран монитор тече клип с апел към водачите за безопасно и толерантно шофиране, както и информация за начините на регистрация на автомобили и плащането на дължими глоби. Служителите дават на място консултации за процедурите и необходимите документи за регистрация при закупуване на нов автомобил. За улеснение за клиенти, които направят или договорят покупка по време на изложението, пътните полицаи ще помагат да подготвят целият пакет документи, с който да регистрират новата си покупка.Кампанията „Отговорни на пътя“ се организира за първи път, а нейната цел е да формира нагласа за повече толерантност и сигурност на пътя и намаляване на пътнотранспортния травматизъм.", "date": "2018.09.24", "title": "МВР със свой щанд на Пловдивския панаир, подготвя на място документи за нова кола"}
{"url": "https://offnews.bg/politika/borisov-v-sasht-chaka-razgovor-s-tramp-688626.html", "text": "Премиетър Бойко Борисов е на посещение в Съединените щати, където ще участва в 73-ата сесия на Общото събрание на ООН. Очаква се днес Борисов да разговаря с американския президент Доналд Тръмп.  Българският министър-председател ще участва в срещата на върха за мир „Нелсън Мандела”. Целта на форума е международната общност да препотвърди ангажимента си към глобалния мир, предотвратяването на конфликти, защитата на правата на човека. По време на посещението си Борисов ще проведе двустранни срещи с държавни и правителствени ръководители на държави членки на ООН, както и с представители на неправителствени организации.Пред ООН българският премиер ще изнесе реч, свързана с основната тема на общия дебат, която тази година е „ООН за всички хора: Глобално лидерство и споделени отговорности за мирни, равнопоставени и устойчиви общества”.В рамките на визитата Борисов ще участва и в Срещата на високо равнище „Глобален призив за действие за справяне с проблема с наркотиците”, организирана по инициатива на президента Тръмп. България е съдомакин на събитието. Посещението на българският премиер в САЩ е до 29 септември. В делегацията, водена от министър-председателя Бойко Борисов, е вицепремиерът и министър на външните работи Екатерина Захариева.", "date": "2018.09.24", "title": "Борисов в САЩ, чака разговор с Тръмп"}
{"url": "https://offnews.bg/tenis/grigor-8-v-sveta-eto-koj-e-naj-zabavniat-tenisist-688645.html", "text": "Най-добрият ни тенисист Григор Димитров отстъпи с една позиция и вече заема осмото място в ранглистата на АТП с 3755 точки. Хасковлията си размени мястото с Доминик Тийм, който от тази седмица е по номер 7 в класацията след титлата в Санкт Петербург.Това е и единствената промяна в топ 10 на ранглистата при мъжете. Лидер остава Рафаел Надал, следван от Роджър Федерер и Новак Джокович.  1. Рафаел Надал (Испания) 8760 точки 2. Роджър Федерер (Швейцария) 6900 точки 3. Новак Джокович (Сърбия) 6445 точки 4. Хуан Мартин Дел Потро (Аржентина) 5980 точки5. Александър Зверев (Германия) 4890 точки6. Марин Чилич (Хърватия) 4715 точки 7. Доминик Тийм (Австрия) 3825 точки8. Григор Димитров (България) 3755 точки9. Кевин Андерсън (Южна Африка) 3595 точки 10. Джон Иснър (САЩ) 3470 точкиИначе водещите тенисисти на АТР бяха попитани кой според тях е най-забавен сред колегите им. Те се обединиха около следните имена - Анди Мъри, Гаел Монфис, Ник Кириос и Новак Джокович. Димитров пък избра Мъри, а подобно бе и мнението на Александър Зверев.На Новак Джокович заложиха Кевин Андерсън, Хуан Мартин дел Потро и Марин Чилич, а от АТР припомниха и видео между Ноле и Гришо, в което сърбинът определя родния тенисист като най-добре изглеждащ сред колегите си.", "date": "2018.09.24", "title": "Григор №8 в света, ето кой е най-забавният тенисист"}
{"url": "https://offnews.bg/112/majka-se-oplakva-che-e-bita-ot-politcaj-zaradi-spor-mezhdu-detcata-im-688631.html", "text": "Жена от Сандански твърди, че е била брутално пребита от полицай, заради спор между деца. Съпругата на униформения обаче обвинява оплакалата се, че именно тя е ударила техния син.И двете страни са подали жалби в полицията и прокуратурата, разказва Нова тв. Семействата живеят в един блок в Сандански. Майката на едното от децата – фитнес инструкторката Емилия Христова, твърди, че нейният син Злати е бил брутално пребит от детето на служител на МВР. Когато решила да пусне жалба, била нападната от самия полицай – Георги Атанасчиков. „Започна да ми удря главата многократно в едно дърво. Все още имам отоци по врата. Удари ме с юмрук в лицето, започна да ме обижда, заплаши ме с убийство”, разказа Емилия. Жената подава жалби, търси подкрепа и в социалните мрежи. Междувременно детето й е силно разстроено и отказва да ходи на училище.Според семейство Атанасчикови обаче скандалът започнала самата Емилия. Намесила се в дребен спор между децата и нанесла ритници върху техния син Васил. Ралица Атанасчикова е категорична, че съпругът й Васил не е докосвал Емилия. Потърсил я само, за да я пита защо е ритала сина му. По случая тече разследване. ", "date": "2018.09.24", "title": "Майка се оплаква, че е бита от полицай заради спор между децата им"}
{"url": "https://offnews.bg/obshtestvo/hristianovo-s-nova-tcarkva-izgradena-e-s-darenia-688639.html", "text": "Село Християново вече има църква, първата новопостроена от близо век.С празнично богослужение на Негово Високопреосвещенство Старозагорския митрополит Киприан тя бе осветена. Храмът \"Свети Николай Чудотворец\", изграден със средства от дарения, се издига на терен, наречен от хората „Черковище”, някога на това място е имало радост и знания в светско училище, споделяха пред гостите си християновци. „Празничният ден съчетава прекрасно миналото и бъдещето, вярата и надеждата, труда и любовта, свободата и независимостта. Кара ни да се замислим с гордо вдигната глава да продължим напред, следвайки заветите на нашите предци.”, каза кметът Албена Динева, която благодари поименно на всички добри хора за довършването на храма на тържество. „Християновци сбъднаха мечтата си. Имат храм. Осветената църква днес показва, че можем да градим добро, когато си подаваме ръце за него с желание, усилия и единство. Бог да закриля вашите семейства и близки”, каза зам.-председателят на ПГ на \"БСП за България\" Драгомир Стойнев, който е един от спомоществувателите. Заедно с депутата Георги Гьоков и евродепутата от БСП/ПЕС Петър Курумбашев, Стойнев благодари на Старозагорската митрополия, на кмета Динева и на Галина Господинова за благотворителната инициатива за довършване на дългоочаквания храм на селото.„Няма друга институция като българската православна църква, която да обединява така народа ни, както го е водила и съхранявала през годините, с много вяра”, отбеляза ролята на църквата Курумбашев, който сравни тържествения ритуал по освещаването, с тържествата в храмовете „Св. Александър Невски” и в Света гора. Народният представител Георги Гьоков благодари на всички дарители, включително и на Младежкото обединение в БСП-Стара Загора. „Заедно с 20 ентусиасти, преди две години стартирахме довършителните дейности с доброволен труд, после храмовото дело продължи с много усърдие, тъй като средства в бюджета нямаше. Днес икона на Св. Николай Чудотворец Мирликийски, изработена от младежкия лидер Владимир Грамовски и социалистката Стела Герджикова, посреща миряните на входа”, разказа Галина Господинова - секретар на Общинския партиен съвет, както и за силното рамо на депутатите, за подкрепата от трудолюбивите християновци, средствата от предприемачи, общински съветници на левицата, която е получена по време на благотворителната акция.В празничните ритуали участваха областният председател на БСП-Стара Загора Румяна Динева, председателят на Общинския съвет Валентина Бонева, общинските съветници от левицата, общественици и други дарители. Кметът Албена Динева покани всички присъстващи храмовото освещаване на специално приготвен курбан за здраве и спасение.", "date": "2018.09.24", "title": "Християново с нова църква, изградена е с дарения"}
{"url": "https://offnews.bg/obshtestvo/bez-sinia-i-zelena-zona-v-sofia-dnes-688622.html", "text": "Синя и Зелена зони няма да работят и днес, припомнят от Центъра за градска мобилност. Паркирането в центъра на столицата ще е безплатно и в третия ден от дългия уикенд. Автобус № 505 няма да пътува на 24 септември, уточняват от ЦГМ.Рейсът вози желаещи да посетят парк Врана в почивните дни, като тръгва от Орлов мост. ", "date": "2018.09.24", "title": "Без синя и зелена зона в София днес"}
