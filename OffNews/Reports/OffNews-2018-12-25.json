{"url": "https://offnews.bg/bojni/obiasniha-zashto-ukrajna-ima-poveche-boksovi-shampioni-ot-rusia-694462.html", "text": "Руският боксьор Дмитрий Бивол обясни защо според него Украйна има повече шампиони в спорта от родината му. В момента представителите на Украйна Василий Ломаченко, Олександър Усик, Олександър Гвоздик и Артьом Далакян могат да се похвалят с шампионски пояси в различни категори и версии на професионалния бокс. Самият Бивол пък е носител на титлата в полутежката категория във версия WBA.\"И четиримата оставиха ярка следа в аматьорския бокс и станаха професионалисти с идеята да постигнат нещо значимо. Сред тях личат имената на двама олимпийски шампиони - Усик и Ломаченко, и един бронзов медалист - Гвоздик. Аматьорският и професионалният бокс са различни видове спорт. Ако си бил аматьор, то по-лесно ще се адаптираш към професионалния.Обратното не може да се каже, защото е много по-различно. В аматьорския бокс нямаш време за планове и стратегия. В аматьорския бокс действаш по-емоционално и автоматично.И четиримата украинци са отлично тренирани и много грамотно пренесоха наученото от аматьорския в професионалния бокс. Може да се каже, че годините сред аматьорите им помогнаха страшно много, но по принцип така и трябва да бъде\", коментира Бивол.", "date": "2018.12.25", "title": "Обясниха защо Украйна има повече боксови шампиони от Русия"}
{"url": "https://offnews.bg/sviat/8%c2%a0ubiti-pri-otvlichane-na-avtobus-v-kitaj-694461.html", "text": "8 души бяха убити и 22 са ранени, след като автобус беше отвлечен от въоръжен с нож мъж в град Лунян, провинция Фуцзян, Югоизточен Китай.Похитителят е седнал зад волана и e помел всичко по пътя си - автомобили, мотори, велосипеди, заграждения и пешеходци.Мъжът е задържан на място - той е 48-годишен местен жител, безработен.По информация на китайската държавна телевизия действията на похитителя са провокирани от спор с чиновник от местния жилищен комитет, който отишъл в дома му.Мъжът е нападнал чиновника с нож и след това е отвлякъл автобуса.", "date": "2018.12.25", "title": "8 убити при отвличане на автобус в Китай"}
{"url": "https://offnews.bg/obshtestvo/koledata-dnes-vetrovita-studena-i-dazhdovna-694443.html", "text": " Сутринта ше е облачна, ветровита и с превалявания, предимно от дъжд. Ще духа силен и поривист вятър от запад-северозапад и с него застудяването ще продължи.В Предбалкана и по високите котловинни полета дъждът ще премине в сняг, показва прогнозата за времето на НИМХ.През деня ще остане ветровито, но привечер вятърът ще отслабва. От запад облачността ще се разкъсва и намалява, най-късно над югоизточните райони от страната, където ще остане облачно почти през целия ден. Минималните температури ще са между минус 4° и 1°, а максималните ще са между минус 1° и 4°.Сутринта по Черноморието ще бъде предимно облачно и по южното крайбрежие ще превали слабо. Следобед облачността ще се разкъсва и намалява до предимно слънчево време, най-късно над южните райони. Ще бъде ветровито с умерен до силен вятър от запад-северозапад. Температурите ще се понижат и максималните ще са между 2° и 4°. Вълнението на морето ще е 1 - 2 бала. Температурата на морската вода е 7° - 8°.В планините няма да е подходящо за туризъм. Ще бъде ветровито и ще е студено. Ще духа силен западен вятър, който след обяд ще отслабва и ще се ориентира от север-северозапад. Ще нахлува студен въздух и в комбинация със силния вятър усещането ще е за мразовито време. Максималната температура на височина 1200 метра ще е около минус 5°, на 2000 метра - около минус 10°.", "date": "2018.12.25", "title": "Коледата днес - ветровита, студена и дъждовна"}
{"url": "https://offnews.bg/ikonomika/utre-bez-tirove-po-magistralite-i-natovarenite-patishta-694444.html", "text": "Утре - 26 декември, от 14 ч. до 20 ч. се ограничава движението на камионите над 12 тона по автомагистралите и най-натоваренитe пътища. Целта е повишаване на безопасността и увеличаване на пропускателната способност на инфраструктурата в края на петте почивни дни за Коледа, уточняват от Агенция Пътна инфраструктура (АПИ).Шофьорите трябва да тръгват на път с автомобили подготвени за зимни условия, да карат внимателно и със съобразена скорост, да не предприемат рискови изпреварвания и да спазват въведените ограничения, пътната сигнализация и указанията на „Пътна полиция“, която следи и предприема необходимите действия за организацията на движението.Агенция „Пътна инфраструктура“ апелира шофьорите да карат разумно, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-бързо и кратко пътуване, но застрашава живота и здравето на всички останали, които спазват правилата.Ограничено ще е преминаването на камионите над 12 тона по следните участъци от републиканската мрежа:• автомагистралите;• път I-1 с. Ребърково - Ботевград, като движението се пренасочва по път II-16 Ребърково - Своге - Софийски околоврестън път в посока София;• път I-1 - от Благоевград до ГКПП „Кулата“;• път I-4 п. в. „Коритна“ - Велико Търново - Шумен;• път I-5 Русе - Велико Търново;• път I-8 ГКПП „Калотина“ - София;• път I-9 Варна - Бургас;• път II-18 Околовръстен път на град София;• път II-99 Бургас - Царево.Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).За улеснение на трафика през Владая и повишаване на пътната безопасност през светлата част от денонощието ще има две ленти за влизащите в София по път I-1 (Е-79). Временната организация е от км 278+910 до 282+038 и от пътен възел „Даскалово“ до кръстовище „Драгичево“. По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Люлин“.Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.Карта с временната организация на движението по участъците от републиканската пътна мрежа в празничните дни в приложения линк - ", "date": "2018.12.25", "title": "Утре - без тирове по магистралите и натоварените пътища"}
{"url": "https://offnews.bg/zvezdi/spejsi-pak-vleze-v-roliata-na-frank-yndaruud-i-otreche-da-e-posiagal-n-694451.html", "text": "Актьорът Кевин Спейси, който на 7 януари ще бъде изправен на съд по обвинение за сексуално посегателство срещу 18-годишен младеж, разпространи видео монолог, в който отрича всякаква вина.Обявява се за жертва на \"импийчмънт без съд\" и обещава, че скоро \"ще знаете пълната истина\".Етюдът продължава 3 минути, озаглавен е „Нека бъда искрен” и беше качен в социалните мрежи. Това е първият публичен коментар на Спейси след избухването на секс скандала с него преди повече от година. Няколко души го обвиняват в тормоз, като в някои случаи става дума за инциденти от 80-те години на миналия век, припомня бТВ.След скандала актьорът претърпя истински кариерен крах. Героят му в „Къща от карти” беше убит преди началото на новия сезон, а пълнометражен филм с негово участие беше заснет наново. Имаше и зрителски бойкот на продукциите, в които Спейси се е снимал.", "date": "2018.12.25", "title": "Спейси пак влезе в ролята на Франк Ъндърууд и отрече да е посягал на 18-годишно момче (видео)"}
{"url": "https://offnews.bg/izvan-terena/vesela-koleda-ot-kristiano-ronaldo-i-fenovete-na-union-berlin-694449.html", "text": "Мегазвездата на Ювентус и националния отбор на Португалия Кристиано Роналдо поздрави милионите си фенове в социалните мрежи с Коледа.Асът на \"бианконерите\" качи снимка в Инстаграм, на която позира с приятелката си Джорджина Родригес и четирите си деца, от които само едно е от нея, а останалите три са родени от сурогатни майки.Цялото семейство е нахлупило шапки на дядо Коледа, а под фотографията Роналдо е написал на английски и португалски \"Честита Коледа\". През лятото Роналдо осъществи трансфер от Реал Мадрид в Ювентус срещу 117 милиона евро. От началото на сезона той е отбелязал 11 гола и е дал 5 асистенции.Междувременно феновете на Унион Берлин се събраха на стадион \"Старото лесничейство\" за 16-а поредна година в навечерието на Коледа и бяха тематични месни.Инициативата стартира през 2003 година, като в нея се включват 89 души. На вчерашното събитие броят им беше 28 500, които пяха коледни песни в продължение на 90 минути.", "date": "2018.12.25", "title": "Весела Коледа от Кристиано Роналдо и феновете на Унион Берлин"}
{"url": "https://offnews.bg/ikonomika/53-ot-firmite-planirat-uvelichenia-na-zaplatite-694446.html", "text": "Бизнесът е умерен оптимист за 2019 г. Проучване сред Асоциацията на индустриалния капитал, направено за бТВ, показва, че половината от работодателите планират да наемат нови хора и да увеличават заплатите.Работодателите очакват 2019 г. да не е нито по-добра, нито по-лоша от 2018 г.53% от компаниите планират да наемат нови хора. Толкова са и фирмите, в които се очаква ръст на заплатите. Прогнозите са за средно увеличение на възнагражденията с 8,5%.В две трети от фирмите, където ще има по-високи заплати, планираното увеличение е под 10%.Едва в 13% от компаниите се предвижда ръст на заплатите с повече от 10%.", "date": "2018.12.25", "title": "53% от фирмите планират увеличения на заплатите"}
{"url": "https://offnews.bg/dw/koka-vmesto-kafe-ili-dokade-mozhe-da-dovede-bednostta-694453.html", "text": "Големите концерни трупат тлъсти печалби, а фермерите в страните - производителки на кафе затъват в бедност поради ниските изкупни цени. Тези страни са застрашени от миграция и разрастване на нелегалния бизнес с кока.Наскоро в една ферма, разположена в сърцето на най-богатия регион за добив на кафе в Колумбия, президентите на Колумбия и Хондурас Иван Дюке и Хуан Орландо Ернандес отправиха предупреждения относно най-належащия проблем в техните страни. Поради ниските изкупни цени на кафеното зърно около 90 000 семейства са застрашени да изпаднат в крайна бедност, предупреди държавният глава на Хондурас Орландо Ернандес. Докато бедността в Хондурас води до засилена миграция, друга е опасността, която застрашава Колумбия.\"Нашата ситуация е отчайваща\", заяви наскоро Роберто Велес, говорител на колумбийските фермери и помоли пазарите за помощ. Това би било и в техен интерес, каза той, тъй като все повече производители на кафе се изкушават да преминат към незаконното, но доста по-доходоносно отглеждане на кока. Обръщението на Велес бе последвано от отворено писмо, в което представителите на производителите на кафе от 30 страни от Латинска Америка, Азия и Африка се обърнаха директно към компании като Старбъкс и Нестле, предупреждавайки за \"социална катастрофа\".На много места сегашните цени не са достатъчни дори за покриване на производствените разходи. Хиляди семейства, които се занимават с отглеждането и брането на кафе, са изложени на риск. Всъщност, въпреки сключения мирен договор с бившата партизанска организация ФАРК производството на кокаин в Колумбия се е увеличило значително през последните две години. Ефектът се усеща и в САЩ, и в Европа, които бележат ръст в доставките на кокаин от Латинска Америка.В Колумбия ситуацията и бездруго е напрегната от доста време: през последните две години близо един милион души са избягали в Колумбия заради катастрофалното положение в съседна Венецуела. Социалното напрежение сред населението нараства. Кризата с цените на кафето само още повече изостря ситуацията.Печелба за едни, загуба за другиВ колумбийските градове Армения, Перейра и Манисалес кафе-производителите всяка сутрин гледат новините по телевизията, за да следят курсовете на акциите и актуалните цени на кафето на световния пазар. Хората се страхуват, защото цените не се покачват. Освен това работата по стръмните планински склонове е не само опасна, а и физически много изтощителна. Печалбата би компенсирала този риск.Докато цените на някои сортове кафе наскоро достигнаха нови рекордно ниски стойности, корпорациите отчитат огромни приходи. През 2017 г. “Чибо” успя да увеличи печалбата си от 34 милиона евро на около 199 милиона евро, а приходите на Старбъкс за първото тримесечие на 2018 г. достигат 6 млрд. долара (5 млрд.евро).В същото време цените на кафето продължават да падат: през ноември 2016 г. колумбийският сорт кафе “Арабика” се оценяваше на 177.85 цента на фунт, а през септември 2018 г. цената падна до 125.74 цента. Разликата е близо 25%! Според експерти, причините за големия спад в цените на някои сортове кафе са богатата реколта и спекулациите на фондовите пазари.Критика и от неправителствените организации\"Спадът на световните цени на кафето отдавна не е нещо ново, затова и преходът към отглеждане на кока в Колумбия вече започна. Изкупните цени на кафето отдавна не са достатъчни, за да покрият производствените разходи. Препитанието на милиони дребни земеделци е застрашено. В същото време кафе-гигантите отбелязват милиарди печалби. Това е скандално\", казва отец Майкъл Хайнц от организацията за подпомагане на Латинска Америка “Adveniat” в интервю за ДВ.\"Справедливата търговия би бил отговорът на нелоялната световна търговия, но затова трябва да се упражни и политически натиск върху мултинационалните корпорации\", твърди Хайнц, който следи процесите в Колумбия отблизо. Критиката на страните-производители и неправителствените организации вече има резултат: Старбъкс наскоро дари 20 милиона долара спешна помощ на фермерите в Централна Америка. Само че това е малка капка в морето, която всъщност не променя първопричините за проблема.", "date": "2018.12.25", "title": "Кока вместо кафе, или докъде може да доведе бедността"}
{"url": "https://offnews.bg/obshtestvo/patriarh-neofit-otsluzhi-rozhdestvenska-sveta-liturgia-694450.html", "text": "Православният свят отбелязва Рождество Христово. Във всички храмове в страната беше отслужена Рождественска света литургия.Патриарх Неофит оглави богослуженията за Рождество Христово в храм-паметника „Св. Александър Невски“ и благослови миряните. На нея присъства и президентът Румен Радев.Преди да отиде на литургията държавния глава честити Коледа на всички българи от профила си във фейсбук:Честитка в социалната мрежа публикува и премиерът Бойко Борисов.", "date": "2018.12.25", "title": "Патриарх Неофит отслужи Рождественска света литургия"}
{"url": "https://offnews.bg/futbol/ventci-stefanov-si-pozhela-pobeda-nad-anglia-694455.html", "text": "Босът на Славия Венци Стефанов сподели, че му се иска отношенията между хората да бъдат по-чисти и искрени, а злобата да намалее. Бизнесменът отправи поздрав към \"белите\", българските футболисти и националния отбор.\"Пожелавам на всички българи много здраве, щастие, късмет и любов. Много ми се иска отношенията между нас да бъдат по-чисти и искрени. Много злоба се е насъбрала у хората. Трябва да бъдем по-толерантни.Пожелавам на Славия и всички български футболисти да постигнат много успехи, но най-важното е всички да са здрави. Дай Боже да доживеем нов голям успех на българския футбол.Падна ни се трудна група, но ще се борим. Пожелавам на България да победи Англия\", заяви Стефанов пред \"Спортал\".", "date": "2018.12.25", "title": "Венци Стефанов си пожела победа над Англия"}
{"url": "https://offnews.bg/112/zhalt-kod-za-silen-viatar-v-16-oblasti%c2%a0-694452.html", "text": "Жълт код за силен вятър е обявен днес в 16 области в България.Предупреждението е в сила за областите Видин, Враца, Монтана, Плевен, Велико Търново, Габрово, Ловеч, Русе, Сливен, Стара Загора, Пловдив, Пазарджик, София град, София област, Перник и Кюстендил.През нощта и утре преди обяд ще има предимно значителна ниска облачност, която в следобедните часове ще се разкъсва и намалява.В сряда вятърът малко ще отслабне, ще бъде умерен от северозапад.Минималните температури ще са предимно между минус 6 и минус 1, максималните - между 1 и 6 градуса.", "date": "2018.12.25", "title": "Жълт код за силен вятър в 16 области "}
{"url": "https://offnews.bg/futbol/kapitanat-na-natcionalnia-otbor-se-okaza-izlishen-694457.html", "text": "Капитанът на националния отбор по футбол Ивелин Попов явно се оказва излишен в руския Спартак Москва. Попето, както и още петима играчи с договори с клуба, не попаднаха в групата за лагера в Обединените арабски емирства през януари , съобщава вестник Спорт Експрес.Освен футболист №1 на България за 2017-а година от списъка отпадат Салваторе Бокети, Джано Ананидзе и Александър Самедов, а по-рано бяха научили съдбата си Артьом Тимофеев и Роман Еременко.Решението е било съобщено на футболистите от спортния директор на клуба Сергей Радионов, който им обяснил, че агентите им могат да се заемат със задачата да им търсят отбори. Възможно е и договорите да бъдат разтрогнати, ако няма достатъчно богати клубове с възможности да ги откупят или пък трансферният период напредва.Най-голяма изненада била у грузинския полузащитник Джано Ананидзе, който нямал подобни очаквания за себе си. Заплатата на грузинеца за момента е 2 милиона долара на година.След 17 изиграни кръга в руската Висша лига Спартак (Москва) е на 4-о място в класирането, изоставайки на 6 точки от лидера Зенит (Санкт Петербург).", "date": "2018.12.25", "title": "Капитанът на националния отбор се оказа излишен"}
{"url": "https://offnews.bg/sviat/putin-shte-poseti-sarbia-prez-ianuari-694454.html", "text": "Руският президент Владимир Путин ще посети Сърбия през януари 2019 г., потвърди днес говорителят на Кремъл Дмитрий Песков.На 21 декември президентът на Сърбия Александър Вучич обяви, че Путин ще посети страната му на 17 януари.Предишната среща на двамата лидери беше на 2 октомври 2018 г. в Москва.Сръбските медии съобщават, че в рамките на срещата на двамата президенти ще бъдат подписани 20 различни споразумения.В центъра на вниманието ще бъдат съвместни проекти в областите на енергетиката, инфраструктурата и новите технологии.По време на посещението е възможно да бъде подписано споразумение за създаването на ядрен център в Сърбия, заяви руският вицепремиер Юрий Борисов, цитиран от ТАСС.", "date": "2018.12.25", "title": "Путин ще посети Сърбия през януари"}
{"url": "https://offnews.bg/politika/kakvo-ni-pozhelaha-polititcite-za-koleda-694458.html", "text": "Здраве, любов, повече доброта - това ни пожелават за Коледа и управляващи, и опозиция чрез профилите си в социалните мрежи.Премиерът Бойко Борисов пожела мир, любов и благоденствие. В профила си във Фейсбук той честити Коледа.Президентът Румен Радев пожела коледните празници да донесат в домовете ни още повече топлина и любов.Ето посланието и на председателя на ПГ на ГЕРБ Цветан Цветанов:Лидерът на БСП Корнелия Нинова показа как приготвя трапезата за Бъдни вечер.Първата дама Десислава Радева честити Коледа със следната публикация в профила си:Председателят на ДПС Мустафа Карадайъ публикува във Фейсбук следното послание:", "date": "2018.12.25", "title": "Какво ни пожелаха политиците за Коледа"}
{"url": "https://offnews.bg/litca/89-godishnata-maria-zabova-koiato-bie-kambanite-na-sv-aleksandar-ne-694421.html", "text": "Неделя сутрин. Градът спи под заскрежения си плащ. Улиците са безлюдни, а шумът още не се е плиснал върху им. Плътна тишина ни обгръща и в „Св. Александър Невски“. В храма са само първите служители, които се движат безшумно и почти незабележимо.Скоро идва и тя. Пристъпва трудно, приведена силно напред. Покланя се на иконите, пали свещичка, поздравява тихо и се отправя бавно нагоре - към най-високото място в църквата.Тя е Мария Зъбова. На 89 години е и звънарката на храма.Повежда ни по стълбите към камбанарията – 220 на брой. Широки са колкото раменете на среден човек, нито сантиметър повече. Извиват се в непрекъсната спирала право нагоре и докато ги изкачваме, даваме обещания да водим най-здравословния възможен живот оттук нататък.Подобни са стълбите към върха на Триумфалната арка в Париж. Те са на височина 50 метра и в основата им има предупредителна табела, че изкачването е трудно и не е препоръчително за хора със сърдечни проблеми.Камбанарията на „св. Александър Невски“ е с три метра по-висока, а пред стъпалата към нея няма никакви предупреждения. Не, че биха ни спрели.Стигаме до широка площадка и задъхани се поздравяваме, че сме успели.Леля Мария ни поглежда с усмивка и вдига поглед нагоре към следваща спирала от стълби: „!“От прегърбената жена не е останала и следа. Като че всяко следващо стъпало отнема по десет години от нея. Когато най-накрая стигаме камбанарията, там ни чака един друг образ на Мария – изправена, енергична и жизнена като младо момиче. – дава едно от обясненията за издръжливостта и енергията си тя.Другото обяснение са камбаните. – докато го казва, се изкачва с момичешка пъргавина до въжетата, чрез които съвсем скоро ще събуди първо камбаните, а после и града.Едва овладели дишането си от изкачването дотук, отново затаяваме дъх. Две думи описват усещането горе - грамада и величие. Величието на масивните камбани, в които можем да се поберем в цял ръст, на златните куполи, които ни заслепяват и на огромния град, който трудно обхождаме с поглед. И грамадата от вяра, която леля Мария носи в сърцето си.Завършила е Френския колеж Сен Жозеф в Пловдив преди 9 септември 1944 година. Започва да работи като учителка по математика. Но от едно от училищата я уволняват, заради донос, че посещавала църква. Премеждията си тя коментира лаконично:В „Св. Александър Невски“ идва първо като хористка. Тук през 1953 г. се запознава и със съпруга си - Иван Петров – Йохан. Семинарист, богослов и солист в хоровата капела \"Светослав Обретенов\" и в Софийската опера, той е автор на множество арии и църковнославянски песнопения. – повтаря като на себе си Мария и кристално сините ѝ очи преливат.Поглежда часовника си, поставя антифоните, за да защити слуха си от силния камбанен звън, и силно залюлява едно от въжетата.Тежкият, мощен звук, който се изтръгва от дълбините на най-голямата камбана, разтърсва всяка клетка на тялото, събужда всичките му сетива и се напластява отгоре му. Ако грамадата имаше глас, това щеше да бъде нейният – звук, излизащ изпод 12-тонна камбана, чийто език от 780 кг., леля Мария управлява с лекота, все едно е детско хвърчило. Звукът е толкова силен, че може да се чуе и на 30 км. разстояние.После се включват и останалите – всяка с различно звучене. Мощната звукова вълна, която всички 12 камбани с общото си тегло от 25 тона създават, се стеле върху града и стопява и последните остатъци от ледения плащ. От тържествен тътен до весели, коледни звънчета – така звучат опитомените тоновете метал в ръцете на Мария.Камбаните са тук от 1914 г. Монтирани са с помощта на мощни скрипци и волски впряг. Впрягът е стигнал до сградата на банката, за да успее да ги издигне на 53–метрова височина. Върху всяка камбана има различно изображение и надпис. Един от надписите гласи:Там някъде - между най-чистия звук, роден от огромните медните и оловни недра, надвиснали над теб, необятната небесна шир пред очите и дребните, земни неща, останали далече, се чувстваш само по един начин – малък. – прекъсва мислите ми леля Мария.Освен камбаните, семейството е това, което я прави щастлива. Очаква с нетърпение децата, внуците и правнуците да се съберат на празника. Някои от тях живеят в чужбина, но не си е и помислила да отиде при тях. Мария се заглежда някъде напред и очите ѝ се сливат с яркото, зимно небе. Крехкото ѝ тяло дори не потрепва на ледения вятър, но се разпалва, когато говори за доброто у хората и за вярата ѝ в тях. Няма как да не я попитам и за дядо Добри, с когото се познават от дълги години., убедена е Мария.Слизаме бавно надолу. Спираловидните стълби свършват при балкона, на който хорът вече изпълнява песнопенията от неделната света Литургия. Преди Мария да се присъедини към хористите, отправя своето пожелание за Рождество Христово:Градът навън вече е напълно буден, обичайно шумен и ускорено пулсиращ. Нужно ни е време да се включим в ритъма му. Искаме да задържим още малко от безвремието и онова несравнимо чувство между грамадата и незначителността.Обещаваме си, че всеки път, когато чуем песента на камбаните ще вдигнем очи нагоре и мислено ще поздравим леля Мария.А на нея обещаваме да пазим достойнството си. Поне днес.", "date": "2018.12.25", "title": "89-годишната Мария Зъбова, която бие камбаните на 'св. Александър Невски': Вярата е достойнство"}
{"url": "https://offnews.bg/obshtestvo/chestito-rozhdestvo-hristovo-694361.html", "text": "Християнският свят празнува днес един от най-големите църковни празници – Рождество Христово, на който се чества рождението на Божия син Исус Христос. Според eвангелието раждането на Христос станало в град Витлеем, в римската провинция Юдея. В мига на Рождеството в небето пламнала чудна светлина, явил се ангел, който съобщил на намиращите се наблизо пастири, че на света е дошъл Спасителят.С Рождеството си Христос донася частица от светостта на небесния мир. С неговото идване на земята се отбелязва началото на новата ера.Народът ни празнува Коледа започва още от полунощ след Бъдни вечер. В обичая Коледуване според традициите участват само млади мъже.  Днес свършват постите. В храмовете има празнична служба. Българският патриарх Неофит ще отслужи света литургия за Рождество Христово в катедралата \"Св. Александър Невски\".На 25 декември имен ден празнуват Христо, Радослава, Радослав, Радостина, Радостин, Божидар, Емил, Емануил, Християн, Ренета, Християна, Кристиян, Кристияна, Кристина, Христина и др.", "date": "2018.12.25", "title": "Честито Рождество Христово"}
{"url": "https://offnews.bg/kultura/preporachvame-vi-koleden-kontcert-na-hora-na-sofijskite-momcheta-vid-694250.html", "text": "На 25 декември от 18.00 ч. в зала \"България\" ще се проведе тридесетият традиционен Коледен концерт на Хора на софийските момчета.Диригент -  проф. д-р Адриана БлагоеваКлавирен съпровод - Зорница Гетова.Солист: Стефани Кръстева, сопран.С участието на: Атанас Атанасов, орган; Владан Иванчев, акордеонВ програмата : Ст. Дегтярьов, Ст. Бабеков, Ал. Текелиев, Б. Елиезер, П. Льондев, Ст. Ременков, А. Пярт, Х. Хопсън, Фр. Дьобон, Ш. Клози и др.", "date": "2018.12.25", "title": "Препоръчваме ви: Коледен концерт на Хора на софийските момчета (видео)"}
{"url": "https://offnews.bg/obshtestvo/iudeia-i-rim-fatalniat-konflikt-693729.html", "text": "Поредицата в две части \"Юдея и Рим: Фаталният конфликт\" разказва за бурния живот на цар Ирод и за славния възход и трагичното падение на Юдея под управлението на Римската империя. Двете събития, макар и случили се през 70 години, са завинаги свързани от един човек, натоварен да проследи хрониката на събитията, довели до падането на Юдея - скандалният историк Йосиф Флавий. \"Юдея и Рим: Фаталният конфликт\" () разглежда историята от нова гледна точка, използвайки думите на скандалния еврейски религиозен помощник, генерал, историк и предполагаем предател. С помощта на различни медийни техники, драматични възстановки и зашеметяваща компютърна анимация, поредицата вдъхва живот на този забележителен момент от човешката история.", "date": "2018.12.25", "title": "Юдея и Рим: Фаталният конфликт"}
{"url": "https://offnews.bg/ikonomika/blizo-800-km-vodoprovodi-shte-badat-izgradeni-s-evropari-694447.html", "text": "Близо 800 км водопроводи ще бъдат изградени с европари, съобщават от регионалното министерство.Регионалните прединвестиционни проучвания вече са готови, 13 от тях са одобрени от МРРБ и са предадени на ВиК операторите, които трябва да подготвят формулярите си за кандидатстване по Оперативна програма „Околна среда“ 2014-2020 г. Финансирането е в размер на 1.2 млрд.лв. Крайният срок за подаване на проекти в Министерството на околната среда и водите (МОСВ) е 23 април 2019 г., но първите формуляри ще бъдат внесени в МОСВ много по-рано – още през февруари.Проектите ще се изпълняват на територията на 51 агломерации с над 10 000 еквивалент жители, като от подобрената инфраструктура ще се възползват над 2 млн. българи.Определените за изграждане ВиК обекти включват 800 км водопроводна мрежа, както и канализационни колектори, пречиствателни станции, съоръжения за третиране на утайки, автоматизирани системи за управление на ВиК системите и др. Предвижда се да бъдат обявени над 190 обществени поръчки. Вече е обявена първата от тях – за строителство на пречиствателната станция за питейни води на Шумен.В момента МРРБ изпълнява 2 проекта по Оперативна програма „Околна среда 2014-2020“. Първият - „Подпомагане регионалното инвестиционно планиране на отрасъл ВиК”, е на стойност близо 58 млн.лв. В рамките на проекта са сключени 23 договора, като част от тях са за разработване на регионални прединвестиционни проучвания (РПИП) за ВиК системите в 14 административни области (Бургас, Шумен, Сливен, Пловдив, Ямбол, Кърджали, Добрич, Варна, Силистра, Русе, Видин, Враца, Перник и Стара Загора). С РПИП са определени ВиК обектите, които ще се финансират по програмата за постигане на съответствие с директивата за отвеждане на отпадъчни води в 51 агломерации над 10000 е.ж., както и за устойчивост на водоснабдяването в съответните населени места.Вторият проект е „Подпомагане ефективността, управлението и институционалния капацитет в отрасъл ВиК” на общата стойност 16 млн.лв. Дейностите по него са свързани с изпълнение на предварителни условия към Споразумението за партньорство с Европейския съюз за периода 2014 -2020, изготвяне на финансова стратегия за отрасъла, развитие на нормативната уредба, изграждане на специализирани информационни системи за ВиК услугите и водностопанската инфраструктура, обучения за ВиК операторите и асоциациите по ВиК и др.", "date": "2018.12.25", "title": "Близо 800 км водопроводи ще бъдат изградени с европари"}
{"url": "https://offnews.bg/sviat/papata-zabravete-materializma-badete-skromni-694445.html", "text": "Главата на Римокатолическата църква папа Франциск призова в своята литургия в навечерието на Рождество хората да забравят материализма и да се обърнат към любовта, скромността и милосърдието.В своята проповед към събралите се богомолци папата каза, че неутолима ненаситност бележи цялата човешка история, дори и в наши дни, когато парадоксално малцина похапват охолно, докато прекалено много хора са лишени от ежедневната си дажба от хляб, нужен им за оцеляване.Папата призова богомолците да разберат, че животът се подхранва не от предметите, които човек притежава, а от любовта, не от ненаситността, а от милосърдието, не от изобилието, с което да се парадира, а от простота и скромността, която да се брани.През май папа Франциск се очаква да посети България. В програмата на духовния глава на католиците е предвидена среща с патриарх Неофит.", "date": "2018.12.25", "title": "Папата: Забравете материализма, бъдете скромни"}
{"url": "https://offnews.bg/tenis/nadal-s-kompakten-grafik-za-2019-godina-694459.html", "text": "Испанският тенисист Рафаел Надал ще съкрати графика през 2019 година, за да може да бъде пълноценен физически и да показва най-доброто от себе си.Матадора е дал заявка за 18 турнира и 3 демонстративни надпревари. Рафа имаше сериозни проблеми с травма през миналата кампания и се наложи да пропусне няколко много важни турнира, а сред тях бяха Индиън Уелс, Маями, Синсинати, Шанхай, Париж и финалите в Лондон.В момента той тренира в своята академия в Майорка, а му предстои да пътува след няколко дни за Абу Даби, за да вземе участие в демонстративен турнир.Испанецът разкри своя график през 2019 година и си личи, че той няма да хаби излишни сили в много на брой надпревари и в крайна сметка е взел правилното решение по подобие на Роджър Федерер да съкрати календара си.", "date": "2018.12.25", "title": "Надал с компактен график за 2019 година"}
{"url": "https://offnews.bg/futbol/ograbiha-futbolist-na-pszh-za-vtori-pat-v-ramkite-na-mesetc-694460.html", "text": "Битовата престъпност явно е голям бич за футболистите на френския Пари Сен Жермен. Нападателят на тима Ерик Максим Чупо-Мотинг беше обран за втори път само в рамките на месец.За първи път домът на играча беше посетен от крадци в края на ноември, като тогава му бяха отнети пари и вещи на стойност 600 000 евро. Този път жилището на камерунеца е било ограбено на Бъдни вечер, 24 декември. Не се уточнява какво е откраднато този път.По-рано през месеца стана ясно, че и капитанът на Пари Сен Жермен Тиаго Силва е станал жертва на обир. Бразилецът е бил обран на 22 декември, докато е играел в мача срещу Нант от 19-ия кръг на Лига 1.Сред вероятните хипотези за засилването на вълната от обири е ангажираността на френската полиция с протестите на жълтите жилетки, които ангажират значителен ресурс на силите на реда.", "date": "2018.12.25", "title": "Ограбиха футболист на ПСЖ за втори път в рамките на месец"}
{"url": "https://offnews.bg/kultura/stranni-vrazki-693787.html", "text": "Професор Денчев нямаше представа, че е следен.Ежедневието му бе подредено и разчетено по часовник. Ставане, гимнастика, лека закуска, университета – лекции, катедрата, библиотеката. Следобед минаваше през пазара, преди да се прибере – дори и нищо да не му трябваше, атмосферата там го разведряваше от душните университетски коридорни интриги. Прибираше се и сядаше на компютъра – все повече се заседяваше пред него и все по-рядко пред телевизора – „по хигиенни съображения”, както се шегуваше със студентите. Агресивните тъпи реклами, изопачените новини, настоятелните опити за промиване на и без това промити мозъци, натрапването на кухи, празнословещи хора вече го отвращаваха до нетърпимост. Духовната хигиена е не по-малко важна от телесната. Някой филм, по възможност европейски, и чаша вино му бяха предостатъчни преди лягане. Скучно, вкарано в релси всекидневие – в последната си част животът обикновено не е вълнуващ и бурен, а още по-малко забавен.Но някой го наблюдаваше всеки ден. Още сутрин от ставането, та чак до вечерта. Рано напролет любопитната лъскава сврака бе свила гнездо в клоните на липата, които се протягаха към прозореца на спалнята на професора. Тя първа забелязваше пробуждането му и веднага кацаше на един по-близък клон, накланяше леко глава и вперваше черното лъскаво зрънце на окото си в мъжа, за да се присмива на нелепите движения и подскоци на старческата гимнастика. След това той се появяваше в кухнята, а птицата прелиташе до брезата. Гледаше го как вари чай, реже салам и сирене и сърдито се обаждаше: „Дай на мен, дай на мен!”. Но Първан Денчев не разбираше птичия език и не обръщаше внимание на настойчивите крясъци.След това идваше ред на пътя до Университета. Старият професор се качваше на автобуса, а свраката летеше от спирка до спирка, кацаше на някое дърво за кратка почивка, завързваше случайни познанства с палави врабчета или летеше напряко през парка и го чакаше направо в двора на Университета. Там обаче не беше нейна територия. Университетските сойки и свраки, както и старата врана, бяха надменни и нахални. Мислеха си, че щом могат да подслушват лекциите, са по-висши от обикновените, необразовани квартални птици, важничеха и се надуваха като стари градски кокони, каквито всъщност бяха, само че пернати. Често гонеха свраката от високите клони и я сваляха долу на земята. Тя обаче не им се оставяше, грачеше с издута шия, подскачаше заплашително, създавше суматоха и накрая успяваше да окупира някой клон, от който да наднича в аудиторията на професор Денчев.Никой не знаеше защо птицата толкова настойчиво следва мъжа, никой дори не знаеше, че го следва. Може би това беше уникална сврака, обсебена от маниакална натрапчива идея, а може би това съвсем не беше нещо необичайно, просто хората рядко се интересуват и забелязват нещо извън техния човешки свят.Така минаваха дни, седмици, месеци. Всяка пролет свраката излюпваше яйчицата си, ако проклетите лакоми врани не ги откриеха сред клонака, отглеждаше сврачетата си и им даваше пътя, но никога не забравяше да следва своя човек, дори и в ледената зима се гушеше в голите клони, надничаше ту в спалнята, ту в кухнята и понякога се обаждаше с прегракнал от студа глас.През лятото професор Денчев отиваше в крайградската си вила. Това беше дълго и изморително пътешествие за свраката, но тя обичаше приключенията. Пътят дотам бе повече, отколкото можеше да прелети наведнъж. Първан Денчев беше от така наречените „летни шофьори”. Ползваше стария си автомобил само няколко пъти в годината, за отиване и връщане от вилата. След дълги и подробни приготовления – проверка и потягане на колата, товарене с всевъзможен нужен и ненужен багаж, най-после беше готов да потегли. Свраката вече беше нетърпелива. Тя литваше, щом чуеше дрезгавия глас на мотора и се насочваше право към най-близката бензиностанция. Знаеше, че там е първата задължителна спирка. После ставаше по-трудно. Сред многобройните коли, движещи се плътно една до друга, понякога го губеше от поглед, но светофарите и честите задръствания ѝ осигуряваха време да го открие сред гъстите колони тихо ръмжащи возила и да си поеме глътка въздух.Щом напуснеха града, професорът увеличаваше скоростта, а свраката се издигаше високо, за да следи сивия покрив на колата и да я следва напряко. Често изоставаше, кацаше изморена на върха на някой висок бор, за да вижда поне посоката, в която се изгубваше автомобилът и щом събереше малко сили, литваше отново. Понякога вятърът ѝ помагаше и тя дълго се носеше по течението му, но понякога трябваше да разчита само на силата на крилете си и това се превръщаше в изпитание. Обикновено успяваше да застигне професора чак при чешмата, на която той винаги спираше да си налее изворна вода. И тя пийваше няколко малки глътки от каменното корито и отново поемаха. Някъде по обяд най-сетне пристигаха.Животът във вилната зона беше различен от градския. Някои виладжии живееха целогодишно в имотите си, гледаха кокошки, пуйки и други пернати. Свраката с готовност се присъединяваше неканена на трапезата им, хранеше се до пресита, докато домашните птици кудкудякаха или ругаеха сърдито, вдигаха врява до небето, но тя не им оставаше длъжна, кълвеше ги по глупавите кокоши глави и имитираше сърдитото кукуригане на войнствения петел. Въобще, голяма веселба падаше.Професорът, разбира се, нямаше никаква идея какво се случва около него. През деня плевеше градината, подрязваше овошките или се разхождаше безцелно из гората. Привечер се изтягаше в лежащия стол на терасата и потъваше в спомени за времето, когато във вилата кипеше живот, събираха се приятелски семейни компании и купонясваха до зори, сетне всеки заспиваше където свърне, кой в хамака, кой под кривата круша или върху дюшек на терасата. Към обяд ги разбуждаха звънливите детски гласчета и родителите отново влизаха в ролята си на сериозни възрастни хора, а така им се искаше още да се държат като хлапаци, но животът неумолимо преразпределяше ролите и с годините всеки минаваше целия репертоар на житейския театър.Някои напускаха сцената неочаквано рано. Така стана и с жената на професора, красивата Стамена. Дори не навърши четиресет. Но пък не остаря. Болестта я сграбчи в обятията си и я отнесе със себе си незнайно къде. Тя все повтаряше, че дните от човешкия живот се изнизват като мъниста от скъсан гердан. Е, нейният гердан се оказа доста къс. Първан Денчев доотгледа сам двете си момчета, а сетне те се запиляха по света – далече, много далече. Вече имаше внуци, които не познаваше – можеш ли да обичаш някой, когото си виждал само на снимка, защото пишат, че ти е внук. Не, това просто беше снимка на дете, което му е внук.Постепенно мислите му се замъгляваха и дрямката го преборваше. В най-топлите летни вечери преспиваше на верандата, а сутрин свраката с изненада го заварваше свит под тънкото одеало на шезлонга. Тогава птицата леко кацаше на перваза и го наблюдаваше отблизо. Щом мъжът се размърдаше, тя отлиташе, а той се събуждаше от плясъка на крилете ѝ и това му харесваше, дори се усмихваше, като при неуговорена среща с много близък човек.Лятото отминаваше неусетно, понякога по-бързо, понякога по-лениво. През септември професор Денчев и свраката се прибираха в града и животът продължаваше в обичайния ритъм. Свраката прогонваше нахалните сойки, които бяха завзели любимите ѝ дървета, докато я нямаше. Професорът пък използваше още дългите топли следобеди, за да се среща със стари приятели или колеги. Често посещаваха един квартален ресторант-градина и се застояваха там с часове. Птицата също прелиташе наоколо и се чудеше какво толкова си приказват тези белокоси мъже. В началото те ту говореха оживено, ту отпиваха от чашите, сетне все по-рядко проговаряха и все по-често отпиваха, потънали в мислите си. Каквото можеше да се каже с думи, беше вече казано, а да помълчиш със стари приятели е по-хубаво и от най-интересния разговор. Споделеното мълчание казва толкова много. Но черно-бялата лъскава сврака не разбираше тези човешки отношения и се отегчаваше да подскача по близките дървета. Понякога издаваше силни прегракнали звуци, сякаш подканяше своя човек да се прибират вече.В един есенно-зимен ден всичко се промени. Малките промени стават постепенно, големите – изведнъж. Малките незабележимо подготвят големите. Този ден професор Денчев не стана да прави смешната си гимнастика. Свраката беше сънена в студеното утро и предпочете да се гуши в клоните. После прелетя пред кухненския прозорец. И в кухнята го нямаше. Странно. Изграчи два пъти, но само кресливата сойка се присмя на прегракналия ѝ глас. Слънцето се опитваше да стопли деня, но лъчите му приличаха повече на ледени кинжали отколкото на огнени мечове.Свраката се върна на дървото пред спалнята. Едната завеса на прозореца не беше дръпната. Птицата изкриви шия и надникна в стаята. Професорът бе в леглото си. Не спеше, но и не ставаше. Всичко го болеше, тресеше го, а всъщност гореше. Явно през нощта, без да усети, го бе повалил коварен грип. Има ли смисъл да става, да пие лекарства, да се бори с болестта. За какъв дявол. Тази седмица нямаше лекции. Никой нямаше да го потърси. Заслужава ли си още да прави калабалък наоколо? Беше изпълнил вече всичко важно в живота – някога отдавна беше създал семейство, беше направил добра кариера, беше написал научните си трудове и многократно казал и преповторил на студентите, каквото имаше да им каже. Какво повече? Никой няма нужда от него и той няма нужда от никого. Бе приел самотата като постоянна спътница, но понякога тя убийствено омръзва. Унасяше се в нездрав сън с неясни образи. Най-добре да спи, да спи…По едно време се стресна от необичаен шум. Някой настойчиво чукаше на прозореца. Глупости, на третия етаж, явно е сънувал. Беше се изпотил и сънят му бе върнал малко сили. Чукането се повтори. С мъка обърна вдървеното си тяло, сложи очилата и погледна навън. На перваза бе кацнала елегантна черно-бяла сврака и чукаше с клюна си с всичка сила по стъклото. Какво иска тази нахална птица, ще счупи прозореца. Свраката го погледна с черните си очи и пак чукна по стъклото, този път по-леко. После подскочи няколко пъти по перваза, но не отлетя. Сякаш го подканяше да се измъкне от спарените чаршафи.Какво се е разкиснал? Няма да се остави на някакъв си грип да го надвие! Навън грее слънце – достатъчна причина да стане. Професорът се измъкна бавно от леглото и затътри крака към прозореца – трябваше му свеж въздух. Птицата отлетя в последния момент, сякаш искаше да се увери, че всичко е наред. Може би е гладна, помисли си старият мъж. Наметна халата и отиде бавно до кухнята. Трябваше да си запари силен чай с лимон. Докато препичаше филийки, извади сиренето и остави няколко малки бучици на прозореца в кухнята. Свраката мигом долетя, само това бе чакала, и ги погълна лакомо. За първи път от години Денчев проявяваше грижа за някой друг, и то за някаква птица. Усмихваше ли се? Явно температурата му още не е спаднала. Днес ще полежи, но защо е толкова весел, нали е болен. Тази птица явно е много гладна, още е на перваза, даже нещо му крещи, кара се. Остави ѝ още малко сирене. Тя грабна по-голямата бучка и отлетя нанякъде.От този ден на перваза на кухненския прозорец на професор Денчев винаги се намираха някакви малки лакомства, а свраката не позволяваше друга птица дори да прелети наоколо. Самотата напусна стария мъж и походката му стана по-изправена и бойка. Имаше тайна връзка с една странна и много красива птица, дано никой не разбере, че на тези години ще стане за смях.", "date": "2018.12.25", "title": "Странни връзки"}
