{"url": "https://offnews.bg/tenis/dzhokovich-dava-na-sad-kanadkata-zaradi-obvineniata-v-doping-662450.html", "text": "Бившият номер едно в тениса Новак Джокович този път се ядоса сериозно на обвиненията, че ползва допинг. Сърбинът ще съди за клевета журналистката Хелън Пелетие. Тя е канадка, бивша тенисистка, сега работи за радио.Причината - в своя материал написа, че сърбинът е дал положителна допинг проба, но истината се прикрива. Ноле официално приключи със сезона заради контузията в ръката.\"В момента Новак е на почивка, но се свърза с адвокати. Консултирахме се с АTР и ще решим какво да правим. Преди Джокович никога не се е обръщал към съда заради клевети в медиите, макар че е имало много неверни информации.Всеки път когато топтенисист получи травма се появяват подобни писания\", заяви представител на 30-годишния белградчанин, цитиран от списание Hello!В материала си Хелън се позова на източник от топ средите на тениса, на който има огромно доверие. Тя обясни с допинга факта, че дълги години наред Джовокич мачкаше физически на корта, а напоследък няма сериозен успех.", "date": "2017.08.09", "title": "Джокович дава на съд канадката заради обвиненията в допинг"}
{"url": "https://offnews.bg/bojni/legendata-emelianenko-se-dvizhi-s-gradski-avtobus-662458.html", "text": "Скромен мъж се оказа легендата на смесените бойни изкуства Фьодор Емеляненко. Той беше забелязан да ползва градски автобус в Челябинск. Новината е на Tofight.ru.Снимката е пратена в редакцията от жител на уралския град, чието име не се цитира. Емеляненко не е афиширал да има някаква работа в Челябинск, но не е и длъжен.В контракта на руската ММА звезда има още два боя в рамките на американското шоу Bellator. В последния си мач 40-годишният ММА шампион падна с нокаут от Мат Митрион. Боят беше на 25 юни в Ню Йорк.За легендата мачът беше под номер 2 в професионалната кариера. В тях той записа 36 победи, от които 11 с нокаут. Едва 5 бяха пораженията му по правилата на ММА. Иначе Фьодор тръгва от бойното самбо, където е многократен шампион на Русия. Има медали по самбо и джудо.", "date": "2017.08.09", "title": "Легендата Емеляненко се движи с градски автобус"}
{"url": "https://offnews.bg/analizi-i-komentari/ema-zhelaia-te-662440.html", "text": "Европейската комисия спешно трябва да учреди Голяма награда за принос към хуманизма и интернационализма. Наградата следва да се връчи веднага за заслуги на екипа, подготвил  (European Medicines Agency - EMA), във връзка с молбата на Обединеното кралство за оттегляне от ЕС.Заслугите са несъмнени – този екип трайно подобрява настроението на европейските граждани. Или поне на гражданите на Холандия, Гърция, Испания, Германия, Словакия, Белгия, Румъния, Дания, Ирландия, Финландия, Франция, Малта, Италия, Португалия, Швеция, Австрия, Полша и Хърватия, които решат да видят как България ще се конкурира с кандидатурите на техните страни. Смехът им ще е искрен, кръшен и дълготраен – всеобща ведрина за цяло лято поне.Дори и да не четеш съдържанието на българското предложение, всичко е ясно – по неадекватната резолюция на сканирания документ, по кривите му страници на снимката. Нямa място за съмнение, че предложението е продукт на фундаментален дефицит. Липсва най-вече въображение, но зад него стоят липсите на желание да спечелим; на вяра, че можем да го постигнем; че самото участие в надпреварата си струва...; липса на убеденост, че максимални усилия и творчество са дължими във всяка една задача, заради собственото ни достойнство, а не единствено заради преките ползи. Болезнено бодящата очите липса на визуален материал само към нашата кандидатура е следствие от предходните дефицити. Вярно, че споменатите 22 университета в София са си предимство. Но българското предложение пропуска да рекламира Института за чуждестранни студенти, а трябва, защото във всичките тези столични университети курсовете на чужд език са изключение. Пък ние имаме толкова решаващи други предимства: няма друга европейска столица с толкова широка мрежа от неформални експерти по производство и разпространение на упойващи вещества и лекарствени продукти, имаме несравними и химици, и дистрибутори (в светлия, в сивия и в тъмния сектор). Можем да обявим дискотеките в Студентски град за денонощни офиси за предлагане, тестване и консумация на експериментални “медикаменти”. Опирайки се на дълбочинните познания на един наш евродепутат в бизнеса на медийно известен фармацевтичен бос, можем да заплашим, че ако не получим домакинството, ще организираме чрез Европейския парламент пан-континентално разследване на лекарствения бизнес. Колко още пропуснати възможности - въпрос на въображение...Встрани от шегата, участието в международни открити конкурси е изключително важно за България, поради необходимостта да компенсираме отсъствието на опит. Тази година пак имаме шампион в биатлона, но не беше много далече времето, когато нашите състезатели разбраха, че съперниците бягат с кънковидна стъпка едва когато вече бяха на трасето. Можем да имаме шампиони и в евроинтеграцията, но трябва първо да знаем каква е технологията, тактиката и стандартите на състезанието. Това ще разберем само чрез постоянни участия, а така ще се научим и да гледаме към себе си с външни стандарти. Точно това е страшно полезно, защото сме свикнали – „тука е така“: и никой буквално не вижда нито резолюцията на изпратения документ, нито разкривените страници и изобщо не забелязва липсата на визуално послание. Нито пък който и да е от останалите дефицити за начин на работа в условия за конкуренция. Дали някой помни, че твърде трудни и, съответно, най-протяжни преговорите ни за членство в ЕС бяха именно по глава конкуренция – цели 49 месеца!Може да изглежда странно, но дори трупането на загуби може да е много полезно в крайна сметка. Полша стана член на ЕС, не защото извърши очакваните реформи или пък изпреварваше останалите конкуренти. Тя просто знаеше, че ѝ се дължи компенсация за изтърпяната историческа несправедливост и никой не помисляше, че може да има Източно разширяване на ЕС, което не включва Полша. В този смисъл, дори поражения в дълга поредица от европейски състезания може да се превърне в печеливш политически аргумент. Но трябват участия, от които самите ние не се срамуваме.. А иначе България действително засега не е домакин на нито една европейска агенция.В настоящето наше предложение неоспоримо достойнство е подписът на Премиера, свидетелстващ за волевите качества на притежателя му и „силната политическа решимост“, в добавка към факта, че „българските граждани са сред най-оптимистично настроените към Съюза“. Затова цялото предложение можеше да бъде изобщо заменено от един, обичаен за начина на правене на политика у нас, есемес, изчерпващ фактическото съдържание на офертата ни:Поне нестандартността на такова национално предложение би била несъмнена и би привлякла внимание!Не би.*", "date": "2017.08.09", "title": "EМА, желая те!"}
{"url": "https://offnews.bg/futbol/otbor-ot-v-grupa-razbi-levski-pri-debiuta-na-rosi-662462.html", "text": "Югозападната \"В\" група се оказва от класата на елита, че и отгоре. Разбра го новият треньор на Левски Делио Роси. Тимът му падна 1:3 в контрола от Сливнишки герой насред Герена.Гостите бяха най-класният тим в дивизията си миналия сезон, но просто не поискаха да влязат. На всичко отгоре през лятото най-добрите им играчи избягаха в ЦСКА 1948. Но и без тях Героят е сила!Контролата беше в три полувремена от по 30 минути, като Роси пусна в игра общо 27 играчи, но само през първата част може да бъде доволен на моменти от видяното. Тогава той пусна своите титуляри за мача с Дунав, като \"сините\" поведоха чрез Габриел Обертан.През вторите 30 минути играчите на Петър Малинов направиха пълен обрат. Първо Красимир Георгиев изравни, а след това Йордан Попов също вкара във вратата на Александър Любенов. Интересното е, че между двете попадения Михаил Кисьов нацели горната греда.През третата част Цветомир Вачев се възползва от пореден подарък в защитата на \"сините\", като също се разписа във вратата на домакините.Двубоят бе наблюдаван лично от собственика Спас Русев, който си тръгна малко преди края, а също така от бразилската легенда на Рома Алдаир. Световният шампион от 1994 година е мениджър на Жеан Патрик, който кара проби при столичани. Нападателят игра през втората третина, като сбърка за изравнителното попадение, а след това пропусна две положения.Иначе публиката на Левски понапълни почти сектор \"А\". 20 хлапета даваха тон за песни през цялото време. Всички погледи бяха насочени към Роси, който предпочете да гледа на стол, поставен на линията на отбраната.Ако тази нощ не избяга към Италия, отчаян от видяното, му желаем успех! Доста работа го чака!  ", "date": "2017.08.09", "title": "Отбор от В група разби Левски при дебюта на Роси"}
{"url": "https://offnews.bg/drugi/hvanatite-s-doping-amerikantci-sa-3-pati-poveche-ot-rusnatcite-662443.html", "text": "От началото на годината 73 спортисти от САЩ са хванати с допинг.  Американците са световен лидер по този показател. Новината е на международен сайт за велоспорт.Руснаците са на втора позиция с 3 пъти по-малък брой изловени с допинг - 24 на брой. Третото място е за Индия (16). Следват Бразилия и Доминиканска република с по 15.По спортове лидерът е изненадващ. 52 бейзболисти са ползвали забранени стимуланти и са заловени от ченгетата. На второ място с 45 представители е леката атлетика. На трета позиция са тежкоатлетите.Организацията, публикувала класацията, включва няколко професионални колоездачни тимове. Целта е да се направи сравнение със заловените с допинг в този спорт.Колоезденето заема \"едва\" осма позиция. От началото на годината с допинг са хванати 11 колеги на Крис Фрум, Кинтана и компания.", "date": "2017.08.09", "title": "Хванатите с допинг американци са 3 пъти повече от руснаците"}
{"url": "https://offnews.bg/obshtestvo/poveche-pari-za-humanitarnite-spetcialnosti-razshiriavat-priema-v-med-662422.html", "text": "Правителството разреши по-голям прием в университетските специалности от регулираните професии и увеличи финансирането за хуманитарните - филология, история и археология, философия и религия и теология.То прие днес промени в постановление 64, които ще повлияят на приема на студенти в специалности от регулираните професии - медицина, дентална медицина, фармация, архитектура, право в университетите, които тепърва започват такова обучение, обясниха от МОН.Университет с положително оценен проект от Националната агенция за оценяване и акредитация ще може веднага да започне прием на студенти, а не да чака години до получаването на програмната акредитация. В този случай обаче той ще бъде ограничен по отношение на броя студенти.С положителната оценка НАОА определя и капацитета, тоест бройките за ежегоден прием в даденото направление, ако има програмна акредитация. Ако е още на етап положителна оценка, ще има право да приема 30% от този капацитет.Например ако капацитетът е 100 бройки, първата година от получаването на положителната оценка на проекта разрешеният прием ще е до 30 студенти. Втората година ВУЗ-ът ще има право пак на 30%, но не от пълния, а от останалия свободен капацитет - тоест не от 100, а от 70 бройки. Той ще може да приеме 30 студенти и през третата година, но за четвъртата, ако дотогава не е получил пълната акредитация, ще са му останали 10 места, обясниха от МОН.Другата промяна е свързана с разширяване на списъка на приоритетните професионални направления. Включените в него получават по-голямо финансиране, а презумпцията е, че държавата цели да осигури по-голям процент от издръжката с цел университетът да намали таксата за студента и специалността да стане по-привлекателна.Тук например са педагогическите специалности, в които има сериозен недостиг на млади квалифицирани кадри.С днешната промяна се включва област „Хуманитарни науки“ – направленията Филология, История и археология, Философия и Религия и теология.Трета промяна дава възможността министърът на образованието, съгласувано с министъра на здравеопазването, да предлага на МС по-голям прием на регулираните медицински специалности - медицина, фармация, дентална медицина.С промените се създава възможност министърът на образованието и науката, съгласувано с министъра на здравеопазването, да предлага на Министерския съвет при необходимост и по-голям прием в специалности от професионалните направления „Обществено здраве“ и „Здравни грижи“. Така би се решил проблемът с недостига на бройки за медицински сестри, акушерки.При определянето на план-приема на висшите училища се дава възможност за взимане под внимание на оценките на Националната агенция за оценяване и акредитация след оповестяване на данните от рейтинговата система, но не по-късно от 1 януари на съответната година, за която се определя приемът.", "date": "2017.08.09", "title": "Повече пари за хуманитарните специалности, разширяват приема в медицинските"}
{"url": "https://offnews.bg/kultura/tantcova-revoliutcia-ot-afrika-na-one-dance-week-662442.html", "text": "Революционно-музикалният спектакъл \"Република Калакута\" ще закрие 10-тото юбилейно издание на фестивала за съвременен танц и пърформанс One Dance Week на 15 октомври от 19:30 часа в Дом на културата „Борис Христов\" в Пловдив. Роден в Буркина Фасо – една от водещите сцени за съвременен танц в Африка – и базиран в Брюксел, хореографът Серж Еме Кулибали представя по необичаен начин съпротивата срещу голямата политика, багрите на революциите и онези, които застават под техните знамена.Спектакълът е вдъхновен и озвучен от композициите на легендарния Фела Кути – „баща\" на афробийта и непреклонен бунтар срещу хунтата в Нигерия.Кути е смятан за прототип на африканските опозиционери, защото острата сатира срещу режима, репресиите и колониализма в неговите албуми му „струват\" над 200 ареста. И нещо повече – армейски погром над Република Калакута – личното имение на Кути, което той провъзгласява за независима държава през 1977-ма година.„Република Калакута\" не е просто биография на непокорния гений на саксофона, изумил света със смесица от етно ритми, джаз и фънк. А вдъхновяващ урок за всички, когато се заемат позиции, избухват революции или затихват протести.Едно ярко, енергично и звучно изпълнение от Африка без маски и клишета. Африка в глобалното съвремие, която Серж Еме Кулибали и неговата взривоопасна танцова трупа представят на зрителите с една-единствена идея – да се припознаят и да се замислят какво ще правят, когато дойде техният ред да се бунтуват за промяна.", "date": "2017.08.09", "title": "Танцова революция от Африка на One Dance Week"}
{"url": "https://offnews.bg/sviat/krastnikat-4-zastreliani-pri-gangstersko-napadenie-v-italia-662445.html", "text": "Четирима мъже бяха застреляни, вероятно при гангстерско нападение, в Южна Италия, съобщи полицията, цитирана от Ройтерс и БТА.Смята се, че две от жертвите са фермери, които били убити, защото станали свидетели на нападението.Нападението е извършено близо до железопътен прелез в района на село Сан Марко в област Пулия.Двама от убитите са идентифицирани като местния престъпен бос Марко Лучано Ромито и девера му Матео де Палма. Те пътували в черен Фолксваген, когато друга кола се изравнила с тях и оттам бил открит огън.След това нападателите застреляли двама фермери, които седели в колата си наблизо. Единият бил убит на място, а вторият починал от раните си в болница. Според италиански медии те били двама братя, които се случили на неподходящо място в неподходящ момент.", "date": "2017.08.09", "title": "Кръстникът: 4 застреляни при гангстерско нападение в Италия"}
{"url": "https://offnews.bg/ikonomika/6-miliona-tona-pshenitca-rekordna-rekolta-za-balgaria-662431.html", "text": "Тазгодишната реколта от пшеница ще бъде рекордна. Количеството по предварителни данни е между 5,85 и 5,95 млн. тона. Това е повече от миналата 2016 г., когато производството беше 5,66 млн. тона. Реколта от почти 6 млн. тона е исторически връх, никога България не е достигала тези нива, твърди пресцентърът на земеделското министерство.Увеличаването на количеството се дължи на по-висок среден добив от декар. Той е нараснал с около 8% спрямо миналогодишния – 513 кг/дка сега спрямо 475 кг за 2016 г. Реколтираните площи са около 11,4 млн. тона.Към 3 август са анализирани 815 проби от пшеница. Резултатите показват, че 46,39% е с много добри качествени показатели и в сравнение с реколта 2016 г. има завишаване с над 5% на количеството с високи хлебопекарни качества.До 15 август експортът на пшеница ще надвиши 1 млн. тона, на ечемик – 189 хил. т., а на рапица – 152 хил. т.", "date": "2017.08.09", "title": "6 милиона тона пшеница - рекордна реколта за България"}
{"url": "https://offnews.bg/bojni/kobrata-izliza-sreshtu-dzhoshua-na-28-oktomvri-v-kardif-662444.html", "text": "Кубрат Пулев вече е сигурният следващ съперник на Антъни Джошуа. Това обяви пред \"Скай спортс\" мениджърът на британеца - Еди Хърн. Акулата дори уточни дата и стадион.\"Мачът ще е с Кубрат Пулев, който е претендент на IBF вече 12 месеца. Това беше решено още преди евентуален реванш с Кличко. Въпросът е само дали ще е в Кардиф или в Лас Вегас. Вероятно ще го решим до края на следващата седмица.В момента изглежда, че 28 октомври в Кардиф на стадион „Милениъм“ е фаворит. Но все пак има още много за решаване“, каза Хърн пред популярната телевизия.Стадион „Принсипалити“, както се нарича в момента по спонсорски причини стадионът, е с капацитет за 74 500 зрители. със сигурност ще бъде пълен, тъй като Антъни Джошуа се радва на невероятна популярност, след като нокаутира Владимир Кличко.Според информация на OFFNews обаче не е изключено изненадваща арена на битката. Мениджърите на двамата боксьори обсъждат Китай като вероятна дестинация, тъй като пазарът там е повече от благодатен.  ", "date": "2017.08.09", "title": "Кобрата излиза срещу Джошуа на 28 октомври в Кардиф"}
{"url": "https://offnews.bg/kultura/selena-gomes-vliza-vav-film-na-udi-alan-662455.html", "text": "Селена Гомес, Тимъти Шаламет и Ел Фанинг ще станат част от новия филм на Уди Алън.Все още няма подробности относно лентата, но тя отново ще бъде продуцирана от Amazon Studios.Алън работи с тях по последните си два филма - \"Cafe Society\" и \"Wonder Wheel\", чиято премиера ще бъде на филмовия фестивал в Ню Йорк през октомври, пише \"Hollywoodreporter\".В \"Wonder Wheel\" участват редица звезди, сред които е и поп певецът Джъстин Тимбърлейк.", "date": "2017.08.09", "title": "Селена Гомес влиза във филм на Уди Алън"}
{"url": "https://offnews.bg/112/pasazher-probva-da-iznese-5-kilograma-heroin-na-letishte-sofia-662451.html", "text": "5,2 килограма хероин задържаха митнически служители от отдел „Борба с наркотрафика\" на Аерогара София.Хероинът е открит в регистрирания багаж на пътник, български гражданин, пътуващ от София за Мадрид.Пътникът е задържан. Повдигнато му е обвинение за опит за контрабанда.За нуждите на съдопроизводството задържаният хероин се оценява на около 500 000 лева, а на нелегалния пазар стойността на подобно количество надминава 1,2 млн. лв., съобщават от Агенция \"Митници\".Разследването е под ръководството на Софийска градска прокуратура.", "date": "2017.08.09", "title": "Пасажер пробва да изнесе 5 килограма хероин на Летище София"}
{"url": "https://offnews.bg/sviat/blizki-do-putin-miliarderi-spechelili-obshtestveni-porachki-bez-targ-662446.html", "text": "Близките до руския президент Владимир Путин милиардери от фамилия Ротенберг са спечелили големи обществени поръчки без търг, твърди във видео опозиционерът Алексей Навални. Това е пореден клип във видеопоредицата на Навални, в която той прави разкрития за хора от обкръжението на Путин. Разкритията на Навални са за братята милиардери Аркадий и Борис Ротенберг и техните синове, които са част от втората най-богата фамилия в Русия за 2016 г. по данни на Forbs. Според изнесените във видеото примери по-големият брат Аркадий Ротенберг е получил без конкурс обществени поръчки за построяването на Керченския мост до Крим на стойност 3,8 млрд. долара и за газопровода \"Силата на Сибир\", по който ще се пренася руски газ до Китай, на стойност над 10 млрд. евро. Неговият син Игор Ротенберг е получил обществената поръчка за системата \"Платон\", по която се събира данък за пътуване на камиони над 12 тона. За поддържането на системата фирмата оператор получава 10 млрд. рубли на година (над 141,1 млн. евро) от руския бюджет. Братята Ротенберг са свързани с Путин още от 60-те години, когато са тренирали джудо в един и същ спортен клуб, става ясно още от видеото.В клипа са показани и част от имотите, притежавани от милиардерите, в това число имоти в Италия на обща площ 211 хектара. До момента видеото в официалния канал на Навални е гледано над 906 000 пъти. ", "date": "2017.08.09", "title": "Близки до Путин милиардери спечелили обществени поръчки без търг, твърди Навални"}
{"url": "https://offnews.bg/112/padnal-klon-ubi-mazh-v-sofia-662453.html", "text": " Паднал клон уби мъж в София. Инцидентът е станал в района на бул. \"Цариградско шосе\", а към момента няма данни за самоличността на загиналия, съобщиха от МВР, цитирани от \"Фокус\".Инцидентът е станал около 16.20 ч. край бул. \"Цариградско шосе\" в частен обект. 38-годишен работник е товарил камиона си, когато клонът се стоварва върху него.Пристигналият на място екип на Спешна помощ е констатирал, че човекът е починал на място.От Столична община съветват всички, които имат големи и стари дървета в имотите си, да ги обезопасяват своевременно. Ако не могат сами да го направят, да се обърнат към общината за съвет как да стане.Това е трети инцидент, причинен от дърво за последните 10 дни. По-рано този месец паднало дърво счупи крака на жена близо до бул. \"Дондуков\", а на 4 август огромен клон падна върху майка с дете в Борисовата градина. За щастие, детето е невредимо, но майка му има наранявания. ", "date": "2017.08.09", "title": "Паднал клон уби мъж в София"}
{"url": "https://offnews.bg/izvan-terena/maradona-iska-da-se-bie-za-maduro-shte-goni-imperialistite-662447.html", "text": "Горещ защитник на венецуелския президент Николас Мадуро се оказа футболната легенда Диего Марадона. Аржентинецът, този футболен Че Гевара,  обяви готовност да воюва на страната на настоящия режим в страната.\"Когато и да ме призове Мадуро, ще облека военната униформа и ще се бия за свободата на Венецуела.  Ще се боря срещу империализма и тези, които искат да завладеят нашите знамена - най-святото, което имаме.Да живеят истинските венецуелци, а не тези, които слугинстват на десните\", написа Марадона във фейсбук, но после революционният му мерак понамаля и изтри поста.Марадона е стар фен на всички комунистически и соц лидери не само в Америка. Той беше първи приятел с Фидел Кастро, а сега предложи помощта си на Владимир Путин.Иначе гениалният левичар е треньор на тим от втора дивизия на ОАЕ. Преди броени дни той купи Омар Косоко, звездата на Ботев Пловдив.", "date": "2017.08.09", "title": "Марадона иска да се бие за Мадуро, ще гони империалистите"}
{"url": "https://offnews.bg/futbol/kazanova-si-tarsi-kasmeta-v-plovdiv-662448.html", "text": "Играч с любопитно име кара проби в Локомотив Пловдив. Става въпрос за французинът Бартелеми Казанова, научи PlovdivDerby.com.25-годишният мераклия е дефанзивен халф и е юноша на Бастия. За последно се е подвизавал в Андора, където е бил капитан на местния Енгордани.Казанова е с крехка физика. Висок е 171 сантиметра и тежи 68 килограма.В Локомотив Пловдив усилено търсят попълнения, след като проспаха лятото, а за капак бяха напуснати от идола Мартин Камбуров. Голмайсторът подписа с Берое.Защитникът Асен Георгиев, крилото Симеон Райков, нападателят Исмаил Исса са сред вероятните нови попълнения, но все още няма нещо черно на бяло. ", "date": "2017.08.09", "title": "Казанова си търси късмета в Пловдив"}
{"url": "https://offnews.bg/turizam/borisov-besen-za-taksata-prazen-stol-v-sozopol-naredi-proverka-662460.html", "text": "По нареждане на министър-председателя Бойко Борисов министърът на туризма Николина Ангелкова назначи незабавна проверка за категоризацията на заведението Miloz Fish & Grill в Созопол, което стана известно с шокиращата такса \"празен стол\", съобщиха от Министерството на туризма.Както OFFNews вече разказа гости в ресторанта се оплакаха, че в На място експерти от Министерството на туризма ще направят цялостна инспекция за работата на заведението.Освен това от ведомството на Ангелкова са сигнализирали Комисията за защита на потребителите (КЗП) да вземе мерки срещу подобна нелоялна практика, която вреди на имиджа на българския туризъм.", "date": "2017.08.09", "title": "Борисов бесен за таксата празен стол в Созопол. Нареди проверка"}
{"url": "https://offnews.bg/obshtestvo/lutcifer-oshte-e-tuk-oranzhev-kod-za-zhegi-v-tcialata-strana-662459.html", "text": "Жегите ще продължат и утре. За цялата страна е обявен оранжев код за високи температури, а максималните температури ще са между 34 и 39 градуса.Следобед над планините и в североизточните райони ще се развива купеста облачност, но превалявания са малко вероятни. По Черноморието ще е слънчево, но там температурите няма да са непоносими - до 31 градуса.Горещата вълна \"Луцифер\" в Югоизточна Европа продължава. В Белград се очаква живакът в термометрите да се вдигне до40 градуса, а в Сараево и Загреб - до 39 градуса. У нас леко разхлаждане се очаква чак в неделя.", "date": "2017.08.09", "title": "Луцифер още е тук: оранжев код за жеги в цялата страна"}
{"url": "https://offnews.bg/obshtestvo/glavchev-se-pokloni-pred-balgarskoto-voenno-grobishte-kraj-bitolia-662449.html", "text": "Председателят на Народното събрание Димитър Главчев почете паметта на героично загиналите български воини по време на Първата световна война в боевете при Червената стена от връх Пелистер. Те са погребани в българското военно гробище в село Цапари, Битолско.Председателят на парламента се поклони пред гробовете на седем български офицери в двора на църквата „Св. Георги” в селото.Главчев посети и Охрид в рамките на двудневната си визита в Република Македония. Той се срещна с кмета на града Никола Бакрачески.Сред темите на разговора бяха подписаният преди дни договор за приятелство, добросъседство и сътрудничество между двете страни, както и предстоящите избори за местна власт в Република Македония, които ще се проведат на 15 октомври тази година.Димитър Главчев се поклони и поднесе цветя на паметната плоча на загиналите български туристи при трагедията с кораба \"Илинден\" на 5 септември 2009 г.Председателят на парламента посети и офиса на сдружението за Македоно-българско приятелство в град Охрид.Представителите на сдружението разказаха за първия по рода си двудневен фестивал на българската култура и фолклор, проведен преди месец в Охрид. Във фестивала са участвали над 300 певци и танцьори от цяла България. От сдружението поставиха също така и въпроса за установяване на пряка въздушна линия София – Охрид.", "date": "2017.08.09", "title": "Главчев се поклони пред българското военно гробище край Битоля"}
{"url": "https://offnews.bg/futbol/iznudvat-barselona-za-parite-ot-nejmar-662418.html", "text": "Барселона напълни касата с многомилионния трансфер на бразилеца Неймар в Пари Сен Жермен, но получените 222 милиона евро станаха причина каталунците да бъдат буквално изнудвани от клубовете, към чийто играчи проявяват интерес.В конкретния случай става въпрос за германския Борусия Дортмунд, който буквално се подигра с Барселона, като поиска 150 милиона евро за футболиста си Осман Дембеле.Огромната сума е шокирала пратениците на Барса, които имаха мандат да преговарят за около 2/3 от нея. От каталунския гранд се оттеглиха и в близките дни ще пратят оферта, но далеч по-ниска от желаната от Борусия.Станалото напълно потвърждава мнението на легендата Роналдиньо, който прогнозира, че Барселона ще се сблъска с трудности на трансферния пазар.\"Няма съмнение, че Барселона ще се опита да продължи напред и без Неймар, но проблемът идва от това, че другите клубове са наясно с финансовото им положение.Сумата за Неймар е известна на всички и никой няма да продаде евтино свой играч на Барса\", каза Роналдиньо, който е бивш играч на Барселона и ПСЖ.", "date": "2017.08.09", "title": "Изнудват Барселона за парите от Неймар"}
{"url": "https://offnews.bg/politika/bsp-sofia-parite-na-sofiantci-iztichat-za-remonti-na-remontite-662434.html", "text": "За пореден път станахме свидетели на нескопосани обяснения как летен дъжд е предизвикал тежки поражения върху асфалтовата настилката на бул. „Черни връх“. През 2016 година булевардът беше ремонтиран. Обектът беше обявен като мащабен и обхващащ реконструкцията на канализация, водопроводи и инженерна мрежа. Само няколко месеца, след като беше завършен, това грандиозно съоръжение беше компрометирано – и под земята, и над земята, заявяват в своя позиция от БСП-София. Без да оспорваме размаха, с който се извършват строителни и ремонтни работи в столицата, искаме да изразим тревога от контрола върху качеството им и прилагането на санкции на изпълнителите при възникването на дефекти. Логичен е въпросът за чия сметка се извършват ремонтите на ремонтите в София и дали столичният данъкоплатец не плаща два или повече пъти за едно и също нещо, само защото се прави и поправя по няколко пъти.Кметът Фандъкова заяви, че в случая с бул. „Черни връх“ щетите ще бъдат отстранени за сметка на изпълнителя на обекта.А дано, ама надали.След броени дни, на 11-и август, ще стартира преасфалтиране на „Орлов мост“, което ще струва на Столична община 250 000 лева, защото настилката се била нагънала. Точно преди 10 години беше направен ремонт на същото място и дефектите му много скоро лъснаха – надигнаха се вълни и хората спонтанно го нарекоха „Цариградско море“. Тогавашният кмет на София Бойко Борисов гръмко обяви, че има 10-годишна гаранция за качеството на извършените дейности и всичко ще бъде наред. Толкова наред, че веднага щом изтече тя Столична община ще бръкне в джоба на данъкоплатците за нов ремонт.БСП – София настоява да стане ясно за цялото общество и най-вече за гражданите и бизнеса, които плащат данъци в този град, какво стои зад всичко това - управленска немощ и цинично безхаберие или целенасочени действия и бездействия в полза на фирми-изпълнители, близки до управляващите от ГЕРБ. ", "date": "2017.08.09", "title": "БСП–София: Парите на софиянци изтичат за ремонти на ремонтите"}
{"url": "https://offnews.bg/futbol/hero-poema-ludogoretc-botev-vze-superkupata-662461.html", "text": "Лудогорец падна от Ботев Пловдив след дузпи във финала за Суперкупата на България. Това беше и последният мач на треньора Георги Дерменджиев. От утре в Разград идва Димитър Димитров - Херо.Очаква се сутринта Херо да обяви раздялата си с Иртиш от Павлодар (Казахстан). По-късно пристига в България и ще бъде представен официално начело на шампионите.Иначе в интересен мач в Бургас Ботев Пловдив за втори път излъга Лудогорец, след като го направи във финала за купата на България в София.Редовното време завърши 1:1. Ботев поведе рано чрез Неделев. Левичарят изпълни великолепно офаул.Шампионите направиха до края на първото полувреме невероятни пропуски. Топката удряше гредата цели три пъти, лазеше по голлинията, но не влизаше. Все пак Вандерсон изравни в началото на втора част. Той използва хубав пас на Кешеру.При дузпите пловдивчани бяха железни. Марселиньо изпусна още първата. За Ботев вкараха всички: Балтанов, Виана, Генев, Бризола и Пламен Димов.Вандерсон, Натанаел, Анисе и Моци отбелязаха за Лудогорец, но напразно. От утре Херо ще прави анализите.Иначе Суперкупата е първа в историята на Ботев. Тимът загуби същия мач срещу Лудогорец преди няколко години, а днес взе реванш.", "date": "2017.08.09", "title": "Херо поема Лудогорец, Ботев взе Суперкупата"}
{"url": "https://offnews.bg/politika/kabinetat-otpusna-oshte-5-mln-leva-za-borba-s-gradushkite-662429.html", "text": "Министерският съвет одобри допълнителни разходи в размер 5 млн. лева по бюджета на Министерството на земеделието, храните и горите.Решението беше взето на днешното правителствено заседание. Средствата са предназначени за попълване на резерва с противоградови ракети на Изпълнителната агенция „Борба с градушките“ и за извършване на профилактика на техниката.Сумата ще бъде осигурена от резерва за непредвидени и неотложни разходи по Закона за държавния бюджет, съобщиха от правителствения прессцентър.", "date": "2017.08.09", "title": "Кабинетът отпусна още 5 млн. лева за борба с градушките"}
{"url": "https://offnews.bg/politika/osiguriavat-rabota-na-830-bezrabotni-v-14-obshtini-do-kraia-na-godinat-662419.html", "text": "Правителството одобри включването на новата Национална програма за обучение и заетост „Работа” в Националния план за действие по заетостта за 2017 г.До края на тази година инициативата ще се реализира пилотно в 14 общини с високо равнище на безработица от областите Враца, Видин и Монтана.По програмата ще бъде осигурена субсидирана заетост на 830 безработни за периода от септември до декември. Програмата ще бъде финансирана с 2 млн. лева. Те са осигурени чрез оптимизация на бюджета на социалното министерство, съобщи правителствената пресслужба. По новата програма ще се осигурява субсидирана заетост на пълно или непълно работно време. Наетите ще изпълняват различни дейности в частния сектор или общественополезни дейности към общините като ремонт на обществени сгради, комунално-битово обслужване, поддържане на недвижимо културно наследство или оказване на услуги на населението.Приоритетно в заетост ще се включват продължително безработни, безработни младежи, както и безработни, които получават социални помощи или са с основно и по-ниско образование и без професионална квалификация.Работодатели по програмата могат да бъдат частни фирми, общински администрации и предприятия, социални предприятия, неправителствени организации. Те ще получават средства за трудовите възнаграждения на наетите лица и дължимите осигуровки за сметка на работодателя, съгласно Националния план за действие по заетостта за 2017 г.", "date": "2017.08.09", "title": "Осигуряват работа на 830 безработни в 14 общини до края на годината"}
{"url": "https://offnews.bg/obshtestvo/zagradiha-ulitca-zaradi-nebostargach-v-strelbishte-662425.html", "text": "НИКМИ затвори улица „Майор Първан Тошев“, отсякоха дърво в столичния квартал „Стрелбище“, съобщиха във фейсбук групата Помощ за Стрелбище. Строителната фирма ще строи 43-етажна сграда на мястото на зелена площ в района въпреки протестите на хората срещу небостъргача. До момента жителите на квартала са изпратили до институциите 2118 подписа в жалба срещу намерението на компанията.Улицата вече официално е затворена, въпреки че преди три дни НИКМИ \"великодушно\" обещаха да не го правят. На практика кварталът е блокиран - не можете да излезете, без да направите нарушение, карайки в забранена посока. Няма и къде да обърнете, пише във фейсбук групата. Сега не знам какво ще правим. Мога да ви кажа само едно: ние нямаме държава. Нямаме правителство, нямаме закони, нямаме парламент. Имаме съдии от Висшия Административен Съд, които колят и бесят - буквално. ВАС са поели функциите на премиера, президента и парламента, коментира Анна Димова. Един от собствениците на НИКМИ Милчо Благоев обясни, че от години има проблеми с имота заради Столична община. По думите му имотът е собственост на фирмата и улицата минава незаконно през него. Според него по сега действащия устройствен план градинката не е обозначена като зелена площ. В края на миналата година Върховният административен съд реши окончателно да отмени отказа на главния архитект да разреши проекта, защото ОУП не важи в частта му за конкретния терен. ", "date": "2017.08.09", "title": "Заградиха улица заради небостъргач в Стрелбище"}
{"url": "https://offnews.bg/ikonomika/zatiagat-merkite-sreshtu-prane-na-pari-s-nov-proektozakon-662427.html", "text": "Правителството одобри проектозакон за мерките срещу прането на пари и предлага на Народното събрание да го приеме.Както и в действащия Закон за мерките срещу изпирането на пари, в новия проект е дадена дефиниция на понятието „изпиране на пари” и са изброени категориите задължени по закона субекти. Въведена е изрична дефиниция за „банка фантом” – кредитна или финансова институция, учредена в юрисдикция, в която няма физическо присъствие, включващо концепция и управление, и е необвързана с регулирана финансова група.Разширява се кръгът от мерки за превенция на използването на финансовата система за целите на изпирането на пари. Съгласно проекта те включват комплексна проверка на клиентите; събиране и изготвяне на документи и друга информация и тяхното съхраняване; оценка на риска от изпиране на пари; разкриване на информация относно съмнителни операции, сделки и клиенти; контрол върху дейността на задължените субекти и др.Разширява се и кръгът от лица, които попадат в дефиницията за видна политическа личност и спрямо които задължително се прилагат мерки за разширена комплексна проверка на клиента.", "date": "2017.08.09", "title": "Затягат мерките срещу пране на пари с нов проектозакон"}
{"url": "https://offnews.bg/obshtestvo/eksperiment-150-se-obazhdat-na-obiava-za-sabirane-na-zelen-hajver-v-d-662428.html", "text": "Трафикът на българи за трудова експлоатация в чужбина е на второ място по брой жертви след тези на сексуалната експлоатация. България е сред държавите в Европа, чиито граждани най-често стават жертва на недобросъвестни работодатели зад граница. Най-често потърпевшите са от Северозападна и Североизточна България, заяви Надя Кожухарова, координатор на проект на \"Асоциация Анимус\" срещу този вид трафик.Капмания за превенция на трудовата експлоатация в чужбина се провежда за трета година под наслов „Ако се хващаш на работа в чужбина, не се хващай на въдицата“ и „Работата в чужбина може да се окаже капан\". През 2017-та кампанията започва със социален експеримент - публикуване на обява за работа в чужбина в известен български сайт за работа. Обявата е била за събиране на зелен хайвер в Дания с атрактивното заплащане от 130 евро на ден.„Разлепихме обявата на много места в София като Централна гара, автогарата, квартали като \"Овча купел\". Въпреки че съдържаше всички белези на фалшива обява, 150 души ни изпратиха имейл, че проявяват интерес“, разказа Кожухарова.„През първите шест месеца на 2017-та са постъпили 14 сигнала за потенциални жертви в Националната комисия за борба с трафика на хора, като за сравнение през 2016 година сигналите са били 43. Според Международната организация на труда в световен мащаб 21 милиона души са жертва на трудовата експлоатация. В частния сектор принудителен труд полагат 90 на 100 (18,7 милиона), а 68 на 100 (14,2 милиона) от тях са в селското стопанство, строителството, „наети“ като домашна прислуга и в производството на различни стоки.Най-голям трафик на хора с цел трудова експлоатация в Европа е в Югоизточната част. Четирима души от всеки 1000 са били жертва на трудова експлоатация.Най-често фалшивите обяви са от Гърция, Румъния, Чехия, Испания и Италия.Горещата телефонна линия за проверка при търсене на работа в чужбина: 0800 186 76.", "date": "2017.08.09", "title": "Експеримент: 150 се обаждат на обява за събиране на зелен хайвер в Дания"}
{"url": "https://offnews.bg/ikonomika/haskovo-i-sozopol-poluchiha-imoti-za-sport-i-obrazovanie-kraj-moreto-662424.html", "text": "Правителството прехвърли безвъзмездно имоти в крайморското село Равадиново на общините Созопол и Хасково. Новите собственици ще ползват имотите за спорт и образование.Община Созопол получи два имота с обща площ 4 дка в селото. Върху тях ще бъде изградено ново спортно игрище с изкуствена трева и спортни съоръжения. Съществуващата към момента спортна площадка е полуразрушена и не отговаря на действащите норми, уточняват от пресслужбата на кабинета.Хасковската община получава от държавата имот с площ от 2,6 дка в общинския център. На терена ще бъде създадена еко-класна стая за учениците от паралелките с профил „Природни науки“ на Природо-математическата гимназия „Акад. Боян Петканчин“.С три други решения правителството даде съгласието си „Български пощи“ ЕАД да продаде имоти на дружеството в Русе, Сливен и София. В Русе и Сливен чрез търг с тайно наддаване ще бъдат продадени гаражи с обща площ от 100 кв. м, както и 2622 идеални части от поземлен имот с обща площ 8783 кв. м и четири сгради в него. В София чрез пряко договаряне със съсобственика на имота „Петтас България“ АД ще бъдат продадени неизползвани производствени постройки и складове на бул. „Ломско шосе“ №205. Имотите не са необходими за изпълнение на основните дейности на „Български пощи“ ЕАД и тяхната поддръжка е свързана с неоправдани разходи. Продажбата им е мярка за постигане на финансова стабилност на дружеството, посочва правителствената информационна служба.", "date": "2017.08.09", "title": "Хасково и Созопол получиха имоти за спорт и образование край морето"}
{"url": "https://offnews.bg/politika/2-mlrd-izlishak-v-biudzheta-kam-kraia-na-iuli-662432.html", "text": "Около 2 млрд. лева е излишъкът в бюджета към края на юли, обяви зам.-министърът на финансите Кирил Ананиев по време на днешното заседание на Министерския съвет. По думите му само за юли е натрупано преизпълнение в размер на 200 млн. лева. \"Преизпълнението на приходите над разходите, или това е т. нар. излишък, към месец юли вече стига 2% от БВП или около 2 милиарда лева. Надяваме се, че с мерките, които предприемаме, този процес ще продължи до края на годината\", посочва той, става ясно от стенограмата от заседанието.Ананиев посочва, че има и редица проблеми, като част от тях са свързани с усвояването на европейски средства, но има шанс до края на годината това да се промени след взетите мерки. Коментарът на премиера Бойко Борисов за изнесените данни е, че трябва да се продължава със същото темпо и да се пази стабилността, тъй като \"всяко разклащане в държавата става рай за контрабандата\". Според него трябва да се продължава битката с контрабандата и корупцията, защото има нужда от още пари. Премиерът казва още, че е направено много за редица градове, но сега трябва да се обърне внимание на Варна, която \"се е задъхала\". ", "date": "2017.08.09", "title": "2 млрд. излишък в бюджета към края на юли"}
{"url": "https://offnews.bg/razsledvane/uvolniha-politcaia-kojto-napravi-peshko-ot-kozloduj-izvesten-662421.html", "text": "Полицаят, който оповести  с шефа на охраната в АЕЦ \"Козлодуй\" Пешко Караджов, е уволнен. Цветан Благоев е освободен на 2 август със заповед на директора на Областната дирекция на МВР във Враца Димитър Газибарски.Основанието за уволнението е дисциплинарна проверка за оказан от Благоев \"тормоз и унизително отношение\" към неговия колега Тихомир Тодоров, както и негови публикации във Фейсбук, които са възприети от дисциплинарната комисия като заплахи. Малко след образуване на проверката на полицай Благоев е отнет и допускът му до класифицирана информация, който е задължителен за служителите, работещи на територията на АЕЦ. Самият Благоев е отстранен временно, докато тече проверката срещу него.Любопитното в случая е, че въпросната дисицплинарка е образувана, малко след като група полицаи решава да извади наяве случващото се в АЕЦ-а и по-конкретно поведението на Караджов от февруари 2017 г., който, видимо от публикувания видеозапис, има самочувствието на кадровик в ОДМВР-Враца. Проверката срещу Благоев е само част от проведения системен натиск върху служители от полицията в Козлодуй.Първата жертва е началникът на Районното управление в АЕЦ-а Аспарух Максимов, който отказва да покрие случая с шефа на охраната в АЕЦ-а и изпраща преписка в прокуратурата. Малко по-късно той е свален от началническия си пост, а към момента вече е само редови полицай. В негова подкрепа е организирана подписка. След като събират над 200 подписка, документът е откраднат, а полицай Цветан Благоев е обвинен в това, че е оказвал натиск върху свой колега, когото подозирал в кражбата на подписката. Така започва и дисциплинарното производство срещу него. Отделно от това други 16 служители, които също участвали в подписката, са били заплашени с дисциплинарна проверка. Междувременно в хода на проверката срещу Цветан Благоев основанията са образуването ѝ са променени. Любопитното е, че от кадровото досие на полицая са изровени случаи \"преди около 6 месеца от датата 21.07.2017 г.\" - това е само ден, след като е  от разследванията на OFFNews по случая.В крайна сметка уволнението е наложено, защото е установено, че Благоев е уронил престижа на службата в МВР.Друг любопитен детайл е, че само ден, след като е освободен от поста си, със свое решение Държавната комисия по сигурността на информацията (ДКСИ) е взела решение да възстанови допуска до класифицирана информация на Благоев, който преди това му е бил отнет от директора на ОДМВР-Враца. В същото време прокуратурата възобнови проверката по случая от февруари 2016 г., при който Караджов заплаши с уволнение полицай. Както стана ясно шефът на физическата охрана в АЕЦ Козлодуй е придобил солидна увереност за това, че може да кадрува в МВР. Причина за това е, че АЕЦ-ът се явява  на служителите на ОДМВР-Враца. По закон МВР има задължението да охранява територията на централата, но в същото време от Караджов зависи до голяма степен разпределението на средствата по договора и изплащането на допълнителни възнаграждения на полицаите, заети с охраната на АЕЦ-а. Така в ръцете на Пешко Караджов е съсредоточен ресурс от близо 50 млн. лв. - парите, които централата трябва да изплати на МВР за охраната. От разпространения запис, който е причина прокуратурата отново да подхване случая, стана ясно също, че Караджов е в близки отношения с началника на ОДМВР. Не на последно място увереност на Караджов за специалното му позициониране в общността, ангажирана с АЕЦ Козлодуй, вероятно му дава и фактът, че е кум на сестрата на депутатката от ГЕРБ Петя Аврамова. След скандала Караджов беше отстранен от поста си, но е видно, че заканите му не са напразни и влиянието му в МВР не е формално.", "date": "2017.08.09", "title": "Уволниха полицая, който направи Пешко от Козлодуй известен"}
{"url": "https://offnews.bg/turizam/1-st-za-chadar-i-shezlong-na-plazh-burgas-sever-ot-dogodina-662426.html", "text": "След проведен конкурс правителството определи „Палм Инвест“ ЕООД за концесионер на морския плаж „Бургас-север“.Договорът за концесия е за 20 години, като през това време концесионерът се задължава да извърши инвестиции в размер на 90 000 лв. без ДДС за всяка година от срока на концесията за организация на целогодишно санитарно-хигиенно поддържане на морския плаж и за стратегия за развитие и популяризация, включително спортно-развлекателна и друга дейност.Фирмата е регистрирана в Смолян през 2016 г. и е собственост на 37-годишния Йордан Тодоров Хаджихристев. Фирмата е предложила оферта за 1 стотинка без ДДС за цена за чадър и шезлонг в платената зона на плажа. Размерът на концесионното плащане за всяка година от срока на концесията е определен съгласно приетата от Министерския съвет Методика за определяне на минималния размер на концесионното плащане за морските плажове и предложения от концесионера размер на отчисленията от базата за изчисляване размера на концесионното плащане в размер на 7,03 на сто.Концесионният договор влиза в сила от 1 януари 2018 г.", "date": "2017.08.09", "title": "1 ст. за чадър и шезлонг на плаж Бургас-Север от догодина"}
{"url": "https://offnews.bg/politika/bsp-iska-ostavki-v-pernik-662402.html", "text": "БСП иска оставките на председателя на групата общински съветници на ГЕРБ в Перник Румяна Гюрева и на кмета на общината Вяра Церовска, съобщиха от партията. Случилото се там показва още едно от лицата на партия ГЕРБ - ярък цинизъм и конфликт на интереси, който дели децата на държавни и частни. Това е поредният пример на модела ГЕРБ за употреба на властта в лична полза: в Перник той е разделената детска градина, в Добрич той е суджукът, за председателството е НДК. Такива бомби цъкат във всяка област на страната, защото този начин на управление е заложен от правителството на Борисов в цялата държава, се казва в позицията на БСП. Нека видим дали Борисов прилага еднакви стандарти - след освобождаването на депутата от Добрич, ред е на председателя на групата общински съветници на ГЕРБ в Перник и на кмета на общината.", "date": "2017.08.09", "title": "БСП иска оставки в Перник"}
{"url": "https://offnews.bg/futbol/fen-na-putin-prekasna-macha-za-superkupata-v-skopie-662399.html", "text": "Фен на руския президент Владимир Путин нахлу на терена на стадион \"Филип II\" в Скопие и прекъсна за кратко двубоя за Суперкупата на Европа между Реал Мадрид и Манчестър Юнайтед.Младежът беше нарисувал на корема си сърце и името на Кристиано Роналдо, а на гърба му имаше надпис Путин и номер 7, с който играе португалецът.Той претича през терена, порадва се на 15-минутната си слава, след което беше отведен настрана от стюардите.Постъпката му със сигурност няма да се хареса на УЕФА, откъдето преди мача забраниха на стадиона да се внасят дори македонски знамена, за да се избегне всякаква политическа пропаганда.Двубоят беше спечелен от Реал Мадрид с 2:1.", "date": "2017.08.09", "title": "Фен на Путин прекъсна мача за Суперкупата в Скопие"}
{"url": "https://offnews.bg/analizi-i-komentari/koj-se-strahuva-ot-balgaria-662383.html", "text": "Историческият по своята същност договор за добросъседство между Майка България и най-непокорната ѝ (и – да си го кажем - неблагодарна дъщеря) Македония вече е факт.Имаше фанфари, радост, емоции… Омраза. И с право.Недоволни са именно онези, които се хранят от лъжите. Защото, за да има ''добро съседство'', съседите трябва да са именно добри един към друг, ще рече - лъжите, подмяната и краденето на история, да спрат. А така златната хранилка, върху която живеят някои вече десетилетия, ще рухне и те ще се завърнат отново в политическото небитие.Сегашната опозиция в Македония, която довчера управляваше със страх, корупция и далавери (чисто по бУгарски), е настръхнала от ужас.Защо?Не стига че въпросните политици вече не са власт, ами народът ще вземе да прогледне и да проумее, че същите тези (и подобни на тях) ''херои'' го отделиха от България, малтретираха го и го репресираха под опеката на ''грижовния'' Коминтерн, докато не смачкаха самосъзнанието му.Десетилетия наред го държаха заключен в оковите на лъжата, кражбата и подмяната на история. Българска и гръцка история.Защо?Много просто – титовската хранилка ''пускаше'' само тогава, когато условията ѝ се изпълняваха безупречно и стриктно. Заличаването и оскверняването на Божии храмове, само за да се сменят надписите върху стенописите от български на ''мАкедонски'', гаврата с паметта на хиляди загинали в бой за свободата на същата тази Македония български войници, чупенето на техни паметни и надгробни плочи, репресиите върху българите с ясно самосъзнание за род и родина, превеждането на поети, които обявяваш за свои.Същинският проблем е друг.Някой ще каже: ''Абе какво сте ревнали за тая Македония?! Едно парченце земя, покрито основно с камъни и прахоляк. Едно Охридско езеро, дето имат. И това е. И заради него да си тровим нервите и да си губим времето?!''Но има едно особено чувство, един свещен инстинкт, даден ни от Бог, на който се крепи Светът, инстинктът към истината, чувството за справедливост.Иначе разни полуграмотни и с криминално минало ще продължават да чупят плочи на български войници и герои.Охлаждайки емоциите обаче трябва да си даваме ясна сметка, че сегашните македонци, не са македонците от времето на Григор Пърличев и Яне Сандански.По-възрастните днешни македонци са бивши ''поданици'' на миниимперията Югославия, а съзнанията на децата и внуците им са заразени от омразата, която титовската пропаганда насаждаше десетилетия.Трябва да признаем и че онези, по-старите, от времето на Тито, са живели по-добре от нашите дядовци, защото Югославия беше не само по-голяма, икономически развита и прозападно ориентирана държава в сравнение с НРБ, но и не беше зависима дотолкова от СССР, колкото бяхме ние.Все пак Тито направи немислимото и се опълчи на ''бащицата'' Сталин, а Георги Димитров безропотно и безгръбначно му ''приставаше'' във всяка една ситуация и по всяка една тема, въпреки мимолетните разногласия между тях.В България за Живков днес реват само бабите (но те плачат за всичко) и комунистите, които още не вярват (или не искат да повярват) в кланетата, зверствата и концентрационните лагери на соца.В страните от бивша Югославия обаче и най-вече в Сърбия Тито и досега е с ранг на божество.Е как тогава тези хора, на които титовската пропагандна машина и без това е промила мозъците, да не се ''сърбеят'' и да не искат да нямат нищо общо с нас – ''бугарите-тАтари''?!...Опашките за българско гражданство са друга ''полИтика''…И докато у някои бивши ''херои'' на македонската политическа сцена се разгаряше истерия покрай договора за добросъседство между България и Македония, монасите от Бигорския манастир го благословиха. Нека си припомним само част от думите им:", "date": "2017.08.09", "title": "Кой се страхува от България?"}
{"url": "https://offnews.bg/temida/shofior-na-nso-tihomalkom-poluchi-uslovna-prisada-za-narkotitci-662437.html", "text": "Служител на Националната служба за охрана (НСО) е получил условна присъда за това, че бил заловен да шофира под влияние на наркотици, съобщава \"Правен свят\". Шофьорът се споразумял с прокуратурата и така получил условна присъда от 6 месеца затвор с 3-годишен изпитателен срок.До момента от МВР не са оповестявали случая. За него информация не е подавана и от прокуратурата и НСО. Споразумението е било одобрено от състав на Софийския военен съд с председател полк. Юлиян Банков. От съдебния акт става ясно, че на 14 февруари младши сержантът от НСО е спрян за проверка. Тестът на място отчел, че той е употребил амфетамин и фенобарбитал.За шофиране след употреба на наркотици, Наказателният кодекс предвижда от 1 до 3 години затвор и от 500 до 1500 лева глоба. Споразумението по делото било внесено с предложение за налагане на пробация с 8 месеца поправителен труд за осъдения и отнемане на шофьорската книжка за 6 месеца. В съдебно заседание обаче прокуратурата е поискала промяна, като подчертала, че са налице основанията за налагане на наказание под минимума от една година затвор, което става при изключителни или многобройни смекчаващи вината обстоятелства. Наказанието затвор може да се замени с пробация, когато за престъплението не е предвиден най-нисък праг на срока за лишаване от свобода. В случая обаче той е една година и затова споразумението е било за условна присъда, а не за пробация.От съдебния акт не става ясно какви са били изключителните или многобройни смекчаващи вината на служителя обстоятелства, но в него пише, че той е бил осъждан, съобщава още \"Правен свят\". Задължително условие за постъпване на работа в НСО е кандидатите да не са осъждани за умишлено престъпление от общ характер, независимо дали са реабилитирани, или освободени от наказателна отговорност, както и да не са обвиняеми или подсъдими.Отделно от това младши сержантът от НСО имал и многобройни наказания за нарушения на Закона за движение по пътищата. Именно заради това прокуратурата предложила и защитата се съгласила, срокът за отнемане на шофьорската книжка да бъде увеличен на 8 месеца. За сметка на осъдения са и разноските по делото от 637 лева.Определението на съда, с което е одобрено споразумението, е окончателно.", "date": "2017.08.09", "title": "Шофьор на НСО тихомълком получи условна присъда за наркотици"}
{"url": "https://offnews.bg/112/ekshan-vav-varna-zaradi-iznasilena-zhena-politcia-nahlu-v-mahalite-r-662403.html", "text": "Полицията провежда акция във Варна след бруталното изнасилване на жена в центъра на града вчера сутринта. Жената беше изнасилена на централната варненска улица \"Струга\" в 6.30 часа, докато отивала на работа. Дали има заподозрени за инцидента и кои са те, от МВР Варна не съобщават, но официално бе потвърдено, че полицията претърсва близкото село Каменар и ромски махали във Варненско. Съобщава се за повече от 10 арестувани, но се търсeл само 1 извършител. Късно снощи жителите на варненското село Каменар, сред които и кметът Светослав Райков, се оплакаха, че в селото, в което голямата си част жителите са роми, нахлули полицаи и започнали да бият наред. Информацията после бе преувеличена и се заговори за нахлуване на мотористи и на полицаи с маски, но тя не беше потвърдена от полицията.От МВР-Варна потвърдиха, че извършват акция по издирване на извършител на изнасилването, но само претърсват хора и къщи, а не нанасят побой. По-късно бе съобщено, че група мъже се разбягали при пристигането на полицаите в село Каменар. Те са били настигнати и е била установена самоличността на всеки един. Проверката е продължила около 15 минути. Местни медии допълват, че снощи дори екип на Спешна помощ се е отзовал на сигнал за побой в село Каменар, но линейката се върнала празна, защото нямало пострадали, които да се нуждаят от хоспитализиране.Подобни акции е имало и в циганските квартали \"Максуда\", в \"Аспарухово\" и до стария хлебозавод.Тече проверка и в други райони на областта, заявиха от МВР. Няма напрежение, нито конфликт, уверяват от полицията. В отделни части на града и квартали е направена полицейска проверка, при която не са установени лица, съпричастни към тежкото криминално престъпление от сутринта, съобщават от МВР-Варна.", "date": "2017.08.09", "title": "Екшън във Варна заради изнасилена жена: Полиция нахлу в махалите, роми се оплакват, че ги бият"}
{"url": "https://offnews.bg/futbol/letiasht-start-za-diush-na-tcska-1948-chervenite-sgaziha-levski-662406.html", "text": "Юношите на ЦСКА 1948 започнаха впечатляващо контролите преди началото на първенство, надделявайки по категоричен начин над Левски-Раковски с 4:1.Около стотина зрители видяха как играчите на Георги Кьосев, които се събраха преди седмица, помитат убедително своя съперник.Много силен мач направи Александър Николов, който се превърна в голмайстор с две попадения. Дарин Надков и Лъки Николов се разписаха по веднъж във вратата на \"сините\", а Надков добави в актива си и две асистенции.Почетното попадение за Левски-Раковски бе дело на Мартин Чакийски.", "date": "2017.08.09", "title": "Летящ старт за ДЮШ на ЦСКА 1948, \"червените\" сгазиха Левски"}
{"url": "https://offnews.bg/izvan-terena/grisho-kam-federer-chestit-rozhden-den-starche-662436.html", "text": "Григор Димитров го изби на тийнейджърски щуротии в опита да бъде оригинален. Българинът отправи малко лигав поздрав по случай 36-ия рожден ден на Роджър Федерер. Дали е идея на някой пиар, или лично хрумване, едва ли ще разберем.Българският тенисист се включи в забавно видео заедно с Рафаел Надал и други свои колеги. Те уважиха Маестрото.С помощта на специално приложение Гришо се сдоби с аксесоари на истински джентълмен - пура, бомбе, мустак и монокъл. И за капак нарече Федерер... старче.\"Здравей, старче! Искам само да ти пожелая предвид твоя \"слаб\" старт на годината (б.р. - швейцарецът спечели титлите от Откритото първенство на Австралия и от \"Уимбълдън\") - много здраве и опитай да завършиш годината още по-добре\", е посланието на Димитров.Двамата са в близки приятелски отношения, а Григор не крие, че именно Роджър е идолът му на корта. Медиите все още наричат българина Бейби Федерер заради сходните характеристики в играта им.Двамата дори сформираха група с Томи Хаас, като забиха един от великите хитове на \"Чикаго\".", "date": "2017.08.09", "title": "Гришо към Федерер: Честит рожден ден, старче"}
{"url": "https://offnews.bg/temida/vtoro-obvinenie-za-bivshia-shef-na-napoitelni-sistemi-662412.html", "text": "Бившият изпълнителен директор на „Напоителни системи“ ЕАД – Ивайло Първанов, е привлечен като обвиняем, съобщиха от прокуратурата. Той е обвинен за това, че на 26.05.2016 г. в Пазарджик е направил опит да принуди управителя на „Напоителни системи“ ЕАД, клон Тополница да извърши нещо противно на волята й – да въздейства като убеди председателя и членове на комисия, определени с нейна заповед, да приемат извършени строително-монтажни работи като подпишат протокол образец 19, на следните обекти: кантон „Варвара-1“,; воднотехническо съоръжение „Бент Лесичово“ и прилежащ към него кантон и кантон „Гелеменово“, въпреки че същите не са извършени, като за това употребил заплашване (с уволнение). Опитът е останал недовършен поради независещи от дееца причини. Това е второ обвинение за Ивайло Първанов. На 31.03.2017 г. СЗА - СГП го привлече като обвиняем заедно със Стайко Ганчев и за извършени стопански престъпления, от които за държавното дружество са настъпили щети в общ размер на около 963 000 лв. ", "date": "2017.08.09", "title": "Второ обвинение за бившия шеф на \"Напоителни системи\""}
{"url": "https://offnews.bg/politika/bogorskiat-manastir-poluchi-ikona-na-sv-joan-krastitel-ot-balgarskia-662410.html", "text": "Председателят на Народното събрание Димитър Главчев посети Бигорския манастир. Той се срещна с архимандрит Партений и монасите от светата обител. Шефът на българския парламент е в Македония като жест към страната след подписване на договора за добросъседство и затвърждаване на добрите отношения. Архимандрит Партений поздрави своя гост за това, че посещава манастира непосредствено след подписването на договора за приятелство, добросъседство и сътрудничество между България и Македония.Димитър Главчев благодари на архимандрита за високата оценка на сключения договор между двете държави. Той отбеляза, че когато има духовни мостове между двете държави и техните народи, политиците не само не трябва да пречат, но и трябва реално да помагат.Председателят на парламента подари на архимандрит Партений икона на Св. Йоан Кръстител. Той потвърди пълната подкрепа на България за евроатлантическото бъдеще на Македония.", "date": "2017.08.09", "title": "Богорският манастир получи икона на Св. Йоан Кръстител от българския парламент"}
{"url": "https://offnews.bg/sviat/izrael-sasht-i-rusia-s-tajni-pregovori-prez-iuli-za-primirie-v-siria-662408.html", "text": "Израел, САЩ и Русия са провели в началото на юли тайни преговори за примирие в Сирия. По време на тези срещи е обсъдено създаването на зони за деескалация на сирийско-израелската и сирийско-йорданската граници, съобщи изданието Haaretz, цитирано от РИА Новости. Срещите са се състояли в Аман и в една от европейските столици, преди да бъде договорено примирието между САЩ и Русия, отбелязва изданието. На преговорите израелските представители са се изказали против споразумение за зони за деескалация, като са подчертали, че Москва и Вашингтон не обръщат достатъчно внимание на необходимостта от извеждане на иранските сили от Сирия. Основната разлика в позициите била това, че САЩ и Русия разглеждали примирието и създаването на зони за деескалация като тактически и практически мерки за стабилизиране на ситуацията, концентриране върху борбата срещу \"Ислямска държава\" и спиране на гражданската война в Сирия. Според Израел обаче споразумението трябва да се разглежда в по-дългосрочен план и да се фокусира върху намаляване на иранското влияние в Сирия след края на войната. Затова и Израел е останал недоволен от постигнатото споразумение между Москва и Вашингтон, тъй като в него не се споменава за иранските сили в Сирия. Споразумението за прекратяване на огъня в югозападната част на Сирия беше постигнато на 7 юли и влезе в сила два дни по-късно. ", "date": "2017.08.09", "title": "Израел, САЩ и Русия с тайни преговори през юли за примирие в Сирия"}
{"url": "https://offnews.bg/stil/zashto-ne-triabva-da-nosim-edin-chift-obuvki-vseki-den-662358.html", "text": "Независимо дали става дума за токчета, гуменки или маратонки, всички имаме един чифт любими удобни обувки, на които разчитаме всеки ден. Те си отиват с всичките ни дрехи. И ги обичаме и носим, докато се съсипят изцяло.Производител на обувки обаче предупреждава, че трябва да избягваме да носим едни и същи обувки ден след ден.Джим Кас от американската империя за обувки \"Алън Едмъндс\" смята, че най-добрият начин да удължите живота на любимия чифт е да носите различни обувки и да не се „привързвате“ към един конкретен.Основната причина да не ходим с един чифт обувки е изпотяването. За да не съсипем материята и да не променим формата на модела, трябва да им даваме поне един ден време, за да изсъхнат. Да носим влажни обувки може да навреди и на самите нас, тъй като стъпалата ни са предразположени към образуване на гъбички.Най-ефективният начин да запазите обувките си е да слагате в тях пластмасови или дървени форми за обувки, които да не позволяват на материята да се стегне или отпусне.", "date": "2017.08.09", "title": "Защо не трябва да носим един чифт обувки всеки ден"}
{"url": "https://offnews.bg/leka-atletika/maria-kuchina-izbiaga-ot-zarazen-hotel-v-london-662411.html", "text": "Най-голямата звезда в скока на височина и претендентка да подобри световния рекорд на Стефка Костадинова Мария Кучина - Ласицкене е била настанена в хотела в Лондон, в който избухна епидемията от стомашен вирус.Над 10 атлети, участници на световното първенство, бяха натръшкани на легло, като за някой от тях това означаваше край на участието и мечтите за медали.Рускинята, която е действаща световна шампионка, обаче веднага е поискала да се премести от опасната зона и е получила съответното разрешение от IAAF.\"Мария и нейният треньор се настаниха в официалния хотел на международната федерация, който се намира само на половин километър от мястото, което напуснаха.Днес тя ще получи и акредитация. Мария ще пропусне тренировката и ще отиде директно на квалификациите\", коментира мениджърът на атлетката Олга Назарова.", "date": "2017.08.09", "title": "Мария Кучина избяга от заразен хотел в Лондон"}
{"url": "https://offnews.bg/obshtestvo/promeni-v-dvizhenieto-v-sofia-ot-dnes-662384.html", "text": "До 16 август се забранява влизането по южното пътно платно на ул. “Божурище“ между бул. “Вардар“ и пл. “Преображение“;югозападната част на пл. “Преображение“ между между ул. “Иван Хаджиенев“ и северното пътно платно на ул. “Божурище“, съобщи Столична община. Движението ще се извършва двупосочно в северното пътно платно на ул.“Божурище“ между бул.“Вардар“ и пл. “Преображение“.До 23 август пък се забранява влизането на превозни средства в средната част на пл.“Преображение“; по северното пътно платно на ул. “Божурище“ между бул. “Вардар“ и ул. “Иван Хаджиенев“. Движението ще се извършва двупосочно в южното платно на ул. “Божурище“ между бул. “Вардар“ и ул. “Иван Хаджиенев“ (южна част).За този период се изместват и автобусните спирки - в посока Централна гара на ул. “Хайдут Сидер“ на 30 м след пл. “Преображение“, а в посока Западен парк на ул. “Хайдут Сидер“ на 30 м преди пл. “Преображение“.", "date": "2017.08.09", "title": "Промени в движението в София от днес"}
{"url": "https://offnews.bg/sviat/19-zhertvi-175-raneni-pri-silno-zemetresenie-v-kitaj-obnovena-662385.html", "text": "Мощно земетресение удари тази сутрин Китай, след смъртоносното земетресение с магнитуд 7 снощи в провинция Съчуан, което взе жертви.Първоначално бе съобщено за 13 загинали и 175 пострадали късно снощи, но днес броят на жертвите се увеличи до 19, съобщи агенция \"Синхуа\". Шест от тях са туристи.Днешното разлюляване на провинция Синцзян е било с магнитуд 6,6 по Рихтер. При труса са били ранени 19 души. Минути след първия трус е последвал втори от 5,2. Има и сериозни разрушения, съобщи бТВ. Китайската армия изпрати спешно военни части, за да издирват и да помогнат на местното население.", "date": "2017.08.09", "title": "19 жертви, 175 ранени при силно земетресение в Китай (обновена)"}
{"url": "https://offnews.bg/sviat/kola-se-vriaza-vav-voenni-v-parizh-6-sa-raneni-video-662401.html", "text": "Кола се е врязала в група военни в Париж. Има шестима ранени, двама от които сериозно, съобщи Би Би Си. Подозренията са, че става въпрос за терористична атака.Инцидентът е станал в района Левалоа-Пере около 8 ч тази сутрин, когато войниците излезли от базата си. Те били пред превозното си средство,в близост до сградата на общината, когато колата се врязала в групата. Пострадалите са от частите, охраняващи френската столица след обявеното извънредно положение вследствие на терористичните атаки през 2015 г.В момента се провежда полицейска акция. Органите на реда се опитват да заловят шофьора на автомобила.Ранените са откарани във военна болница. По първоначална информация няма опасност за живота им.Кметът на община Левалоа-Пере коментира пред местна медия, че войниците са блъснати от BMW, което изглежда ги е чакало да излязат. Той описа случилото се като умишлен акт.Очаквайте подробности.", "date": "2017.08.09", "title": "Кола се вряза във военни в Париж, 6 са ранени (видео)"}
{"url": "https://offnews.bg/obshtestvo/zhega-do-zhalto-dazhd-na-mesta-sled-obiad-662386.html", "text": "България е в жълто днес заради високи температури. След обяд обаче отново ще се появят облаци и на места в страната ще превали и прегърми, според прогнозата на НИМХ. Максималните температури ще са между 34 и 39, ще духа слаб до умерен вятър.  Край морето ще е по-хладно, термометрите ще се качат до 31 градуса, морската вода ще е като чай - около 26-28 градуса. Ще има обае вълни до 3 бала. Над планините до обяд ще е слънчево, по върховете между 19 и 27 градуса най-много. Синоптиците обещават още северен вятър, а в масивите от Западна България и кратки летни бури. ", "date": "2017.08.09", "title": "Жега до жълто, дъжд на места след обяд"}
{"url": "https://offnews.bg/kultura/pochina-kantri-zvezdata-glen-kembal-662388.html", "text": "Американският кънтри певец, автор на песни, музикант, телевизионен водещ и актьор Глен Кембъл почина на 8 август на 81 години след \"дълга и смела борба\" с болестта на Алцхаймер, съобщи семейството му, цитирано от Би Би Си.\"С натежало сърце съобщаваме за смъртта на нашия обичан съпруг, баща, дядо\", се казва в изявлението.Легендарният китарист беше диагностициран с Алцхаймер през 2011 година.Кембъл, израснал в бедно семейство, има над 70 албума, от които са продадени 45 милиона копия. Върхът в кариерата на Кембъл е през 1975 година, когато оглавява класациите по света с \"Rhinestone Cowboy\". Той проправя пътя на изпълнители като Доли Партън и Кени Роджърс.\"Един от най-великите гласове на всички времена\", написа Партън, след като научи за смъртта на Кембъл.\"Невероятен музикант и още по-невероятен човек\", бе реакцията на Брайън Уилсън.", "date": "2017.08.09", "title": "Почина кънтри звездата Глен Кембъл"}
{"url": "https://offnews.bg/sviat/tramp-zaplashi-phenian-s-ogan-i-iarost-kim-chen-un-obmislia-raketi-ka-662387.html", "text": "Президентът на САЩ Доналд Тръмп предупреди Пхенян, че ако продължи да заплашва Съединените Щати, ще бъде ударен с „огън и ярост“.По-добре е за Северна Корея да не отправя повече заплахи към САЩ. Те ще бъдат посрещнати с огън и ярост, каквито светът още не е виждал, заяви Тръмп, в интервю, дадено в неговия голф-клуб в Ню Джърси, съобщи АФП, цитирана от Фокус. Часове по-късно КНДР отговори, че обмисля да изстреля ракети в близост до стратегическата база на САЩ в Гуам. Планът ще бъде завършен „и ще бъде приложен последователно в момента, в който Ким Чен Ун, главнокомандващ на ядрените сили на КНДР, вземе такова решение“, се твърди в съобщението на корейската държавна информационна агенция..Това се случва само няколко дни, след като ООН наложи санкции на страната, заради нарастващия ѝ ядрен арсенал. ", "date": "2017.08.09", "title": "Тръмп заплаши Пхенян с огън и ярост, Ким Чен Ун обмисля ракети към база на САЩ"}
{"url": "https://offnews.bg/obshtestvo/simeonov-ptitcite-sa-navsiakade-tova-e-koshmar-a-stepite-sa-hendetc-662390.html", "text": "Трябва да разрешим проблеми за защитените зони, натрупани още от 2000 г. Защо сравнявам проблема с филма \"Птиците\" на Хичкок - защото не виждам спасение. След защитена зона \"Калиакра\", ще дойде защитена зона Балчик, след това Банско, Пирин, Странджа. Това е някакъв кошмар.Това заяви вицепремиерът Валери Симеонов по БНТ. Опитваме се да съчетаем всички интереси, но това е невъзможно, допълни той и подчерта - \"ракрачени сме между две злини\". До края на септември могат да ни нашибат санкции, защото сме осъдени. Трябва да се подходи внимателно и отговорно, защото ни чакат още много такива зони. Цялата Странджа е очертана с черно, там са най-тежките забрани. По морето има огромни зони, включително Силистар, които ще са под наблюдение\", заключи вицепремиерът. Държавата трябва, със съдействието на общините, да намери начин да компенсира хората, чийто терени попадат в зоната. В земите, които влизат в \"Натура 2000\", не може да се прави нищо, нито да се копае, нито да се строи, нито да се сее - нищо. Птиците са навсякъде, това е кошмар, обясни Сименов. По думите му решенията за Калиакра са взети още през 2007 година, но реално още на следващата година те са били нарушени и са започнати строежи. \"През 2016 година Европейския съд ни осъжда. Преди това лека по лека е започнало усвояване на някои от тези терени. Истината е, че на тези места е внушение, че това са степи, защото аз съм запознат какво точно има по тези терени. Това се едни пустеещи хендеци и никога не са били използвани, но сега там, където е строено трябва да бъде унищожено. Това не носи нищо добро за икономиката на страната\", смята вицепремиерът. Той определи понто-сарматските степи на Калиакра като понто-български хендеци. Симеонов отбеляза, че промени по границите на НАТУРА 2000 не могат да се правят, но въпросът е как те са определени. Според него в казуса са замесени икономически интереси, представлявани от природозащитни организации, а не мнение на специалисти. ", "date": "2017.08.09", "title": "Симеонов: Птиците са навсякъде, това е кошмар, а степите са хендеци"}
{"url": "https://offnews.bg/obshtestvo/spirat-vodata-na-stolichani-na-pet-mesta-662347.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Заради пресвързване на уличен водопровод на ул. „Източна тангента“ в кв. „Христо Ботев“ се налага спиране на водоподаването от 9:00 до 21:00 ч. на ул. 511, ул. „Георги Спасов“, ул. 519, ул. 510.Във връзка с изграждане на сградно водопроводно отклонение на ул. „Стефан Богориди“ в жк „Сухата река“ се налага спиране на водоподаването от 10:00 до 18:00 ч. на ул. „Стефан Богориди“ , ул. „Батуня“, ул. „Самуилец“, ул. „Момина клисура“.Подмяна на сградно водопроводно отклонение на ул. 7 в с. Долни Богров налага спиране на водоподаването от 10:00 до 18:00 ч. на ул. 1, ул. 7, ул. 15, ул. 10, ул. 3, ул. 4, ул. 2, ул. 35, ул. 36, ул.37, ул. 38, ул. 39, ул. 40.Без вода поради подмяна на сградно водопроводно отклонение на ул. „Стефан Стамболов“ в с. Яна ще бъдат от 10:00 до 16:00 ч. на ул. „Миньорска“, ул. „Стефан Стамболов“, ул. „Васил Левски“, ул. „Райна Княгиня“.Във връзка с подмяна на сградно водопроводно отклонение на ул. „Блага Димитрова“ в кв. „Подуене“ се налага спиране на водоподаването от 10:00 до 16:30 ч. по ул. „Блага Димитрова“ от ул. „Георги Пеячевич“ до ул. „Велчо Атанасов“.Поради подмяна на сградно водопроводно отклонение на ул. „Проф. Симеон Халачев“ във вилна зона „Кокалянски ханчета“ се налага спиране на водоподаването от 10:00 до 16:00 ч. по ул. „Държов дол“ , ул. „Явор“, ул. „Проф. Симеон Халачев“, ул. „Васил Левски“ от №28 до № 56 и ул. „Буката“ №2 и №4.", "date": "2017.08.09", "title": "Спират водата на столичани на пет места"}
{"url": "https://offnews.bg/drugi/grigor-dimitrov-i-finalat-za-superkupata-priako-v-efir-dnes-662391.html", "text": " Футбол14:35 ч. - Гуанджоу R&F - Джансу Сунин - Mtel sport 217:30 ч. - Урал - Зенит - Mtel sport 219:30 ч. - Спартак Москва - Арсенал Тула - Mtel sport 220:30 ч. - Лудогорец - Ботев Пловдив - Диема спорт21:45 ч. - Колчестър - Астън ВилаСпорт16:00 ч. - Колоездене, Бингбанк тур - Eurosport 119:35 ч. - Тенис, турнир за мъже в Монреал - Mtel sport 120:30 ч. - Лека атлетика, СП в Лондон - БНТ 1/BNT HD/Eurosport 1", "date": "2017.08.09", "title": "Григор Димитров и финалът за Суперкупата пряко в ефир днес"}
{"url": "https://offnews.bg/futbol/pet-neshta-koito-nauchihme-ot-macha-za-superkupata-na-germania-662389.html", "text": "Борусия Дортмунд все още импровизираНовият треньор Петер Бос обеща преса и ще я има – жълто-черните опитват нещо, което прилича на периода на Юрген Клоп. Караш противника да греши и се възползваш от това, за да вкарваш голове – както стана при попадението за 1:0. Системата обаче има и своите проблеми – защитната линия бе много близо до центъра и особено през първото полувреме Байерн с лекота я преодоляваше.Това беше и разликата – баварците имаха план, който изпълняваха – три-четири подавания бяха последвани от диагонална топка надясно. Дортмунд нямаше план в атака (освен пресата) и разчиташе на индивидуални прояви от Обамеянг, Дембеле и Пулишич.Стана на два пъти, включително за втория гол, но е твърде малко. Това все пак бе единственият случай, в който Обамеянг излезе на добра позиция. Освен това той и Дембеле докоснаха топката общо 26 пъти през първото полувреме, което е крайно недостатъчно.Руди е в най-добра форма от всички нови в БайернТолисо бе притеснен от смяната на позициите отдясно с Кимих и му трябваше доста време, а да влезе в час. Никлас Зюле се появи в игра след почивката и изглеждаше объркан и несигурен, защото играта му е съвсем различна от това, което правеше в Хофенхайм. Себастиан Руди обаче блестеше с всяко свое отиграване.Той бе човекът, който осезаемо липсваше в средата на терена в първите контроли на Байерн през лятото, защото просто навърза нещата заедно. Именно той изведе Кимих за първия гол, дублираше много добре Рафиня, за да спира Дембеле и в крайна сметка вкара с лекота дузпата си. Но още е рано да се правят паралели между него и Швайнщайгер.Загаду е всичко друго, но не и ляв защитникФакт е, че Дан-Аксел Загаду е само на 18 години и игра на непривична позиция в първия си професионален футболен мач. Също както е факт, че не е лесно да си толкова висок и да си краен бранител срещу подвижен тип като Кимих – едно, че трябва да го спираш и две – да се включваш в атака (което се случи само на два пъти през първото полувреме).Но пък физическите му данни го правят идеален централен защитник. А зоната отляво на отбраната няма да е проблем за Борусия щом в игра се върнат Гереро и Шмелцер.Mia san miaБайерн играе ужасно в контролите си и специално срещу Ливърпул (0:3) бе покъртително трагичен. Прекалено много грешки, които водят до чисти положения за съперника (три такива имаше и в Дортмунд), твърде много свободни пространства в средата на терена и липса на комуникация между Левандовски и съотборниците му (най-вече Рибери).И все пак – има и светлина в тунела. Едно, че Нойер и Алаба ще се върнат в игра и две – футболистите вече са в по-добра физическа форма, което намалява броя на контраатаките и увеличава силата в атака (едната седмица разлика си пролича добре Левандовски).Освен това запазената марка „гол в края“ пак е налична – през миналия сезон Байерн вкара 13 гола след 90-ата минута, този започна с такъв в 89-ата. И то в типичен стил – разбъркване, колосален хаос и серия от два рикошета за 2:2. Очевидно е рано да се говори, че отборът на Карло Анчелоти ще сдаде лесно трона си.Дебютът на видеоповторенията не бе успешенЗаради това, че бях обвинен в „слугинаж“ към Байерн, специално потърсих информация за първия гол. Факт е, че има дискусия относно това дали Кимих е бил в засада или не, и разбира се феновете на Дортмунд твърдят, че дори видеоповторенията са нагласени в полза на баварците.Но пък се оказа, че през първото полувреме системата не е работила както трябва – заради технически проблеми е отсъствала линията, която помага при засадите. Видеоасистентът Тобиас Щийлер се е оправил обаче без нея. И както се вижда от снимката – бил е прав.Що се отнася до моите пристрастия – имам много приятели от Байерн и всеки от тях може да каже, че не храня особена любов към клуба. И че приемам с радост всяка тяхна издънка, но по същия начин радостен начин коментирах, когато Левандовски вкара пет гола за девет минути във вратата на Волфсбург.", "date": "2017.08.09", "title": "Пет неща, които научихме от мача за Суперкупата на Германия"}
{"url": "https://offnews.bg/temida/nedovolni-klienti-prebiha-zhestoko-69-godishna-gadatelka-662405.html", "text": "Семейство от Котел е задържано по разследване на побой над 69-годишна жена от Нова Загора, нанесен по особено жесток начин, съобщи МВР.Криминалистите получили сигнал от 38-годишен мъж, намерил майка пребита и в безпомощно състояние. Жената е незряща и живее сама в Нова Загора. Тя е настанена в болнично заведение в град Сливен с фрактури на ръце и лицеви кости, както и с множество други наранявания с опасност за живота.След като анализират първоначално събраната информация, разследващите започват работа по три основни версии. Постепенно се изяснило, че престъплението е свързано с дейността на пострадалата като гадателка. През 2016 г. жената била посещавана от семейство от град Котел, потърсило помощ в алтернативни методи за справяне със здравословен проблем. По първоначални данни, когато методите не довели до желания резултат, хората потърсили и други лица, занимаващи се с подобна дейност. Междувременно решили, че 69-годишната жена умишлено им причинява беди и замислили отмъщение. Така на 15-ти срещу 16-те юли те проникнали в дома ѝ докато спи и ѝ нанесли множество удари с твърд предмет.Във връзка със случая на 2 август в град Котел са задържани Д.С./58г./, синът му Г.Г./35г./ и 26-годишният Г.Б., всички жители на града. След доклад на случая в прокуратурата, мярката им за задържане била удължена до 72 часа, а с решение на Окръжен съд-Сливен на Г.Г. и Г.Б. е наложена мярка за неотклонение „домашен арест\", а на Д.С. - „парична гаранция\".", "date": "2017.08.09", "title": "Недоволни клиенти пребиха жестоко 69-годишна гадателка"}
{"url": "https://offnews.bg/leka-atletika/klishina-ne-iska-problemi-zaradi-ruskia-flag-662404.html", "text": "Руската звезда в скока на дължина Дария Клишина не иска да си създава проблеми на световното първенство по лека атлетика заради националния флаг. Тя е допусната до участие под неутрален флаг заради действащите санкции срещу руската атлетика за системна употреба на допинг.Самата Клишина е вън от подозрение, тъй като живее и тренира в САЩ. Тя беше и сред участничките на олимпиадата в Рио де Жанейро, където също се състазава под неутрален флаг, в случая на МОК.\"Ако спечеля в Лондон и ми подадат знамето, ще го откажа. Не искам да си създавам такива проблеми. Знам как ще изглежда това в очите на руската общественост, но какво мога да сторя? Може би дори няма да направя почетна обиколка на стадиона, а ще си остана в състезателната зона\", казва Клишина пред Би Би Си.Тя много добре знае как ще бъде оплюта от част от руснаците, тъй като го е преживявала около олимпиадата. Тогава тя баше допусната в последния момент до участие и прие, след което беше залята негативни коментари, че е предател на Родината.\"Седмицата преди Олимпиадата ме изтощи емоционално. Получавах много обидни съобщения в Инстаграм, но не ги четях. От това нямаше голяма полза, тъй като ми ги преразказваха.Не разбирам защо ме нападнаха. Според мен Юлия Степанова нямаше право да казва, че всички руски атлети взимат допинг в онзи филм от 2014 година. Имаме толкова много атлети, които никога не са били замесвани\", казва още Клишина.", "date": "2017.08.09", "title": "Клишина не иска проблеми заради руския флаг"}
{"url": "https://offnews.bg/obshtestvo/760-leva-minimalna-uchitelska-zaplata-ot-1-septemvri-662394.html", "text": "Заплатите на учителите и директорите да бъдат увеличени с 15% от 1 септември, предвижда проект за промени в наредба на Министерството на образованието и науката, внесен за обсъждане в Министерския съвет.Според разчетите минималната основна заплата за учител, възпитател, логопед, психолог, педагогически съветник, треньор и рехабилитатор става 760 лева при сегашна 660 лева.Долният праг за старши учител/старши възпитател става 792 лева, а сега е 688 лева.Минимумът за най-високото ниво в йерархията на педагозите - главен учител/главен възпитател ще е 836 лева при актуален от 726 лева.За директор се предвижда минимум 950 лева, за заместник-директор - 887 лева. Сега долният праг за директор е 825, а за заместник - 770 лева.Наредба 4 определя само минималния праг, а не фиксира точно възнагражденията, защото училищата получават делегирани бюджети на база годишния размер за издръжка на едно дете в съответния вид обучение умножен по броя на учениците. Оттам нататък училищните ръководства правят свой бюджет, а големите училища могат да си позволят и по-високи заплати за педагозите и персонала от държавно определения минимум.С промените в наредбата се въвеждат и две нови добавки към заплатата за:- участие в екипи за съвместна работа на институциите по обхващане и задържане в образователната система на деца и ученици в задължителна предучилищна и училищна възраст;- провеждане на допълнително обучение на ученици, които не са усвоили компетентностите, заложени в учебната програма, или на деца, които не владеят български език.Мерките се вземат във връзка с допълнителните ангажименти на педагогическите специалисти по изпълнението на мерките за съвместна работа на институциите по обхващане и задържане в образователната система на деца и ученици в задължителна предучилищна и училищна възраст, се казва в мотивите към проекта, внесен от министъра на образованието Красимир Вълчев.Сега към брутните заплати има добавки за:- изпълнение на учебни часове по учебни предмети над минималната норма преподавателска работа, ако те не са отчетенипри определяне на основната работна заплата;- професионално-квалификационна степен, ако не е включена като елемент в основната работна заплата;- преподаване на учебни предмети на чужд език с изключение на учебния предмет „чужд език\";- класен ръководител - за консултиране на родители и ученици и водене на училищната документация на съответната паралелка, както и на учител в детска градина - за водене на задължителната документация на съответната група и за консултиране на родители;- безплатна храна - на непедагогическия персонал в детските градини и персонала в столовете и кухните на училищата;- постигнати резултати от труда през учебната година;- проверка на изпитни материали от външно оценяване и олимпиади;- изпитване на един ученик в задочна, индивидуална, комбинирана, дистанционна и самостоятелна форма на обучение и за провеждане на приравнителни изпити;- провеждане на държавен изпит по теория и практика за придобиване на степен на професионална квалификация по професията/специалността;- наставничество - за подпомагане на новоназначен учител за срок до една година;- работа при специфични условия на труд на персонала в специалните училища, центровете за специална образователна подкрепа и училищата към местата за лишаване от свобода;- официални празници или за началото на учебната година - до три пъти годишно;- работа с деца и ученици със специални образователни потребности - на педагогическите специалисти в детските градини и училищата, провеждащи интегрирано обучение и възпитание.В проекта на наредбата е увеличен и минималният размер на средствата за допълнително трудово възнаграждение за постигнати резултати от труда на педагогическите специалисти от 3% на 3,5 % от 01.09.2017 г. и на 4% от 01.01.2018 г.Отпада ограничението за максимален размер на посочените средства.", "date": "2017.08.09", "title": "760 лева минимална учителска заплата от 1 септември"}
{"url": "https://offnews.bg/tenis/grigor-dimitrov-s-dva-macha-za-den-662396.html", "text": "Най-добрият ни тенисист Григор Димитров ще изиграе два мача в рамките на ден на турнира \"Роджърс Къп\" в Монреал.Първо поставеният под №7 в основната схема българин ще започне участието си на сингъл, след като снощи стартира на двойки.Той и аржентинецът Хуан Мартин дел Потро надиграха с 6:3, 6:2 Райън Харисън и Майкъл Винъс. Днес на Григор му предстои сблъсък с левичаря от Германия Миша Зверев.Мачът е под №2, където двубоите започват в 19,30 часа наше време със срещата между японеца Кей Нишикори и французина Гаел Монфис.Григор почива в първи кръг, а Зверев трудно елиминира квалификанта Норберт Гомос от Словакия в три сета - 6:4, 6:7 (7), 6:3.Григор вече веднъж игра срещу Миша Зверев тази година. На турнира в Ротердам българинът го победи с 6:7 (4), 6:2, 6:4.По-късно през нощта Григор и Хуан Мартин дел Потро излизат и за осминафинала си на двойки срещу легендарните братя Боб и Майк Брайън. Мачът е последен на корт №5.", "date": "2017.08.09", "title": "Григор Димитров с два мача за ден"}
{"url": "https://offnews.bg/politika/evrodeputati-pozdraviha-monasite-ot-bigorskia-manastir-662395.html", "text": "Евродепутатите от групата на ГЕРБ изпратиха благодарствено писмо до монасите от Бигорския манастир в Македония, които дадоха своята благословия на добрите отношения между България и Македония веднага след подписване на договора за добросъседство. Евродепутатите поздравяват монасите за \"всеотдайната им работа за добруването на миряните в тяхното пастство, за смелостта в отстояване на истината и за посланията за добросъседство и сътрудничество и подкрепата за подписания Договор между Република Македония и Република България\". \"Напълно сме съгласни с думите ви че “договорът е в духа на европейското право, без двусмислени политически фрази, без щети, подценявания и пренебрегвания на едната или другата страна. Допълнителен аргумент за неговата полезност е и насъщната нужда да има най-близък сътрудник и съсед приятел, особено за действията на международното поле\", се казва в обръщението на евродепутатите, които са се обърнали в писмото си до представителите на монашеското братство на Бигорския манастир „Свети Йоан Предтеча“ и лично до архимандрит Партений. В писмото си европейските депутати уверяват, че монасите могат да разчитат на пълната им подкрепа, както и че в политически план ще се продължи да се работи в подкрепа на Македония в пътя й към пълноправно членство към ЕС и НАТО.", "date": "2017.08.09", "title": "Евродепутати поздравиха монасите от Бигорския манастир"}
{"url": "https://offnews.bg/obshtestvo/stotitci-hiliadi-stolichani-bez-topla-voda-ot-22-avgust-662377.html", "text": "Голяма част от столичани остават без топла вода от 22 до 24 август, съобщи Топлофикация София.Подаването на топла вода ще бъде спряно към абонатите в: ж.к. „Люлин“ от 1-ви до 10-ти микрорайон, ж.к. „Надежда“ от 1-ва до 6-та част, ж.к. „Обеля-1“ и ж.к. „Обеля-2“, ж.к. „Свобода“, ж.к. „Толстой“, кв. „Илиянци“, ж.к. „Захарна фабрика“, ж.к. „Овча купел-1“ , „Овча купел 2“, ж.к. „Гевгелийски“, ж.к. „Западен парк“, ж.к. „Илинден“, ж.к. „Сердика“, ж.к. „Разсадника“, ж.к. „Красна поляна“, ж.к. „Славия“, ж.к. „Бъкстон“, ж.к. „Борово“, ж.к. „Красно село“, ж.к. „Бели брези“, ж.к. „Стрелбище“, ж.к. „Мотописта“, ж.к. „Гоце Делчев“, ж.к. „Лагера“, ж.к. Хиподрума“, ж.к. „Иван Вазов“, ж.к. „Св. Троица“, ж.к. „Фонд. Жилища“, части от ж.к. „Лозенец“ между ул. „Д. Хаджикоцев“, ул. „ Бяла“, бул. „Арсеналски“, ул. „Славище“ и между бул. „Евлоги и Христо Георгиеви”, ул. „Крум Попов“, ул. „Акация“, ул. „Цанко Церковски“, ул. „Капитан Андреев“, бул. „Черни връх“ , района между бул. „История славянобългарска”, ул. „Заводска”, ул. „Индустриална”, ул. „Владайска река”, бул. „Данаил Николаев”, ул. „Проф. Милко Бичев”, бул. „Янко Сакъзов“, ул. „Кракра“, бул. Цар Освободител“, бул. „Евлоги и Христо Георгиеви”, бул. „България“, бул. „Акад. Ив. Гешов“, бул. „Константин Величков“, ул. „Габрово“, ул. „Скопие“ и бул. „Рожен“Причината е, че поради извършване на планови ремонтни дейности от „Булгартрансгаз” ЕАД по газопреносната мрежа ще бъде преустановено подаването на природен газ към част от топлоизточниците на дружеството, уточняват от Топлофикация. От компанията обещават - за да не се налага повторно преустановяване подаването на топла вода към посочените райони, в дните, когато подаването на газ бъде спряно, да извършат планови ремонти на своите производствени съоръжения в ТЕЦ „София“, ОЦ „Земляне“ и ОЦ „Люлин“. Отделни адреси в Красно село и Борово обаче ще бъдат без топла вода от 21 август до 3 септември. В ж.к. “Красно село” това са: бл. № 2, 2А, 3, 5, 6, 7, 8, 9, 10, 11, 12, 12А, 14, 14А, 15, 15А, 191, 192, 193, 194, 195, 196, 196, 197, 198В кв. “Борово”: бл. № 226 и ул. “Ворино” № 2, 16, 17, 29, 33, 35, 49, 50, 51, 52, 56 и 61, ул. “Лерин” № 36, 39, 40, 41, 45, 53, 61, 62 и 64, ул. “Хайдушка гора” № 24, 54, 57, 58 и 59, ул. “Царево село” № 2, 3, 4 и 6, ул. “Дойран” № 12, 15, 23 и 29, ул. “проф д-р Д. Атанасов” № 4, ул. “Кюстендил” № 61, ул. “Битоля” № 18, 20, бул. “Гоце Делчев” бл. 76, 78 - № 48, 50, 57 и 63, ул. “Дебър” № 16, 20, 22 и 39, ул. “Хубча” № 2, 8 и 8А, ул. “Дечко Йорданов” № 18 и 36, ул. “Княгина Клементина” № 4, 20, 24, 24А, 26, 28, 36, 38 и 39, ул. “Иван Йончев” № 5, ул. “656” № 4, ул. “Царица Елеонора” № 16, 17, 20 и 25, ул. “Пчела” № 3А, 3Б, 4 - 6, ул. “Ст. Тошев” № 1 - 9, бл. 8, 8А, 10, 10А и 12, ул. “Завалска китка” № 2, 8 и 12, ул. “Пирински проход” № 5, 21, 23, 24А, 27, 31, 35 и 37, ул. “Ястребец” № 9, 11, бл. 1, 2, 3 и 4, ул. “Хан Паган” № 1. ", "date": "2017.08.09", "title": "Стотици хиляди столичани без топла вода от 22 август"}
{"url": "https://offnews.bg/sviat/iranskiat-prezident-namali-zhenite-v-novia-kabinet-662413.html", "text": "Иранският президент Хасан Рохани назначи три жени в обновеното правителство - с една по-малко от предишния. Масумех Ебтекар става вицепрезидентка по въпросите на жените и семейството, Лая Джонейди - вицепрезидентка по правните въпроси, а Шахиндохт Молаверди - специален помощник по гражданските права, обявиха от правителството, цитирани от Франс прес и БТА.В досегашния кабинет имаше три жени вицепрезидента и една - специален помощник. Рохани трябва да назначи още един министър и девет вицепрезиденти, но не се очаква те да са жени. За разлика от министрите, вицепрезидентите няма нужда предварително да бъдат одобрени от парламента, който предстои да се произнася от идния вторник за всеки кандидат министър поотделно.Рохани бе остро критикуван, по-специално от реформаторите, че не е сложил жени на министерски постове и не е подмладил своя кабинет.\"Поздравления за масовото назначаване на сунити (които са под 10 на сто от населението), жени и младежи в правителството, иронизира в Туитър режисьорът Хосейн Дехбаши, който участва в първата президентска кампания на Рохани през 2013 г., но през години все по-често критикува висшия държавник.", "date": "2017.08.09", "title": "Иранският президент намали жените в новия кабинет"}
{"url": "https://offnews.bg/politika/obshtinarkata-ot-gerb-koiato-vze-obshtinska-detska-gradina-ne-bila-v-662397.html", "text": "\"Формално шефката на ГЕРБ Перник Румяна Гьорева, която взе под наем част от общинска детска градина в града и я направи половината частна,  не е в конфликт на интереси. Това коментира пред бТВ кметицата на Перник, коятъо също е от ГЕРБ - Вяра Церовска по случая. По думите й обаче въпросът е морален. На въпрос защо съветничката от ГЕРБ е регистрирала фирмата си две седмици, преди да бъдат внесени документите за разглеждане в Общинския съвет, кметът каза: „В крайна сметка, когато решиш нещо, тогава правиш фирма\".Церовска потвърди, че решението да се даде част от сградата на общинска детска за частна градина на председателя на групата на ГЕРБ в общинския съвет Румяна Гьорева е на Общинския съвет в града, но уточни, че за него са гласували 26 съветници, а ГЕРБ има само 13”.„Това не е единствената детска градина в района. Това е филиал. От 1998 година половината част пустее, защото няма деца”, твърди Церовска. Родители от кв. \"Могиличе\" Перник обаче твърдят, че градината е единствена за квартала и призоваха Церовска да посети квартала и детската градина. Частната градина е ремонтирана и приветлива за разлика от общинската, която видимо е лошо поддържана. Този факт предизвика гневна реакция от страна на родителите в квартала.След сигнала на bTV вчера съветничката Румяна Гьорева съобщи чрез пресцентъра на ГЕРБ, че ще дари безвъзмездно ремонтираната част на община Перник.А кметицата днес ще отиде на място да се запознае с проблема. Те казват още, че няколко пъти са опитали да се срещнат с кмета, не на са успели. Вяра Церовска обяви, че ще ги приеме днес в 15 ч.", "date": "2017.08.09", "title": "Общинарката от ГЕРБ, която взе общинска детска градина, не била в конфликт на интереси"}
{"url": "https://offnews.bg/futbol/zadalzhiha-kipartci-da-se-razplatiat-s-bezrabotnia-petev-662409.html", "text": "Кипърският клуб АЕЛ (Лимасол) трябва да се издължи на бившия национален селекционер Ивайло Петев, който беше ангажиран за старши треньор на тима в периода от октомври 2013-а година до ноември 2014-а, до края на месеца.Ако Петев, който в момента е безработен, не си получи дължимите и не изплатени суми до 31-и август, то АЕЛ е заплашен от съдебна процедура във ФИФА и налагане на наказания.Първата санкция е допълнителна глоба, което не е добър вариант за АЕЛ, тъй като неизплатените към Петев суми не са единствените. Те трябва да изчистят отношенията си и друг техен бивш треньор- местният специалист Памбос Христодулу, който е бил начело на тима от февруари 2016-а до март 2017-а година.\"Ако сравните дълговете на АЕЛ Лимасол с тези на другите отбори, може и да не повярвате на това, което виждате. Но ние сме на път да решим този проблем, защото сме си създали правилна програма. Но този управителен съвет наследи доста стари дългове.Към момента най-важни са дълговете ни към Петев и Памбос Христодулу, защото трябва да се платят в рамките на месец. До момента нашият Управителен съвет е изплатил стари задължения в рамките на 170 хиляди евро, обясни президентът на АЕЛ Лимасол Андреас Софоклеус.През тази година АЕЛ Лимасол стигна до третия кръг на турнира Лига Европа, след като в първите два кръга отстрани с по две победи Сейнт Джоузеф (Гибралтар) и Прогрес (Люксембург). В третия кръг обаче отпадна от Аустрия (Виена) след 0:0 и 1:2.", "date": "2017.08.09", "title": "Задължиха кипърци да се разплатят с безработния Петев"}
{"url": "https://offnews.bg/ot-vas/zakopchaha-kola-na-sinia-zona-predi-da-izteche-plateniat-chas-662366.html", "text": "Служители на Центъра за градска мобилност в столицата поставиха скоба на паркиран на синя зона автомобил преди да изтече предплатеното време за ползване. Макар че собственичката на автомобила показала есемесите, на които ясно се вижда, че не е просрочила времето за престой, служителите отказали да премахнат скобата.За случая разказа пред OFFNews потърпевшата Десислава Олованова.Във вторник следобед тя оставила автомобила на паркинг със синя зона на ул. Алабин. Колата била единствена на целия паркинг. Десислава била наблизо, когато получила есемес, че в 15 часа и 44 минути престоят изтича. В същата минута с второ съобщение мобилният оператор ѝ съобщил, че на колата й е поставена скоба. Точно в посочената минута стигнала до автомобила си. Екипът на ЦГМ вече си бил тръгнал от паркинга, като й оставил написано на ръка листче. Според написаното скобата била поставена в 15 ч и 48 минути - т.е. 4 минути след като Деси пристига на мястото.\"Изглежда го бяха оставили доста преди това, защото след обаждането ми им отне поне десет минути да се върнат. Показах часа на съобщенията на мобилния оператор, но не срещнах разбиране. Казаха, че важи написаното на ръка на листчето\", казва тя. Принудена била да плати глобата от 30 лева, защото в противен случай колата й щяла да бъде откарана на наказателен паркинг.\"Нямам идея защо са го направили. Досега не ми се е случвало нещо подобно\", недоумява потърпевшата. Потърсени за коментар по случая, от ЦГМ заявиха пред OFFNews, че проверка в системата на им показала, че пуснатото съобщение Десислава е платила паркирането до 15:44 часа. Минута по-късно през мястото минал контрольор, който установил, че колата вече няма право да бъде на мястото и повикал екипа със скобите. Колата е закопчана в 15,48 часа и 23 секунди, уточниха от ЦГМ. Според тях няма основание да се оплакване, защото са минали 5 минути след заплатеното време за синя зона. От Центъра за градска мобилност добавят, че дори есемесът, който трябва да получи 5 минути преди изтичане на времето, да се е забавил, всеки получава съобщение кога изтича зоната му, веднага след като изпрати своя есемес за платено паркиране.   ", "date": "2017.08.09", "title": "Закопчаха кола на синя зона преди да изтече платеният час"}
{"url": "https://offnews.bg/futbol/evropejski-grand-se-oblizva-za-nikolaj-mihajlov-662420.html", "text": "Българският национален вратар Николай Михайлов е в сферата на интересите на Бенфика (Лисабон), а португалските шампиони спешно търсят поне един играч на този пост, пише вестник А Бола, съобщава БТА.В момента лисабонските орли имат за вратата двама 37-годишни ветерани: бразилецът Жулио Сезар, играл най-много за Интер (Милано), и вечната резерва Пауло Лопеш, който е бил в доста по-скромни отбори в местната Лига, но за Бенфика има 7 мача за 5 години.Третият вратар е младо момче, което пристига от Витория Сетубал и вероятно ще бъде командирован в Бенфика Б.А Бола твърди, че опция номер 1 е Лукаш Храдецки, роден в Словакия финландски национал. Той е играч на германския Айнтрахт (Франкфут), но договорът му е до 2018-а година и трябва да се плати трансферна сума. Той пристига във Франкфурт през 2015-а година от Брьондби за 2,5 милиона евро.Други варианта за Бенфика са младоците Предраг Райкович от Макаби (Тел Авив) и Алекс Мерет, който е собственост на Удинезе, но за втора година ще играе под наем за СПАЛ Ферара.И като следващо име в списъка излиза Николай Михайлов, който е свободен агент. Някои фенове във форумите на Бенфика дори призовават ръководството да направи сделка с Михайлов, който е достатъчно качествен и в същото време ще се спестят пари на клуба, тъй като няма да се плаща трансферна сума.29-годишният Михайлов за последно игра в турския втородивизионен клуб Мерсин Идманюрду, който изпадна в третото ниво с финансов банкрут.", "date": "2017.08.09", "title": "Европейски гранд се облизва за Николай Михайлов"}
{"url": "https://offnews.bg/politika/kadrova-politika-s-4-stipendii-po-330-lv-karpiat-dupkite-v-administr-662407.html", "text": "\"Щедро\" предложение за работа към студентите отправя държавната ни администрация. Всички 559 структури отпускат всичко на всичко 4 стипендии през 2018 година. Три от тях са за по 330 лева месечно, четвъртата е 320 лева.Стипендиантската програма в администрацията цели да осигури кадри за места, които стоят незаети повече от 18 месеца поради липсата на подходящи кандидати в конкурсите (тя не включва местата със стипендии по европрограми). Явно министерствата, агенциите, комисиите, областните, общинските управи и специализирани звена са пълни с кадърни специалисти, защото всички обявени стипендии са:Областна администрация - Благоевград:- строителен инженер или геодезист - една стипендия от 330 лева;- специалист по инфомационни системи или публична администрация - една стипендия от 330 лева.Общинска администрация Оряхово:- специалист по информатика и информационни технологии - специалист по информатика и информационни технологии - една стипендия от 320 лева.Изпълнителна агенция по сортоизпитване, апробация и семеконтрол:- специалист по аграрни науки - една стипендия по 330 лв.Списъкът за догодина може да бъде актуализиран по предложение на администрациите до 30 септември на настоящата 2017-а, става ясно от проекторешението за приемането му от Министерския съвет, внесено от вицепремиера Томислав Дончев.За местата могат да кандидатстват български граждани, които са студенти и са завършили поне трети курс от съответната желана от администрацията специалност. Подборът се прави от комисия в три етапа - по документи, писмен изпит и интервю.330 лева е максимумът на стипендията. Той е определен в Наредбата за стипендиантската програма в държавната администрация. Тя се изплаща до края на месеца, в който приключва първата сесия за държавен изпит (защита на дипломна работа) съгласно учебния план на студента. Ако я получава обаче, той се задължава да работи в съответната администрация минимум 3 години след завършване на висшето си образование.", "date": "2017.08.09", "title": "Кадрова политика: С 4 стипендии по 330 лв. кърпят дупките в администрацията"}
{"url": "https://offnews.bg/obshtestvo/promeniha-obshtia-ustrojstven-plan-na-sofia-zaradi-metro-3-662423.html", "text": "Правителството измени Общия устройствен план на Столична община заради третия лъч на метрото.Промените са в частта „Комуникационно-транспортна система – масов градски релсов транспорт”, съобщиха от Дондуков 1. Изграждането на третия лъч на столичното метро е обосновано и включено като един от най-важните общоградски проекти в новия Интегриран план за градско възстановяване и развитие на София за периода 2014-2020 г. Следващият етап от развитието на метрото – от бул. „Ботевградско шосе”, през бул. „Владимир Вазов” и центъра до ж.к. „Овча купел”, е съобразено със Стратегията за развитие на транспортната мрежа на София и нуждите на града. Съгласно одобрената Оперативна програма „Транспорт и транспортна инфраструктура”, първите два етапа на проекта са включени за финансиране по Приоритетна ос 3 „Подобряване на интермодалността при превоза на пътници и товари и развитие на устойчив градски транспорт”. След проведено обществено обсъждане е избран вариант на трасето, като при избора му е взета предвид и Прогнозата на транспорта в София за 2025 г., 2030 г., 2040 г. Така метромрежата ще се увеличи с 16 км и с 16 метростанции, като общата й дължина ще достигне 56 км. С реализацията на Линия 3 метрото ще се утвърди като основна транспортна система в София и ще допринесе за изпълнението на ключови цели за развитието на града, общината и региона – подобряване на транспортно-комуникационната система на столицата и обвързването й с републиканската магистрална инфраструктура. Изпълнението на проекта ще допринесе за осъществяването на мерки, свързани със стратегията за нисковъглеродно развитие на градските райони и смекчаване на въздействията върху изменението на климата.", "date": "2017.08.09", "title": "Промениха Общия устройствен план на София заради метро № 3"}
{"url": "https://offnews.bg/politika/kabinetat-shte-obsadi-novi-merki-sreshtu-praneto-na-pari-662393.html", "text": "На днешното си заседание кабинетът ще обсъди нов законопроект за мерките срещу прането на пари. Законопроектът е внесен от премиера Бойко Борисов.Очаква се още министърът на финансите Владислав Горанов да представи касовото изпълнение на държавния бюджет и на основните показатели на консолидираната фискална програма за първото полугодие на годината.Правителството ще обсъди още и проект за изменение на общия устройствен план на Столична община в частта „Комуникационно-транспортна система – масов градски релсов транспорт“ за третия метродиаметър на софийското метро. Предложението е внесено от регионалния министър Николай Нанков.Ще бъдат разгледани и националните програми за развитие на образованието, както и новата програма \"Работа\" към националния план за заетостта, която ще заработи в областите Видин, Враца и Монтана.", "date": "2017.08.09", "title": "Кабинетът ще обсъди нови мерки срещу прането на пари"}
{"url": "https://offnews.bg/futbol/ludogoretc-kompensira-provala-za-shampionskata-liga-s-prodazhbi-662416.html", "text": "Гордостта на българския клубен футбол Лудогорец Разград не успя да се класира за групите на Шампионската лига, от което ще инкасира финансови загуби.Те могат да бъдат частично компенсирани при успех в плейофа за влизане в груповата фаза на Лига Европа. Ако \"орлите\" отстранят Судува, то в касата им ще влязат 2 400 000 евро. До момента с игрите си в предварителните кръгове подопечните на Кирил Домусчиев спечелиха 740 000 евро.Далеч от парите в Шампионската лига, които са колосални на фона на родната действителност,в Лудогорец предприеха друга стратегия, а именно - изходящи трансфери.Само от продажбата на двама футболисти, в Разград прибраха 11 милиона евро. Става въпрос за Паломино, продаден в Аталанта за 4 милиона, както и за Джонатан Кафу, който донесе 7 милиона евро от трансфера си в Бордо.Така при влизане в групите, Лудогорец ще има в касата си 14 140 000 евро, което си е близо 28 милиона лева. Сумата не е никак малка за скромните възможности на конкурентите у нас, които са принудени да харчат, за да настигнат \"орлите\".", "date": "2017.08.09", "title": "Лудогорец компенсира провала за Шампионската лига с продажби"}
{"url": "https://offnews.bg/kuhnia/surovite-petminutni-spageti-na-iana-za-goreshtite-letni-dni-662417.html", "text": "Яна Данаилова е специалист по здравословно хранене, преподавател по йога и работи активно в посока популяризиране на здравословния начин на живот и подобряване на хранителните навици на хората за повишаване на здравословния статус на обществото.Представяме ви нейните сурови и вкусни петминутни спагети, които са перфектното ястие за горещото лято.Време за приготвяне: 5 мин.Порции: 1Този вариант сурови спагети е изключително бърз за приготвяне. Добавянето на орехите придава прекрасна текстура. Можем да ги сервираме със свежа зелена салата и така да си приготвим едно прекрасно ястие.:-1/2 чаша ситно нарязани (накълцани ) свежи, зрели домати-1/2 чаша сушени домати (ситно нарязани / накълцани и предварително накиснати в зехтин)-1/3 чаша орехи-1/4 чаена лъжица сол:-1 тиквичкаНачин на приготвяне:1. Поставяте двата вида домати и солта в чопър. Разбивате за кратко до получаване на смес. (Не е нужно да разбивате изцяло. Хубаво е да оставите сместа на малки буци.) 5 секунди разбиване са напълно достатъчни.2. Добавяте орехите и разбивате отново за кратко време, около 8 секунди. Целта е да запазите орехите като текстура, наподобяваща говеждо месо.3. Обелете тиквичката.4. След това използвате спиралайзер (форма за нарязване на зеленчуци на тънки резени), за да оформите тиквичките под формата на спагети.5. Прибавяте соса върху спагети и поднасяте с любов.За да станат вкусни спагетите, използвайте сушени домати, които вече са били накиснати в кокосово масло (или зехтин) за известен период от време. Ако използвате сушени домати без малко мазнина, сосът няма да се разбие добре.Тази рецепта:• има много ниско съдържание на въглехидрати.• има ниско съдържание на калории.• тя е невероятен източник на витамин С.• отличен източник на витамин В6.• добър източник на протеини, диетични фибри и желязо.• тя е забележителен източник на калций и витамин А.В своята практика Яна проповядва тезата на Хипократ: “И нека храната бъде наше лекарство и лекарството наша храна”. Тя дълбоко вярва в целебната сила на храната като средство да съхраним своето здраве, жизненост, тонус, енергия, да забавим процесите на стареене и да си гарантираме дълголетие и качество на живот. ", "date": "2017.08.09", "title": "Суровите петминутни спагети на Яна за горещите летни дни"}
{"url": "https://offnews.bg/turizam/turizam-po-balgarski-20-leva-taksa-za-prazen-stol-v-restorant-v-sozop-662435.html", "text": "Снимка на касова бележка от ресторант в Созопол разбуни духовете във фейсбук. На нея се вижда, че в сметката наред с храната и напитките има и... такса за \"празни столове\" на масата.Незаетите столове на масата в созополския ресторант Miloz Fish & Grill  са \"оценени\" подобаващо - по 20 лева за брой. Така само от четирите празни места сметката набъбва с 80 лева. Момичето, публикувало снимката, пише, че тя, заедно с приятели направила резервация във въпросния ресторант. Оказало се, че компанията ще бъде по-малка, за което управителят на ресторанта бил уведомен своевременно. По думите на момичето, персоналът на заведението бил изключително груб с тях, след като отказали да заплатят тези 80 лева. Тя твърди и че никъде не било обявено, че в ресторанта събират такса за незает стол.OFFNews се свърза с управителя на ресторанта Тони Матеев.Той обясни, че причината да се таксуват тези 4 места по 20 лева е фактът, че след резервацията на маса в натоварена вечер, клиентите са били по-малко от предварително заявените. След като случаят със странната такса доби популярност в социалните мрежи, фейсбук страницата на созополския ресторант бе атакувана от редица гневни коментари.", "date": "2017.08.09", "title": "Туризъм по български: 20 лева такса за празен стол в ресторант в Созопол"}
{"url": "https://offnews.bg/sviat/arestuvaha-shofiora-blasnal-voenni-v-parizh-662439.html", "text": "Френската полиция арестува шофьора, който се вряза във военни в Париж тази сутрин. Автомобилът, с който е извършено нападението, е бил засечен в ранния следобед на магистрала в посока Северна Франция, предаде Франс прес, цитирана от БТА.Полицаите са стреляли неколкократно по автомобила и са ранили водача на колата, съобщи съдебен източник, според когото мъжът е опитал да избяга.Асошиейтед прес цитира двама източници, според които е твърде рано да се каже със сигурност дали арестуваният мъж е същият, сгазил сутринта шестима войници в парижкото предградие Льовалоа-Пере.При нападението в парижкото предградие бяха ранени шестима военни, двама от които тежко. Според кмета на предградието Патрик Балкани преди нападението колата е изчаквала близо до казармата излизането на войниците. ", "date": "2017.08.09", "title": "Арестуваха шофьора, блъснал военни в Париж"}
{"url": "https://offnews.bg/kultura/noviat-ustrojstven-plan-na-kulturnoto-ministerstvo-kozmetichni-promen-662430.html", "text": "Министерство на културата подготви нов проект за устройствен план, който предстои да бъде обнародван в Държавен вестник.С приемането на новия устройствен план ще се отхвърли стария, приет през 2014 г. Въпреки това, новият проект не предвижда съществени промени в устройството на културното министерство.Щатните бройки си остават същите - 147 на брой, но ще бъдат разпределени 9, а не в 10 дирекции. Разпределението им ще бъде сходно с предишния УП.През 2014 г. в звеното за обща администрация са били отворени 40 щатни бройки, разпределени в дирекциите за „Административно обслужване и човешки ресурси“, „Връзки с обществеността и протокол“, „Бюджет и финансово-счетоводни дейности“ и „Управление на собствеността“. Сега в тези дирекции ще работят още трима души.И ако щатовете за обща администрация се раздуват, то тези в специализираната ще се намалят. От 91 отворени бройки през 2014 г., сега те са 87, разпределени в дирекциите „Инспекторат за опазване на културното наследство“ и неговото централно управление и регионалните инспекторати - „Културно наследство, музеи и изобразителни изкуства“, „Правно обслужване и обществени поръчки“, „Международно сътрудничество, европейски програми и регионални дейности“, „Сценични изкуства и художествено образование“ и „Авторско право и сродните му права“.В звеното на специализираната администрация две от дирекциите се сливат. Дирекция „Европейски програми и проекти“ и дирекция „Международни и регионални дейности“ вече ще работят заедно в „Международно сътрудничество, европейски програми и регионални дейности“.Приемното време за граждани и представители на организации и изслушването на техните устни предложения и сигнали също си остава същото - всеки вторник от 14,00 до 16,00 ч. и всеки четвъртък от 10,00 до 12,00 ч. в приемната на Министерството. Информация за това се оповестява на интернет страницата, както и на указателното табло в сградата на министерството.", "date": "2017.08.09", "title": "Новият устройствен план на културното министерство: козметични промени, щатовете си остават същите"}
{"url": "https://offnews.bg/leka-atletika/ivet-lalova-stiskajte-mi-paltci-662438.html", "text": "Ивет Лалова ни зарадва с класиране за полуфиналите на Световното първенство по лека атлетика в Лондон. Тя ще бяга утре от 23,05 ч. наше време.\"Стискайте ми палци в четвъртък. Много добро начало\", сподели красивата софиянка във видео, качено на личната й страница във фейсбук. Естествено, отдолу прегря с обещания за подкрепя.А такава ще е нужна! Най-добрата ни спринтьорка е в първата от трите серии, където конкуренцията е жестока! Ето съперничките на Ивет в полуфиналната серия:Припомняме, класират се първите две спринтьорки от всеки полуфинал плюс две губещи с най-добри времена. Дафне Схипърс изглежда непобедима в серията на Ивет, а и е основен фаворит за титлата след контузията на Тори Боуи, победила в спринта на 100 метра.", "date": "2017.08.09", "title": "Ивет Лалова: Стискайте ми палци"}
{"url": "https://offnews.bg/futbol/barsa-prashta-oferti-do-televiziite-za-predstavianeto-na-koutinio-662441.html", "text": "Нито Барселона, нито Ливърпул отварят дума за трансфер на Филипе Коутиньо. но явно голямата звезда на англичйните е на път за Испания.Разкри го спортният журналист Анди Мей, който работи за BT sport. \"Вече получаваме имейли от Барселона с оферти да  излъчим представянето на Фил Коутиньо в петък\", написа Анди.Предполага се, че трансферната сума е 120 милиона евро. Каталунците имат пари, след като ПСЖ им измъкна Неймар за 222 милиона евро.Юрген Клоп се кълне, че няма да продаде най-добрия си футболист. Но явно парите говорят друго.Коутиньо пристигна в Ливърпул преди 4 сезона. \"Червените\" платиха \"едва\" 10 милиона евро на Интер за техничния бразилец. 25-годишният халф се превърна в лидер на тима след напускането на Луис Суарес.", "date": "2017.08.09", "title": "Барса праща оферти до телевизиите за представянето на Коутиньо"}
