{"url": "https://offnews.bg/politika/borisov-obeshta-na-biznesa-che-danatcite-niama-da-se-pipat-704728.html", "text": "„Ние данъците нямаме да пипаме – това е най-добрата среда. Инвестиции и стабилност – това е, което сочат кредитни агенции, ние ще държим прогнозируеми данъци до края“. Това заяви премиерът Бойко Борисов по време на юбилейния пети годишен бал на Конфедерацията на работодателите и индустриалците в България (КРИБ). Ще продължим да толерираме и малкия, и средния, и едрия бизнес, подчерта Борисов.В изказването си пред българския бизнес министър-председателят посочи, че в момента приходните агенции работят активно и допълни, че единственият шанс да се вдигнат доходите е тази икономическа стабилност да продължи.„Надпреварата на политическите партии за това дадено нещо да бъде безплатно, ще доведе до тежък катаклизъм. Безплатното за едни, означава по-високи данъци за други“, обясни премиерът.Бойко Борисов заяви, че България е в крайната фаза за влизане в чакалнята на еврозоната, както и че страната ни се справя изключително успешно с опазването на външните граници на ЕС.", "date": "2019.06.04", "title": "Борисов обеща на бизнеса, че данъците няма да се пипат"}
{"url": "https://offnews.bg/sviat/obviniha-v-pedofilia-kliuchov-svidetel-v-razsledvaneto-za-ruskata-name-704707.html", "text": "Ключов свидетел в рамките на разследването за руската намеса на президентските избори в САЩ е обвинен в педофилия. Американският предприемач Джордж Нейдер е арестуван за притежание на детска порнография. Той е задържан в понеделник на летище в Ню Йорк, а днес предстои да се изправи пред съда. Нейдер получава обвинения в педофилия за пети път. В този случай на мобилния му телефон са открити снимки и видеа на непълнолетни, \"въвлечени в действия с откровено сексуален характер\", обяви прокуратурата.  Според разследващите в телефона му е имало 12 видеа с момчета на възраст между 2 и 12 години, като в едно от видеата момчетата извършват сексуални действия с коза. Ако вината му бъде доказана, може да получи между 15 и 40 години в затвора. Нейдер е обвиняван в притежаване на детска порнография през 1985 г., когато обвиненията са свалени, защото доказателствата срещу него са получени неправомерно. През 1988 г. той два пъти получил по пощата материали с детска порнография, като материалите са намерени в дома му, но обвинения не са му повдигнати. През 1991 г. Нейдер е осъден в щата Вирджиния на шест месеца затвор и глоба от 2000 долара отново за притежание на Материали с детска порнография. През 2002 г. той е осъден на една година затвор в Чехия за опит да склони непълнолетни към секс, като в делото срещу него се споменават десет случая. 60-годишният Джордж Нейдер има американско и ливанско гражданство. Той е известен с връзките си с Обединените арабски емирства. Пристигнал е в САЩ още като младеж. Той е основател и шеф на списание Middle East Insight. Като журналист той често пътува по света и прави интервюта със световни лидери и водещи американски политици. Нейдер е работил и в няколко президентски администрации в САЩ, като се е занимавал с въпроси, свързани с Близкия изток. Работил е и за правителства на други държави. По времето на президента Бил Клинтън Нейдер е бил неофициален посланик на САЩ в Сирия. През 2012 г. той помогнал на Ирал да сключи сделка за получаване на руско оръжие за 5,2 млрд. долара. По това време той е неформален съветник на иракския премиер Нури ал Малики. Нейдер е свързван и с Доналд Тръмп - чрез познанството му с един от големите спонсори на президента и на Републиканската партия Елиът Бройди. Недер помогнал на Бройди да сключи договори за 200 млн. долара с ОАЕ. Идеята на Нейдер била чрез Бройди да стигне до Тръмп, за да лобира за интересите на ОАЕ и Саудитска Арабия в Белия дом и да настрои новата администрация срещу Иран и Катар, съобщи руската служба на Би Би Си. Нейдер прехвърлил на Бройди 2,5 млн. долара, който той раздал на конгресмени, подкрепящи затягане на законодателството на САЩ по отношение на Катар. През лятото на 2017 г. Саудитска Арабия и ОАЕ, както и Бахрейн и Египет прекъснаха дипломатическите си отношения с Катар, като обвиниха страната в подкрепа на тероризма и намеса във вътрешните им работи. В доклада на спецпрокурора Робърт Мюлър Джордж Нейдер е свързван и с Москва. Името на Нейдер в споменато над 100 пъти в доклада, като голяма част от установеното в разследването се основава на неговите показания. Установено е, че Нейдер е близък до директора на Русия фонд за преки инвестиции Кирил Дмитриев, който според доклада най-активно е опитвал да осъществи контакти с екипа на Тръмп. ", "date": "2019.06.04", "title": "Обвиниха в педофилия ключов свидетел в разследването за руската намеса на изборите в САЩ"}
{"url": "https://offnews.bg/obshtestvo/nad-100-grazhdani-i-obshtestvenitci-s-protestno-pismo-sreshtu-reportaz-704706.html", "text": "Над 100 граждани и общественици са подписали отворено писмо по повод предаването \"Карбовски: Втори план\" по bTV, което миналата събота разказа за случай на отнето в Холандия дете. \"Карбовски: Втори план\" е външна продукция в ефира на bTV.Публикуваме писмото без редакторска намеса. То е адресирано до СЕМ, АБРО, медийната парламентарна комисия и \"БТВ медия груп\".До:СОФИЯ ВЛАДИМИРОВА, СЪВЕТ ЗА ЕЛЕКТРОННИ МЕДИИАТАНАС ГЕНОВ, АСОЦИАЦИЯ НА БЪЛГАРСКИТЕ РАДИО И ТЕЛЕВИЗИОННИ ОПЕРАТОРИВЕЖДИ РАШИДОВ, КОМИСИЯ ПО КУЛТУРА И МЕДИИ КЪМ НАРОДНОТО СЪБРАНИЕБТВ МЕДИЯ ГРУПКопие до:БОЙКО БОРИСОВ, МИНИСТЪР ПРЕДСЕДАТЕЛ НА РЕПУБЛИКА БЪЛГАРИЯРУМЕН РАДЕВ, ПРЕЗИДЕНТ НА РЕПУБЛИКА БЪЛГАРИЯЦВЕТА КАРАЯНЧЕВА, ПРЕДСЕДАТЕЛ НА НАРОДНОТО СЪБРАНИЕБИСЕР ПЕТКОВ, МИНИСТЪР НА ТРУДА И СОЦИАЛНАТА ПОЛИТИКАЕКАТЕРИНА ЗАХАРИЕВА, МИНИСТЪР НА ВЪНШНИТЕ РАБОТИЕЛЕОНОРА ЛИЛОВА, ПРЕДСЕДАТЕЛ НА ДЪРЖАВНАТА АГЕНЦИЯ ЗА ЗАКРИЛА НА ДЕТЕТОСОТИР ЦАЦАРОВ, ГЛАВЕН ПРОКУРОР НА РЕПУБЛИКА БЪЛГАРИЯМАЯ МАНОЛОВА, ОМБУДСМАН НА РЕПУБЛИКА БЪЛГАРИЯАСОЦИАЦИЯ НА ЕВРОПЕЙСКИТЕ ЖУРНАЛИСТИ В БЪЛГАРИЯГЛАВНА ДИРЕКЦИЯ „БОРБА С ОРГАНИЗИРАНАТА ПРЕСТЪПНОСТ“ КЪММИНИСТЕРСТВО НА ВЪТРЕШНИТЕ РАБОТИДЪРЖАВНА АГЕНЦИЯ ЗА НАЦИОНАЛНА СИГУРНОСТПОСОЛСТВО НА КРАЛСТВО НИДЕРЛАНДИЯ В БЪЛГАРИЯОТНОСНО: Отворено писмо на 110 граждани и общественици по повод разпространение на дезинформация и подвеждащ журналистически материал от ефира на БТВУважаеми дами и господа,Вярваме, че в БТВ Медия Груп работят много отдадени и достойни български журналисти, които се съобразяват с професионалните стандарти. За наше голямо разочарование, точно на празника на детето, Първи юни БТВ разпространи информация, която според нас е в нарушение на българското законодателство и етичните стандарти на журналистиката.Става дума за предаването „Карбовски: Втори план“ на тема „Системата, която решава кое е най-добра за детето ви: Трагедията на българския баща и неговото дете, отнето от ювеналната юстиция в Холандия.“Този материал дезинформира и всява необоснована паника сред българските родители и съдържа твърдения, коитоне отговарят на истината. Нещо повече: той е в противоречие с изискването да не се допускат предавания, внушаващи страх, ненавист, омраза и нетърпимост сред гражданите.Представеният в предаването на г-н Карбовски случай е твърде комплексен, а отразяването му не за пръв път беше сензационно, тенденциозно и едностранчиво. Въпреки че решението на холандския съд е публично достъпно в интернет и съдържа ключова информация, която хвърля светлина върху мотивите на съда, тази достоверна информация изобщо не бешепредставено в предаването. Редица въпроси не намериха отговор в него; част от тях сме извели в Приложение по-долу.Като разчита на чувствителността и емоциите на хората по близката до всеки тема за защита на децата, предаването е пример за целенасочена пропаганда. Общото внушение е „да внимаваме, тъй като скоро това ще стане и при нас“.Заслужава отбелязване и фактът, че предаването се излъчва точно ден преди обявения национален протест против Стратегията на детето, против неправителствените организации, против политиките за подобряване благосъстоянието на децата и семействата.Материалът е в унисон с цялостната кампания срещу Стратегията за детето, на която сме свидетели през последните месеци. Тази кампания е насочена срещу правата на децата, противопоставя ги на тези на родителите им и използва неверни или силно манипулативни твърдения срещу социалните услуги в чужди страни: първо Норвегия, а сега Нидерландия. Използването и налагането на термини като „ювенална юстиция“, несъществуващ в българския език и правна терминология, води към добре документирана хибридна пропаганда от последните години. Това е част от по-обща кампания срещу Европейския съюз и европейските ценности.Уважаеми политици, общественици и държавни служители, вече трети месец в ход е чудовищна кампания. Това не може да продължава повече! Всички институции трябва да поемат ангажимент и да противодействат срещу създаването на психоза сред българите, че някой ще дойде да им вземе детето. Призоваваме медиите да бъдат особено внимателни към дезинформацията по отношение на „норвежката система“, „педофилията в Швеция“, „лошите социални работници“ и други подобни, тъй като това е откровена и целенасочена пропагандна кампания. Тя нанася огромни вреди на хора и организации, които се грижат за най-важното – благосъстоянието на децата и семействата в България.Настояваме БТВ да преосмисли своята политика и в бъдеще да се отнася с повече внимание към твърде сложните от правна и човешка гледна точка случаи на деца, които са обект на закрила от страна на държавните институции в България и в чужбина. От изключително значение е спазването на професионалните стандарти за закрила на децата, тъй като ред обстоятелства, изнесени тенденциозно, както в случая, нанасят вреди на детето, на родителите и на обществото.Настояваме БТВ Медия Груп незабавно да свали видеото от сайта на БТВ и да преразгледа договора си с Мартин Карбовски за посоченото предаване, тъй като това не е изолиран случай. Очакваме бърза реакция от страна на Съвета за електронни медии. Настояваме СЕМ да проведе среща по въпроса за дезинформацията и фалшивите новини, които все по-настойчиво навлизат в българските телевизии. Подобни предавания водят към недоверие към българските медии и журналистиката никато цяло.Настояваме Парламентарната комисия по култура и медии в Народното събрание да организира широк дебат по темата. Не можем да допуснем тенденциозни предавания, излъчвани по национална телевизия, да дават трибуна на хора и организации, които целенасочено спъват работата на държавата по закрила на детето.Настояваме държавата да започне да работи в интерес на своите граждани, а не да бездейства, докато пропагандата и дезинформацията всяват страх в българското общество.ПРИЛОЖЕНИЕВъпроси, предизвикани от предаването на Мартин Карбовски:• Защо бяха задавани въпроси само към едната страна, бащата, а не бяха поканени и други близки на семейството от страната на починалата майка? Защо не беше спомената подадената от майката жалба срещу бащата за домашно насилие? Защо не стана ясно поради какви причини тази жалба не е уважена в България? Защо не бяха потърсени мнения на специалисти, юристи, социални работници? Това би помогнало да се изяснят безпристрастно факти около този заплетен случай.• Защо позицията на холандския съд беше представена едностранчиво и непълно, без ясно да се представят мотивите на съда? От публично достъпното съдебно решение става ясно, че съдът е отсъдил в полза на плавно интегриране на детето към българското му семейство и се търсят възможности това да се осъществи. Това не съвпада с версията за „отвличане“ на детето.• Защо многократно се акцентира върху даването на детето на „чернокожа гей двойка“? От една страна, няма доказателства за това. От друга страна, тази информация се използваше за целенасочено разпалване на предразсъдъци в българското общество по отношение на расата и сексуалността на приемните родители.• Защо продуцентите на предаването и БТВ медия груп допускат разпространяването на термина „ювенална юстиция“ и придружаващата го конспиративна теория? Този термин не съществува в българската правораздавателна система. Той е познат от рускоезични сайтове и е част от хибридните атаки срещу социалните служби в западните страни.• Защо бТВ допусна открита атака срещу „Могъщия запад“, който „не ни смята за хора“? Защо страна от ЕС е обвинена в „отвличане“ на български деца и в сериозна организация за вземане на „бели“ деца от източноевропейски страни без всякакво представяне на критична гледна точка към подобно твърдение? Мартин Карбовски представи случая като типичен и отправи посланието, че „на всеки може да се случи“: Това послание е невярно, подвеждащо, манипулативно, всява страх и паника сред българските родители, насажда омраза към други страни от ЕС и подкопава доверието в „Запада“ и по-конкретно Европейския съюз, на който България е пълноправен член.ПОДПИСИ НА БЪЛГАРСКИ ОБЩЕСТВЕНИЦИ И ГРАЖДАНИ:Аглая КалафатоваАлбена ДробачкаАлександра ГеоргиеваАлександър МилановАлексей ПампоровАнелия АтанасоваАнет МариноваАни СтояноваАнтоанета БаеваАнтоанета КостадиноваАнтонина КеноваАнтония ЧиликоваБелла ДинковаБорислава ГицоваБорислава КостадиноваВалентина ВълчеваВалерия ВиденоваВасилена ДотковаВелина МитеваВенета ГосподиноваВера СлавоваВера СтаевскаВесела АлексиеваВесела БановаВеселина ВасилеваВиктор ЛиловГеорги АпостоловГеорги БогдановДаниел ДимитровДесислава АлексоваДеян КолевДжулия ТодороваДиана ДимоваДиана НинчеваДиляна ДилковаДиляна ГеоргиеваДима ПройковаДимо Димов-ЛемуилДияна БончеваДияна НинчеваД-р Пламен ДимитровД-р Таня АндрееваЕкатерина ВелеваЕлена БачеваЕлена БожиноваЕлена ТарашеваЕлка НалбантоваЕмилия СлавоваЖюстин ТомсЗвездица КовачеваИвайло ЗахариевИван ДимитровИвелина ПаничароваИво ВанчевИлиян РизовЙоана ТерзиеваКалоян СтаневКамелия СтанчеваКатерина ИвановаКирил МихайловКрасимир МанджуковКрасимира ОбретеноваКристина ХристоваКристиян ЕнчевЛъчезар МаринополскиЛюбомира ВелчеваЛюбомира КасабоваЛюдмил СпасовМадлен ТаниелянМаргарита ГабровскаМария БрестничкаМария ГиневаМария ТодороваМартин КостадиновМартина КолеваМая ЦеноваМила ТашковаМилена МихайловаМилена КадиеваМирослава МаджароваМладен МинковНадежда ДерменджиеваНадежда ЦекуловаНарине К. Хачадурян - БанковаНаталия ФиковаНевена МаджароваНели Петрова-ДимитроваНиколай ГеоргиевПетя АтанасоваПламена ГеоргиеваПламена НиколоваПол НайденовРада ЦаневаРадосвета СтаменковаРадостина ПетроваРая СтефановаРенета ВеневаРосен ВасилевРосица АтанасоваСветла ЕнчеваСветослава ПавловаСтанислав ДодовСтанислава КостадиноваТеодора КрумоваТома БелевХристина ГеоргиеваХристо ИлиевЦвета БрестничкаЦветелина ГаневаЯна Алексиева", "date": "2019.06.04", "title": "Над 100 граждани и общественици с протестно писмо срещу репортаж на Карбовски за отнето в Холандия дете"}
{"url": "https://offnews.bg/futbol/koshmarat-na-bodurov-napusna-levski-s-nepriatno-chuvstvo-704709.html", "text": "Превърналият се в кошмар за капитана на ЦСКА Николай Бодуров естонски полузащитник на Левски Богдан Вашчук заяви, че напуска България с неприятно чувство.Вашчук се прочу у нас още преди идването си под наем от ФК Рига в края на миналия август. В един от предварителните кръгове на турнира Лига Европа той се сби с Бодуров. По време на поредното издание на вечното дерби в края на април благоевградчанинът го наплю и това му донесе наказание от един мач.Въпреки това от Левски решиха да не се възползват от опцията за закупуване, заради което той се завръща в родината си.\"Напускам България с неприятно чувство. Не изпълних целите си и не мога да бъда доволен от сезона. Основното за това е, че дълго време бях контузен, но това е част от футбола. Най-добрият спомен е от дебюта ми с екипа на Левски, а най-лошите са свързани с травмите, които ме преследваха през цялата година\", коментира Вашчук на изпроводяк.", "date": "2019.06.04", "title": "Кошмарът на Бодуров напусна Левски с неприятно чувство"}
{"url": "https://offnews.bg/politika/posolstvoto-na-sasht-1-6-mlrd-ne-e-krajnata-tcena-za-iztrebitelite-704715.html", "text": "Нотификацията за продажбата на F-16 на България включва като цена на програмата 1.6 милиарда долара, но това не е крайната цена. Действителните окончателни разходи на програмата ще се основават на окончателните български изисквания. Това обявиха от американското посолство по повод нотификацията до Конгреса за закупуването на 8 изтребителя F-16 от България, в която беше записана цената от 1,673 млрд. долара (2,925 млрд. лева) при определена от Народното събрание сума от 1,5 млрд. лева.\"Американското законодателство изисква изпълнителната власт да уведоми Конгреса за потенциална продажба на въоръжениe на съюзници в НАТО, стойността на което надхвърля 50 милиона долара. Планираната от България придобивка на осем изтребителя F-16 попада в тази категория. Вчерашната нотификация до Конгреса е рутинна процедура и ние не очакваме възражение от негова страна\", се казва в изявление на посолството на САЩ.\"Нотификациите са въпрос на обществено достояние. Важно е да се отбележи, че цената, цитирана във формалната нотификация до Конгреса, не е окончателната цена на програмата\", посочват оттам.\"Държавният департамент и Министерството на отбраната на САЩ дават възможност за горна граница във всички нотификации, в случай че чуждестранните партньори разширят обхвата на програмата извън първоначално заявеното. Това избягва необходимостта от промени в нотификацията до Конгреса и намалява времето, необходимо за приключване на чуждестранна военна продажба\", уточняват от американското посолство и допълват, че изпратената до Конгреса нотификация е само стъпка в процеса за военни продажби в чужбина.\"След като процесът по уведомяване приключи, Министерството на отбраната на САЩ ще предостави предложение за сключване на сделка. На този етап ще започнат окончателни преговори и българското правителство може да преразгледа или предефинира изискванията, преди да се стигне до крайната цена\", се казва още в съобщението на посолството.От концерна \"Локхийд Мартин\" също изпратиха изявление по повод одобрението на Конгреса на САЩ, като също направиха уточнението, че \"оценките за разходите, включени в нотификацията на Конгреса, дават максималната обща цена. Така се предоставя възможност за допълнително разширяване на програмата, без да се изисква повторно одобрение от американския Конгрес\".", "date": "2019.06.04", "title": "Посолството на САЩ: $1,6 млрд. не е крайната цена за изтребителите F-16"}
{"url": "https://offnews.bg/futbol/ungartci-shte-rakovodiat-macha-chehia-balgaria-704708.html", "text": "Съдийска бригада от Унгария, начело с главния рефер Тамаш Богнар, ще ръководи европейската квалификация между Чехия и България на 7 юни в Прага.Асистенти на Богнар ще бъдат Балаз Бужаш и Петер Кобор, а четвърти арбитър ще е Ищван Вад. За делегат на УЕФА бе определен Йохан Йохквист от Швеция.Двубоят ще започне с минута мълчание в памет на трагично загиналия футболист на домакините Йозеф Шурал, като играчите на двата отбора ще носят черни ленти на ръкавите си по време на срещата.", "date": "2019.06.04", "title": "Унгарци ще ръководят мача Чехия - България"}
{"url": "https://offnews.bg/zvezdi/shvartceneger-se-zavarna-tozi-pat-s-debiut-na-muzikalnata-stcena-704677.html", "text": "Арнолд Шварценегер отново доказва, че човек може да преследва докрай мечтите си и да ги осъществява. Доказателство за това е дебютът му в музикалната индустрия с появата му в музикалния клип “Pump It Up” – мотивационна песен, която разказва за живота му. 71-годишният актьор е записал хип-хоп парче съвместно с австрийския певец Андреас Габалие.34-годишният Габалие пее за вдъхновяващата кариера на Шварценегер - както като културист, така и като филмова звезда - и получава малка помощ от Шварценегер, който изглежда не се страхува да пее.„Хей, аз съм Арнолд Шварценегер и слушай внимателно”, започва той. „Копайте надълбоко и си задайте въпроса кой искате да бъдете. Не какво, а кой - ако вярваш, че успехът ще дойде при теб, работи адски много, вярвай на себе си и всичките ти мечти ще се сбъднат\", рапира той.Клипът показва кадри на Шварценегер по време на кариерата му като бодибилдър, както и по време на върха на кариерата му в хитовия филм „Терминаторът”.Във своите стихове актьорът отправя още послания: „Пречупи някои правила, удари по стената, не се страхувай да се провалиш. Трябва да мислиш извън рамката, аз казвам, че няма ли болка, няма да спечелиш. Не искам да чувам, че нещо не може да се направи, винаги давам нещо в замяна. Казвам се Арнолд Шварценегер и ще се върна.”Парчето съдържа и култовите екранни реплики на звездата \"Ще се върна\" и \"Аста ла виста, бейби\".", "date": "2019.06.04", "title": "Шварценегер се завърна. Този път с дебют на музикалната сцена"}
{"url": "https://offnews.bg/politika/partiite-shte-vrashtat-nadvzeti-subsidii-za-tri-godini-nazad-reshi-pr-704719.html", "text": "Партиите ще връщат надвзетите държавни субсидии за три години назад. Това реши парламентарната комисия по правни въпроси. Предложението на Министерския съвет одобриха 15 депутати. Преизчисляване на субсидиите ще се направи за периода 26 май 2016 г. - 30 април 2019 г. Срокът е такъв, тъй като има давност от три години. За момента не е ясно дали има надвзети субсидии и преди това. За надвзети субсидии съобщи \"Шоуто на Слави\", като посочи, че през 2018 г. партиите са получили не по 11 лева, а по 13,23 лева.Върховната административна прокуратура потвърди изнесената информация и обяви, че ще разследва престъпление при определяне на партийните субсидии. ВАП сезира финансовия министър Владислав Горанов определи 30-дневен срок, в който започнат незабавни действия за събиране и възстановяване на изплатените в повече суми по годишните субсидии на правоимащите партии за периода 2016 г.– 2018 г.Горанов оправда вземането на по-високи субсидии с несъвършенство на законодателството, което по думите му позволява преразпределяне на част от парите на партиите, които са влезли в парламента. По време на заседанието на правната комисия зам.-министърът на финансите Росица Велкова обяви, че методиката на изчисляване на субсидиите е една и съща от 2005 година насам - субсидията се определя чрез умножаване на действителните гласове по сумата за един глас, а след това цялата сума се разпределя пропорционално на партиите, които имат право да получат субсидия. Предстои законопроектът да се гласува и в пленарна зала. ", "date": "2019.06.04", "title": "Партиите ще връщат надвзети субсидии за три години назад, реши правната комисия"}
{"url": "https://offnews.bg/volejbol/volejbolistkite-ni-sas-sedma-poredna-zaguba-704720.html", "text": "Женският национален отбор на България поведе и показа добри отигравания, но загуби 1:3 (27:25, 20:25, 22:25, 22:25) от домакина Тайланд първата си среща от група 11 в третата седмица на Волейболната лига на нациите в Банкок.Изключителната игра в защита на тайландките се оказа ключова заедно с мощни атаки през центъра, най-вече на Айчарапорн, която завърши мача с 30 точки (17 атаки, 8 блока и 5 аса). В крайна сметка няколко точки в мача се оказаха решаващи за крайния изход пред препълнената и ентусиазирана зала в столицата на Тайланд.Следващите три най-резултатни в срещата бяха от българската селекция - Мирослава Паскова и Мира Тодорова с 15 точки и Нася Димитрова с 12. Срещата изобилстваше с дълги разигравания, продължили около 30-ина секунди и макар в този мач България да имаше по-голяма успеваемост при тези важни психологически точки, Тайланд си извоюва крайния успех.Тайланд водеше с 3 точки при първото и второто технически прекъсвания в първия гейм. Разликата се движеше 3 или 4 точки в полза на домакините. При 16:20 започна обрат от показващите желание за борба българки. Две отигравания на Паскова по блокадата, блок на Мира Тодорова и грешка на съперника доведоха до 20:20 . България дори излезе напред при 22:21, но Тайланд пак излезе напред и стигна до геймбол при 23:24. При 25 равни две успешни атаки по блокадата на Симона Димитрова и Гергана Димитрова доведоха до 27:25 и 1:0 за България.Мощно подкрепяни от феновете си, тайландките започнаха крайно мобилизирано втория гейм и поведоха 8:3. Разликата стигна 6 точки в тяхна полза при 5:11, а второто прекъсване дойде при 9:16. При 11:18 България възвърна увереност и започна да топи аванса на съперника. Паскова завърши дълго изиграване след редица добри игри в защита на Тайланд. Отново Паскова стреля по блокадата на Плеумджит. Нася Димитрова атакува успешно през Чачуон, а Мира Тодорова направи ас за 15:18. Успешна атака по блока на Нася Димитрова и блок на Симона Димитрова свалиха разликата до 17:19. последваха обаче 4 поредни точки за съперника, които предопределиха изхода в гейма. Тайланд спечели 25:20 и изравни 1:1.Третият гейм започна с поредна спечелена точка за България след дълго разиграване - след пет опита за завършване от съперника Мира Тодорова хвана Онума на блок и поведохме 3:1 точки. При 4:4 спечелихме още едно дълго разиграване. Първото техническо прекъсване все пак дойде при точка аванс за Тайланд. Играта бе напълно равностойна, но една грешка позволи на Тайланд да поведе с две точки при 13:15 и 14:16. След прекъсването България изравни. До 20:20 всичко изглеждаше непредвидимо. Вместо да поведем обаче Тайланд измъкна точката, а след това дойде една от малкото грешки на иначе отличната Жана Тодорова при посрещането на сервиса на Гулапа, после Мира Тодорова стреля в аут и Тайланд поведе с три точки. Спечели гейма с 25:22 и обърна до 2:1.В четвъртият гейм България поведе с 8:5 при първото техническо прекъсване след добри изяви на Нася Димитрова, Симона Димитрова и грешка на съперника. След поредица от изключителни спасявания, изумителна игра в защита на Тайланд и топка, при която видеоповторение показа, че щастливо е закачила линията след тайландски блок, домакините излязоха напред 13:12. При второто прекъсване Тайланд поведе 16:14. Отново стигнахме до равенство след атака на Нася Димитрова и ас на Лора Китипова. Тайланд пак имаше шанс да поведе с две точки при 17:19 , но ключов момент бе разиграването при 20:21, в което Ампорн направи блокада на Паскова и вместо 21 равни, резултатът стана 20:22. Точка от сервис направи разликата 3 в полза на домакините.Впоследствие можеше да се окаже 22:23 и България да получи нов шанс за обрат като в първия гейм, но ново видеоповторение показа, че топката закача леко малкия пръст на Нася Димитрова при тайландска атака в аут и резултатът стана 21:24. Тайланд затвори частта с 25:22 и спечели мача с 3:1 гейма.В сряда от 11:05 българско време женският ни национален отбор играе с Турция, а в четвъртък от 11:05 среща Доминиканската република.", "date": "2019.06.04", "title": "Волейболистките ни със седма поредна загуба"}
{"url": "https://offnews.bg/drugi/naj-opasnoto-sastezanie-v-sveta-vze-poredna-zhertva-704722.html", "text": "Поредна жертва взе прочутото мотоциклетно състезание на остров Ман (), което се провежда от 1907 година насам в края на май или началото на юни.То е наричано най-опасното състезание в света, а репутацията му идва от факта, че за 102 години загиналите в него участници са 259.Последната жертва е 27-годишният Дейли Метисън, който е получил авария и е катастрофирал в третата обиколка по трасето с дължина 60,7 км.Състезанието веднага е било прекратено, а за победител бил обявен Питър Хикмън. През миналата година жертвите бяха две, а през 2017-а - три. Въпреки лошата си слава, надпреварата продължава да привлича участници и зрители всяка година.", "date": "2019.06.04", "title": "Най-опасното състезание в света взе поредна жертва"}
{"url": "https://offnews.bg/ikonomika/chestito-tokat-poskapva-s-3-5-parnoto-s-4-5-704704.html", "text": "Комисията за енергийно и водно регулиране (КЕВР) обсъди на открито заседание цените на тока и парното от 1 юли. В последните си доклади КЕВР предвижда поскъпване на тока средно с 3.5% за страната и на топлоенергията - с 4.5 на сто.Регулаторът предлага електроенергията да поскъпне в Западна България с 3,64%, за Северна България - 3,38%, Югоизточна България - 3,06%.КЕВР предлага парното в София да поскъпне с 4,3% от юли. В Габрово регулаторът предвижда 12,3% увеличение, въпреки дружеството там поиска 108% повишаване на парното.В Разград цената на парното, която предлага КЕВР е най-голяма - 17,53%. В Пловдив предвижда 7,04%, в Плевен малко над 6%. В Бургас - 7,04%, във Враца и Велико Търново ще скочи с над 7%, ако се вземе окончателно решение за това в края на юни.Според омбудсмана Мая Манолова покачване на цените е неосновано и несправедливо спрямо българските граждани като се има предвид, че последното увеличение беше през октомври миналата година. Оттогава цената на природния газ не се е увеличавала на международните пазари, така че основание за повишаване няма. Омбудсманът посочи още, че продължава да намалява произведеното и разпределеното количество топлоенергия, увеличават се загубите и намаляват ремонтите по инфраструктурата на топлоенергията.Новите цени на парното и тока трябва да влязат в сила от 1 юли, а в края на този месец се очаква КЕВР да вземе окончателно решение.\"Ако се съобразим с енергийните дружества, парното и токът ще поскъпнат с над 50%\". Това каза председателят на Комисията за енергийно и водно регулиране (КЕВР) доц. Иван Иванов пред журналисти след заседание на енергийния регулатор.", "date": "2019.06.04", "title": "Честито! Токът поскъпва с 3,5%, парното - с 4,5%"}
{"url": "https://offnews.bg/politika/v-1139-sektcii-preferentciite-pri-mashinno-glasuvane-ne-sa-otcheteni-k-704716.html", "text": "При определянето на изборните резултати за Европейски парламент в 1139 секции са допуснати проблеми с отчитането на преференциалния вот от машинното гласуване. Това показва Във въпросните 1139 секции посочените секции преференциите на хората, дали вота си с машина, не са отчетени коректно.В тези случаи става въпрос за три типа пропуски: 1) Пълно непренасяне на преференции от машинно гласуване в окончателния протокол; 2) частични пропуски при пренасянето от машинно гласуване в окончателния протокол; 3) технически грешки;Засегнати са всички участвали в изборите партии и коалиции, констатират от Института за развитие на публичната среда.Публикуваме, в които екипът на ИРПС е идентифицирал пропуски след съпоставянето на официалните данни – от машинните и окончателните секционни протоколи.Проверка може да извърши всеки - като натисне хипервръзките в списъка. По този начин той ще бъде отведен към официалните данни за съответната секция, публикувани от ЦИК. В различните колони са представени, както следва:", "date": "2019.06.04", "title": "В 1139 секции преференциите при машинно гласуване не са отчетени коректно (пълен списък)"}
{"url": "https://offnews.bg/112/preliva-iazovir-v-provadijsko-evakuirat-zhiteli-na-selo-tutrakantci-704721.html", "text": "Обитателите на 20 къщи в провадийското село Тутраканци ще бъдат евакуирани заради преливащ язовир.\"Най-близките къщи до язовира са евакуирани, хората са изведени от тях, за да не бъдат подложени на опасност\", съобщи говорителят на Областната дирекция на МВР във Варна Ивана Милева, цитирана от \"Фокус\".На територията на Община Провадия е обявено частично бедствено положение, а кризисен щаб следи ситуацията.Два екипа на пожарната и хидромодул са изпратени на място, над стената се поставят чували с пясък, предприети са действия по разширяване на преливника с помощта на багер.Към момента се отчита спад в нивото на язовира, няма и преливане през стената.Кметът на съседното село Бозвелийско е предупреден да има готовност за евакуация при необходимост.", "date": "2019.06.04", "title": "Прелива язовир в Провадийско, евакуират жители на село Тутраканци"}
{"url": "https://offnews.bg/sviat/chetirima-ubiti-pri-strelba-v-avstralia-704713.html", "text": "Най-малко четирима души са убити и един е ранен при стрелба в северния австралийски град Дарвин, съобщи Би Би Си. Свидетели разказват, че стрелецът влязъл в мотел в града и открил огън в редица стаи и избягал. Полицията получила сигнал за стрелбата около 18 часа местно време. Нападателят е арестуван час по-късно. Той е на 47 години и е познат на полицията. Според австралийския премиер Скот Морисън стрелбата не е свързана с тероризъм. Полицията обяснява, че стрелецът е действал сам и не се издирват други заподозрени. За момента мотивите за нападението не са известни. Днешната трагедия е един от най-кървавите инциденти в Австралия от години. В страната действа един от най-строгите закони за контрол над огнестрелните оръжия, приет след най-тежкия случай на масово убийство, когато въоръжен мъж застреля 35 души в Порт Артур на остров Тасмания.", "date": "2019.06.04", "title": "Четирима убити при стрелба в Австралия"}
{"url": "https://offnews.bg/sviat/tramp-obeshta-fenomenalno-targovsko-sporazumenie-v-london-sled-brekzit-704723.html", "text": "Американският президент Доналд Тръмп обеща \"феноменално\" търговско споразумение между САЩ и Великобритания след Брекзит. Тръмп е на посещение в Лондон. Снощи заедно със съпругата му Мелания бяха гости на тържество организирано от кралица Елизабет II. Тръмп коментира претендентите за наследници на премиера Тереза Мей след оставката ѝ, която ще е факт в петък. Американският президент спомена бившия външен министър Борис Джонсън. \"Познавам Борис, харесвам го, отдавна го харесвам. Мисля, че би се справил много добре\", посочи Тръмп, като се изказа положително и за настоящия външен министър Джереми Хънт. Тръмп каза още, че Брекзит трябва да се случи. \"Ще се случи и вероятно трябва да се случи. Това е велика, велика страна и тя си иска своята идентичност, иска да си има собствени граници, да управлява собствените си работи. Това е много, много специално място\", подчерта той.Докато Доналд Тръмп разговаряше с Тереза Мей на Даунинг стрийт, хиляди протестираха срещу него в центъра на Лондон. Демонстрантите крещяха, удряха барабани и развяваха плакати в рамките на така наречения \"Карнавал на съпротивата\" на площад Трафалгар. Лидерът на британската опозиционна Лейбъристка партия Джереми Корбин направи обръщение към събралото се множество, наричайки демонстрацията \"живото въплъщение на това какво означава демократично общество\".Тонът на демонстрацията бе зададен от голяма статуя на Тръмп, който седи върху златна тоалетна чиния с панталони около глезените и пише съобщения в Туитър. На плакатите имаше надписи от рода на \"Дръж си малките ръчички далеч от кралицата ни\", \"Затворете го в Лондонската кула\" и \"Освободете Мелания!\".Снимка: EPAУчастващата в протестните прояви 64-годишната пенсионирана учителка от Лондон Линда Копълстоун заяви, че е против бездействието на Тръмп по въпроса с климатичните изменения.\"Съсипахме планетата. Неговият глас се чува и може да направи нещо по този въпрос, но избира да не го направи\", каза Копълстоун, цитиран от Ройтерс и БТА.Броят на събралите се бе доста по-малък от този при първата визита на Тръмп във Великобритания през юли миналата година.", "date": "2019.06.04", "title": "Тръмп обеща феноменално търговско споразумение в Лондон след Брекзит"}
{"url": "https://offnews.bg/112/11-godishno-momche-prieto-v-pirogov-s-komotcio-sled-intcident-v-uchili-704718.html", "text": "11-годишно момче е прието с комоцио в „Пирогов” след инцидент в училище в правешкото село Джурово. Инцидентът се е случил в ранния следобед.Сигналът за побоя е получен от екипите на спешна помощ минути преди 15 часа. При пристигането на линейката момчето е било в безсъзнание, с комоцио, контузии на главата и корема. Лекарите преценили, че трябва незабавно да го транспортират до противошоковата зала на „Пирогов”, съобщи говорителката на Центъра за спешна медицинска помощ в София Катя Сунгарска пред \"Фокус\".По думите ѝ детето е пострадало след бой в училище. От училището отричат да става въпрос за бой. Според ръководството на училището детето е пострадало по време на мач след часовете. Момчето е стояло на пейка, когато топката хвръкнала към него. В този момент детето се подхлъзнало и паднало на бетонните стълби, на които се намира пейката, ударило си главата и си глътнало езика, обясняват от училището, цитирани от Нова телевизия. Учителят по физическо веднага му оказал първа помощ и му е извадил езика, а 20 минути по-късно е дошла и линейка от Правец.", "date": "2019.06.04", "title": "11-годишно момче прието в Пирогов с комоцио след инцидент в училище"}
{"url": "https://offnews.bg/politika/shest-partii-imat-da-vrashtat-partijni-subsidii-goranov-ima-30-dni-da-704683.html", "text": "Върховната административна прокуратура (ВАП) сезира министъра на финансите Владислав Горанов, Сметната палата и Върховната касационна прокуратура (ВКП) във връзка с партийната субсидия за 2018 г., съобщиха от пресцентъра на държавното обвинение. Предстои да бъдат събрани и възстановени неправомерно раздадените суми в периода 2016-2018 г.ВАП установи, че излъчената в \"Шоуто на Слави\" информация за неправомерно изплатени партийни субсидии е коректна, и на петте политически партии и коалиции (ГЕРБ, БСП за България, Обединени патриоти, ДПС и ВОЛЯ) неправилно са изплатени суми, значително надвишаващи полагащата се субсидия от 11 лв. за един действителен глас.По същия незаконосъобразен начин е формирана и разпределена субсидията за политическите партии, които не са представени в Народното събрание, но са получили не по-малко от едно на сто от всички действителни гласове на последните парламентарни избори.ВАП е сезирала Горанов и е определила 30-дневен срок, в който да се предприемат необходимите мерки и да се създаде организация за подобряване и контрол при разпределяне на годишната държавна субсидия и да започнат незабавни действия за събиране и възстановяване на изплатените в повече суми по годишните субсидии на правоимащите партии за периода 2016 г.– 2018 г.Главният прокурор Сотир Цацаров разпореди на ВАП да извърши проверка на 22 май, след като редакционният екип на \"Шоуто на Слави\" излъчи информация, че тази субсидия е следвало да бъде в размер на 32 128 844 лв., но вместо това е била предоставена субсидия с близо 6,5 млн. лв. повече в размер на 38 684 384 лв. В резултат на тези нарушения, „цената“ на действително получен глас, като размер на партийната субсидия, вместо определените в бюджета 11 лв., незаконосъобразно е увеличена на 13,23 лв.Върховна административна прокуратура сезира и Сметната палата за предприемане на действия, в съответствие със законовите ѝ правомощия за финансов контрол по отношение на политическите партии.", "date": "2019.06.04", "title": "Шест партии имат да връщат партийни субсидии, Горанов има 30 дни да започне да ги събира"}
{"url": "https://offnews.bg/drugi/vizhte-parvia-tijzar-na-filma-za-naim-siulejmanoglu-video-704685.html", "text": "Продуцентската компания \"Студиа за дигитални изкуства\" (Dijital Sanatlar Yapımevi) пусна първия тийзър на очаквания с голям интерес биографичен филм за покойния легендарен щангист Наим Сюлейманоглу. В неговата роля ще се превъплъти 20-годишният актьор Хаят Ван Ек, който е роден в Амстердам в семейство на холандец и туркиня.Продуцент на лентата е Мустафа Услу, чийто последен филм за една от звездите на турската музика Мюслюм Гюрсес бе гледан от рекорден брой зрители. Режисьор на филма е Йозер Фейзиоглу, а консултант е братът на Наим Мухаррем Сюлейманоглу, също щангист и треньор, пръв помощник на брат си приживе.В продукцията са ангажирани известни турски актьори. Ролята на бащата на Наим е поверена на актьора Йеткин Дикинджилер, известен изпълнител и в турските сериали. В ролята на майката на Наим ще се превъплъти Селен Йозтюрк. Ролята на първия треньор на Наим, роденият в България щангист Енвер Тюркилери, който се изселва в Турция през 1989 г., ще бъде поверена на Гюркан Уйгун.Ще има още много известни турски актьори, а снимките са правени в България, Турция и Азербайджан.Бягството от България, спортната кариера в Турция, срещи и събития, личности, белязали живота на Наим Сюлейманоглу ще бъдат пресъздадени на екрана, посочват от продукцията.В спортната си кариера Наим регистрира 47 световни рекорда, три олимпийски титли, шест европейски и седем световни титли. Той ще в историята като единствения досега спортист, успял да вдигне тежест, надхвърляща три пъти собственото му тегло.Междувременно регионалният сайт rodopi24.blogspot.com съобщи, че предстои издигането на двуметрова статуя на Наим в Момчилград. Това ще стане по време на десетата международна среща на момчилградчани \"Момчилград винаги в сърцето ми\".Паметникът ще бъде поставен пред спортния комплекс, който носи името на Наим Сюлейманоглу. Постаментът от стоманобетон е вече готов. Фигурата на щангиста също е изработена. Тя е от месинг и ще бъде висока 2,20 метра. Височината на паметника с постамента ще е около 3 метра. Постаментът ще бъде облицован със сив измирски мрамор.", "date": "2019.06.04", "title": "Вижте първия тийзър на филма за Наим Сюлейманоглу (видео)"}
{"url": "https://offnews.bg/obshtestvo/krasimir-karakachanov-1-mlrd-1-1-mlrd-e-tcenata-na-f-16-704684.html", "text": "Цената от $1,673 млрд. (2,925 млрд. лева), за която тази нощ американската Агенция за сътрудничество в областта на отбраната и сигурността на САЩ информира Конгреса на САЩ за сделката с F-16, е горна граница и означава, че общият сбор на самолетите и въоръжението за тях не може да надхвърля тази сума. Ако искаме да купим въоръжение на по-висока стойност, отново трябва да се задейства същата процедура и Конгресът да одобри друг таваn, но това не означава, че ни ангажира да похарчим цялата сума. Според мен цената, която ще постигнем, е около 1-1,1 млрд. долара за самолетите и въоръжението, коментира военният министър Красимир Каракачанов пред OFFNews в курортния комплекс \"Блек Сий Рама\" край Балчик, където присъства на балканска среща с китайски инвеститори, на която бяха още представители на Македония, Албания, Гърция и Молдова.Разбира се, че американската страна ще се опита да постигне тавана на сумата, но не е казано, че ние ще сме съгласни и поне аз ще се старая да постигна сума от 1-1,1 млрд. долара, която към този момент ми изглежда реалистична, каза още Красимир Каракачанов.Първоначално гласуваната сума от парламента за новите изтребители беше 1,5 млрд. лева без ДДС (1,8 млрд. с ДДС), но след това Народното събрание прие, че цената може а бъде по-висока от първоначално одобрената, без да уточнява с колко.Таванът, съобщен на американския Конгрес, е близо два пъти по-висок от първоначално одобрената стойност от българския парламент, докато цената, която днес обяви военният министър (около 1,7-1,8 млрд. лева), е по-близка до първоначално одобрените от България пари. В сделката обаче освен самолетите се включва и въоръжение за тях. ", "date": "2019.06.04", "title": "Красимир Каракачанов: $1 млрд.-1,1 млрд. е цената на F-16"}
{"url": "https://offnews.bg/medii/tcik-globi-i-btv-za-oglasiavane-na-ekzit-pol-v-denia-na-vota-704689.html", "text": "ЦИК глоби bTV (БТВ Медиа груп) за съобщаване на резултати от екзит пол преди края на изборния ден на 26 май.Сигнал за нарушението е бил подаден от СЕМ, който прави мониторинг на телевизиите и радиостанциите.В емисията си новини, в 18:56 ч, bTV е обявила данни на социологическата агенция \"Алфа рисърч\".Изборният кодекс забранява на медиите да огласяват прогнозни резултати в деня за размисъл и преди 20:00 ч в деня на вота.На телевизията ще бъде съставен акт за нарушение. По закон той е на стойност между 2000 и 5000 лева.", "date": "2019.06.04", "title": "ЦИК глоби и bTV за огласяване на екзит пол в деня на вота"}
{"url": "https://offnews.bg/gimnastika/gratciite-ni-shte-tarsiat-novi-uspehi-tozi-uikend-v-barno-704688.html", "text": "Предстои пореден интересен уикенд за феновете на художествената гимнастика. Следващата цел за нашите грации е турнир от веригата Гран При, който ще се проведе в чешкия град Бърно от 7-и до 9-и юни.България ще бъде представена от трите ни най-добри индивидуални състезателки при жените Катрин Тасева, Невяна Владинова и Боряна Калейн.По програма грациите ни ще се борят за надпреварата в многобоя в събота – 9-и, а в неделя – 10-и предстоят финалите на отделните уреди, където се класират първите осем най-добри оценки от всеки уред.По време на форума ще се проведе и съпътстващ турнир за девойки \"TART CUP\", на който няма да имаме представителка.На девойките им предстои открито контролно състезание в тренировърната зала на \"Арена Армеец\", което ще се проведе на 7-ми юни в петък от 11:00 часа.Там участие ще вземат Стилияна Николова, Ева Брезалиева, Катрин Цонева, Валерия Ватова и Красимира Илиева.  Другото попълнение на национален отбор девойки Никол Атанасова няма да вземе учасие поради контузия.", "date": "2019.06.04", "title": "Грациите ни ще търсят нови успехи този уикенд в Бърно"}
{"url": "https://offnews.bg/ikonomika/lokhijd-martin-tcenata-na-iztrebitelite-niama-da-e-1-673-mlrd-704687.html", "text": "„Преговорите за сключване на договор между правителствата на България и САЩ продължават и ние сме уверени, че Ф-16 Блок 70 е най-добрата комбинация от оперативни способности, най-ниски разходи за експлоатационния цикъл и цялостни разходи за програмата, която ще отговори на изискванията на българските военновъздушни сили в бъдеще.“Това се казва в позиция на концерна Локхийд Мартин по повод одобрението на Конгреса на САЩ България да получи възможност за закупуване на цялостен пакет за 8 многоцелеви изтребителя Ф-16 Блок 70.От там правят важно уточнение за процедурата, което обяснява до голяма степен защо в рамката на сделката е записана почти двойна цена в сравнение с одобрения от българския бюджет от 1,5 млрд. лева - $1,673 млрд. (2,925 млрд. лева).Американският военен производител е категоричен, че тази цена не е показателна за крайната стойност на договора и не трябва да се разглежда по този начин.", "date": "2019.06.04", "title": "Локхийд Мартин: Цената на изтребителите няма да е  $1,673 млрд."}
{"url": "https://offnews.bg/futbol/real-madrid-e-topklubat-na-evropa-ludogoretc-e-58-i-704692.html", "text": "Испанският гранд Реал Мадрид оглави за поредна година ранглистата на УЕФА за участието си в евротурнирите.\"Кралския клуб\" има коефициент 146, изчислен въз основа на участието му в последните пет издания на Шампионската лига. За този период \"Белия балет\" три пъти вдигна трофея. През настоящия сезон Реал отпадна още в 1/8-финалите, но инерцията от предишните години го задържа на върха.Втори е домашният съперник Барселона със 138. Следват Байерн (128), Атлетико Мадрид (127), Ювентус (124), Манчестър Сити (106), Севиля (104), Пари Сен Жермен (103), Арсенал (101), Порто (93).Любопитното е, че актуалните победители в Шампионската лига и Лига Европа Ливърпул и Челси са извън топ 10. \"Мърсисайдци\" са 11-и с 91, а лондочани заемат позицията след тях с 87.От българските отбори най-високо място заема шампионът в последните осем години Лудогорец, който е 58-и с 27 точки.", "date": "2019.06.04", "title": "Реал Мадрид е топклубът на Европа, Лудогорец e 58-и"}
{"url": "https://offnews.bg/futbol/tcska-obiavi-koj-shte-vodi-otbora-prez-novia-sezon-704694.html", "text": "От ЦСКА обявиха официално кой ще води отбора през новия сезон. През миналия \"червените\" смениха трима наставници. Сезонът стартира с Нестор Ел Маестро, той беше заменен от Любослав Пенев, а след напускането му беше довършен от Добромир Митов и консултантите му Люпко Петрович и Димитър Пенев. Триото остава начело и през новия. Така падат всички неясноти около този въпрос.\"Армейци,ЦСКА и занапред ще бъде воден от треньорския щаб, с който завърши изминалия сезон. Отборът ще започне подготовка на 9 юни под ръководството на старши треньора Добромир Митов, който ще продължи ползотворното си сътрудничество с доказани специалисти като Димитър Пенев и Люпко Петрович. В щаба остават асистентът Даниел Моралес и кондиционният треньор Кирил Динчев, а работата с вратарите отново ще е поверена на Ивайло Петров\", пишат от ЦСКА в официалния си сайт.", "date": "2019.06.04", "title": "ЦСКА обяви кой ще води отбора през новия сезон"}
{"url": "https://offnews.bg/stil/dzhenifar-lopes-obiavena-za-modna-ikona-na-amerikanskite-dizajneri-704691.html", "text": "Престижните модни награди на Съвета на американските модни дизайнери (CFDA) бяха раздадени снощи в Ню Йорк. Събитието бе уважено от много звезди от шоубизнеса, които не пропуснаха да изпъкнат на червения килим.Звездата на вечерта според всички обаче беше една – Дженифър Лопес, която бе избрала стилен, но и атрактивен тоалет от две части на дизайнера Ralph Lauren, чиято основна цел сякаш беше да покаже в колко добра форма се намира певицата.Гримът и прическата на Джей Ло бяха семпли и изчистени, а акцентът бе върху нейните красиви форми и добре оформено тяло.Носещата жизнена коралово-червена пола и поло, украсено с повече от 43 000 кристала, Лопес получи наградата за модна икона на CFDA за нейното \"дългогодишно и глобално влияние върху модата\". Предишни носители на приза са били Наоми Кембъл, Бионсе, Джони Деп и Риана.„Обичам модата от малка. Награда от всички тези толкова почитани дизайнери е просто мечта за мен”, посочи актрисата.За втора поредна година пък сестрите Олсън получиха приза за Дизайнер на аксесоари, а по отношение на облеклото бяха отличени дизайнерите Брандън Максуел и Рик Оуенс.Даян Фон Фюрстенберг, председател на CFDA, също направи впечатление на наградите, като носеше фалшив факел на червения килим. Тя каза пред гостите, че нейната необичайна поява означава предаването на задълженията  му към Том Форд, който сега поема председателството на организацията и закри бляскавата вечер.Наградата на Борда на директорите отиде не при човек, а за първи път при кукла. Лауреатката беше не друг, а куклата Барби. Тя получи отличието, защото е \"икона и защитник на предоставянето на повече власт и права на жените\", се казва в обосновката на борда на директорите.", "date": "2019.06.04", "title": "Дженифър Лопес обявена за модна икона на американските дизайнери"}
{"url": "https://offnews.bg/kultura/sevi-shte-sviriat-s-black-stone-cherry-v-cofia-video-704695.html", "text": "BGTSC представя: Sevi. Да, Sevi! Точно тях ще видим на сцената преди рокаджиите от Кентъки Black Stone Cherry при първото им гостуване у нас. Концертът ще се състои на 10 юли от 19:00 часа в столичния клуб Mixtape 5.Група Sevi е сформирана през 2010 година от вокалистката Светла (Sevi ) Близнакова и Рали Велинов (бас), които преди това се е случвало да работят заедно по различни музикални проекти. Заедно с Деси Маркова (клавишни), Павлин Иванов (удърни) и Илиан Илиев (китари) бандата работи здраво, а добрите резултати не закъсняват. Песни на челните места в класациите на Българско Национално радио и радио Z-rock, група на седмицата в Rock Symphony Radio (Лима, Перу), представяне в ефира на WSF Radio (Чикаго), Radio Pulsar France, Many More Radio (UK) са част от многото успехи на групата. В последните години не само песни, но и албуми на SEVI получиха положителни отзиви в медии като Metal Hammer Italy, Metal Hammer Greece, Fireworks UK, Powerplay UK, Rockmelodico Spain, HINTF Magazine Portugal и много радиостанции в Европа и САЩ.Песни от последния албум на групата \"Follow Me\" звучат не само в родния ефир, но и в няколко ефирни радио-станции в Германия, Франция и Италия. Албумът е с участието на китаристката Джен Маджура (Evanescence) и вокала Томас Викстром (Therion). Смесването и мастеринг на тавата са дело на Марко Барусо, познат от работата му с артисти като 30 Seconds to Mars, H.I.M. и Lacuna Coil.С история от 3 студийни албума, 10 видео сингъла, издаден на DVD акустичен концерт, множество участия на сцени в Италия, Сърбия, Гърция, Румъния, Швейцария, на всички сериозни фестивални сцени у нас, избрани да подкрепят шоуто на групи като Nightwish, Europe и Tom Keifer в София, Sevi са сред най-активните и интересни родни рок групи .Билетите са в продажба онлайн и в мрежата на Евентим, а някои от местата на които можете да ги намерите са Бензиностанции OMV , Technopolis, Български пощи, Orange, Usit Colours, магазини На Тъмно, Office 1 Superstore, билетна каса на EVENTIM на ул.“6-ти септември“в София, билетен център НДК, Дворец на културата и спорта – Варна, Пловдив – билетна каса пред общината.До 15 февруари билетите бяха на цена от 35 лева. В момента и до деня на концерта цената ще е 40 лева. В случай на останали в деня на събитието и на място в клуба цената на входа ще е 45 лева.*Клубът не работи с резервации**Политика за достъп на непълнолетни:  ***Гардероб - пътване за употреба:  Предстои обявяването н допълнителна информация.Организаторите препоръчват навременното закупуване на билети и спазването на реда в клуба.", "date": "2019.06.04", "title": "Sevi ще свирят с Black Stone Cherry в Cофия (видео)"}
{"url": "https://offnews.bg/futbol/mishel-platini-e-kategorichen-mesi-triabva-da-vzeme-zlatnata-topka-704693.html", "text": "Бившият президент на УЕФА Мишел Платини няма никакви колебания относно това кой трябва да спечели \"Златната топка\".Французинът смята, че суперзвездата на Барселона Лионел Меси заслужава да бъде награден с най-ценния индивидуален футболен трофей.Платини неведнъж е изненадвал футболните среди с предпочитанията си. Припомняме, че миналата година легендата подкрепи защитника на Реал Мадрид Рафаел Варан.\"В момента фаворит е Меси, следван от Кристиано Роналдо. Но сега сме началото на юни, предстоят още много мачове и турнири. Въпреки загубата на Барселона от Ливърпул, Меси превъзхожда всички с представянето си.Колкото до Килиан Мбапе, той е бъдещият наследник на Меси и Кристиано. Килиан много ми напомня на бразилския Роналдо със своята мощ, скорост и способност да вкарва голове.Мбапе е още млад, но има всичко необходимо, за да стъпи на върха. Считам го за най-добрия от сегашното поколение френски футболисти. Той е над Антоан Гризман и останалите от състава на Дидие Дешан\", каза Платини.", "date": "2019.06.04", "title": "Мишел Платини е категоричен: Меси трябва да вземе Златната топка"}
{"url": "https://offnews.bg/kultura/one-dance-week-2019-predstavia-zlatni-iliuzii-704696.html", "text": "На 11 и 12 октомври в Пловдив ще се състои световната премиера на пърформанс - инсталацията 'Златни илюзии' с участието на българската цигуларка Биляна Вучкова.В съвместния си проект Биляна Вучкова, Ханс Питър Кун, Акеми Нагао и Джунко Вада сътворяват образностен свят, вдъхновен от цветове и символи. Както в предишните си творения в различни комбинации, артистите “изследват различните начини на слушане, вариациите на връзките между музиканти и танцьори, модификациите на пространството, създадени от светлината и звука чрез взаимодействието между изпълнителите и инсталацията.Светлинната и звукова инсталация на Ханс Питър Кун осигурява основата за диалог между хореографията на Акеми Нагао и Джунко Вада, към които се присъединяват звуковите композиции и пърформанс на Биляна Вучкова.Златни илюзии ще бъде показан два пъти в (Тютюневия град, ул. \"Екзарх Йосиф\" 16, етаж 4 - ляво), на 11 октомври от 21:00 часа и на 12 октомври от 18:30 часа.БИЛЯНА ВУЧКОВА – ЦИГУЛКА / ВОКАЛИБиляна Вучкова умело съчетава класически солови и ансамблови творби, и музика от съвременни композитори (често написана за самата нея) със собствени композиции, изпълнени в реално време чрез импровизация. Творческият ѝ порив обхваща широк спектър от звуци и движения, като това й позволява да разшири звуковите, техническите и физическите си способности.Биляна живее в Берлин и се изявява на фестивали и концертни серии по целия свят. Работи като солист и участва в дуета Voutchkova/Thieke, както и в Splitter Orchestra, Solistenensemble Kaleidoskop, Ensemble Modern, Ensembles United Berlin и Zeitkratzer и други.Последните й проекти включват фестивални участия в Хъдърсфийлд (Англия), Klangspuren Schwaz (Австрия), Vorspiel/Transmediale (Германия), Mózg (Полша), Moving Music, Radar, солово турне в Чили и Колумбия, колаборации с Berliner Ensemble и She She Pop и редица изяви на престижни сцени.Издава соловия албум „Modus of Raw“ и триплета „Blurred Music“, които биват признати от световната критика. Вучкова е носител на Стипендия за композитори на Сената на Берлин, както и на подкрепа от INM Berlin, Musikfonds и Trust for Mutual Understanding, Ню Йорк.ХАНС ПИТЪР КУН - СВЕТЛИННА И ЗВУКОВА ИНСТАЛАЦИЯ, СЕТ ДИЗАЙНРоден в Кил (Германия), днес Ханс Питър Кун живее и работи между Берлин и Киото (Япония). Започва творческата си кариера още на 6-годишна възраст, когато се записва в театралния клас в училището си .14-годишен, основава първата си рок-енд-рол банда, а през 1975 г. започва професионалната си кариера в Schaubühne am Halleschen Ufer в Берлин (сега Schaubühne am Lehniner Platz).Там той работи като звуков дизайнер в постановки на Питър Щайн, Клаус-Майкъл Грубер, Люк Бонди и др. През последната си година в Schaubühne, заедно с Робърт Уилсън, създава “Death, Destruction & Detroit”.След като Кун напуска Schaubühne през 1979 г., се концентрира върху собствената си работа и създава огромно количество артистични творби - основно звукови и светлинни инсталации, радиопредавания, филмова и театрална музика, а през 1989 г. започва да композира и музика, предназначена за танц.През 1985 г. съ-основава първата частна радиостанция в Берлин, която по-късно се превръща в RADIO 100, чието седмично шоу за нова музика “Audionauten” (The Audionauts), става популярна не само в бившия Западен Берлин, но и в източната част на града, където хората се радвали да чуят музика, недостъпна за тях.Печели престижната награда „Златен лъв” на Венецианското биенале през 1993 г. за съвместната си работа с Робърт Уилсън за инсталацията „Памет / Загуба”. От 2012 г. е гост-професор в майсторския клас Sound Studies & Sonic Arts в Universität der Künste (University of the Arts) в Берлин.ДЖУНКО ВАДА – ХОРЕОГРАФИЯ, ТАНЦ, ИЗОБРАЗИТЕЛНО ИЗКУСТВОДжунко Вада е родена в Токио. След като завършва живопис в Musashino Art University (Токио), тя започва да работи по мащабна абстрактна картина. Физическите измерения на творбата я довеждат до много личен танцов стил. Източникът на живопис и на танц е едни и същ, а тялото се превръща в еквивалентна абстрактна скулптура в пространството. Както си служи с четката върху платното, така със своето тяло Вада рисува на сцената. Движението се превръща в триизмерна картина в пространството. И двете – живопис и танц – са абстрактни понятия и имат тясна връзка с традиционното японско изкуство.От 1985 г. Вада сътрудничи главно със звукови артисти като Акио Сузуки, Ролф Юлиус, Ханс Питер Кун и други, участва в продукции на Саша Валц и изпълнява спектакли в музеи, галерии и различни публични пространства. През 2005 г. се завръща на сцената след 10-годишна пауза, а днес живее и работи в Берлин.АКЕМИ НАГАО – ХОРЕОГРАФИЯ, ТАНЦАкеми Нагао е съвременен артист, хореограф и танцьор. Базирана в Берлин, тя се интересува от най-личните аспекти на танца и движението. Тези, породени от емоциите на тялото, историята, спомените, копнежите и въображението. Танцови движения, тясно свързани с конкретното минало, личните взаимоотношения, политически възгледи и най-съкровени желания.Нагао се е занимавала с балет, улични танци, соул, съвременен и импровизационен танц. Зад гърба си има и публикации за улични танци, традиционни индийски танци и хавайския танц (Хула), които пише по време на следването си в Osaka International University, Япония.От 2011 г. насам Нагао танцува в продукциите на редица хореографи и артисти от Европа и Азия, сред които Чой Ка Фай, Ева Бауман, Йошико Чума и други. Като хореограф, тя създавала авторски творби в колаборации с разнородни артисти, в това число архитектът Анна Кубелик, хореографът Бетина Нойхаус, звуковият артист Майкъл Татъл, визуалният артист Мин Ох, както и много други. В момента завършва магистратурата си по хореография (maC) в Hochsculübergreifendes Zentrum Tanz (Берлин) и търси отговорите на въпросите за дискриминацията, пристрастията и невидими стени в човешките взаимоотношения.ЗЛАТНИ ИЛЮЗИИ гостува в Пловдив с подкрепата на EU Japan Fest Committee.Мястото на провеждане е новото място за култура - (Тютюневия град, ул. \"Екзарх Йосиф\" 16, етаж 4 - ляво).Билети ще намерите .Билети за всички спектакли от програмата ще намерите онлайн в мрежата на , както и на касите на EasyPay в цялата страна.Подробности за програмата ще намерите на  ", "date": "2019.06.04", "title": "One Dance Week 2019 представя 'Златни илюзии'"}
{"url": "https://offnews.bg/obshtestvo/zapisvat-prietite-parvoklasnitci-ot-dnes-704662.html", "text": "Записването на първокласниците в София започва от днес, приемът на бъдещите ученици след първо класиране ще продължи до четвъртък включително.На 6 юни ще бъдат обявени свободните места за второ класиране.Родителите обаче трябва да имат предвид, че децата им не участват автоматично в него. За да се включат във второто класиране, те ще трябва да подадат специално заявление. Ако няколко деца са с равен брой точки, ще се тегли жребий за мястото. От 15 септември над 10 500 първолаци ще влязат в класните стаи в столицата.Първото класиране излезе в късния следобед вчера. ", "date": "2019.06.04", "title": "Записват приетите първокласници от днес"}
{"url": "https://offnews.bg/tenis/andi-mari-se-zavrashta-na-korta-704661.html", "text": "Анди Мъри е пред сензационно завръщане на корта, като ще играе на двойки в турнира на трева Куинс този месец. За последно, бившият номер 1 игра състезателен мач на Аустрелиън Оупън през януари, където бе победен още в първия кръг от Роберто Баутиста Агут, а след това обяви, че планира да спре с тениса през тази година.След като претърпя успешна операция на бедрото, трикратният шампион от турнирите на Големия шлем ще си партнира на двойки с Фелисиано Лопес в Куинс, който започва на 17 юни. Новината вече беше официално потвърдена от управата на турнира и самия тенисист.Мъри, който спечели на два пъти Уимбълдън в кариерата си, призна през май, че вече няма опасения дали ще играе отново тенис.\"В последните няколко седмици, откакто започнах да се движа и да тичам повече, осъзнах кое е важно. И сега осъзнавам, че не се нуждая от тениса. Не се нуждая от тениса, за да бъда щастлив. Чувствам се щастлив и така\", каза 32-годишният британец.", "date": "2019.06.04", "title": "Анди Мъри се завръща на корта"}
{"url": "https://offnews.bg/politika/predelnata-tcena-za-iztrebitelite-f-16-skochi-dvojno-do-2-925-mlrd-704663.html", "text": "Американският Конгрес е одобрил финансовата рамка за придобиване на 8-те многоцелеви изтребители Ф-16 Блок 70 от България, съобщи военното ни министерство, като цитира сайта на Агенцията за сътрудничество в областта на отбраната и сигурността на САЩ. Изненадата в нея е, че пределният бюджет за новите самолети на практика се раздува двойно. Вместо определените от българския парламент 1,5 милиарда лева, а новата рамка е записана сумата от $1,673 млрд. (2,925 млрд. лева). В съобщението на МО се казва, че в 16.15 ч. вашингтонско време (23.15 ч. българско време) на сайта на Агенцията е публикувано съобщение, в което се посочва, че Конгресът на САЩ е дал разрешение България да получи възможност за закупуване на цялостен пакет за 8 многоцелеви изтребителя Ф-16 Блок-70 на стойност 1,6 млрд. долара.Реално обаче тя е по-близо до 1,7 млрд. долара.Пакетът включва стойността на осемте самолета с пълен комплект въоръжение „въздух-въздух“ и „въздух-повърхност“, всички допълнителни системи на самолета, както и бъдещите модернизации и нововъведени оръжейни системи, пишат още от военното министерство.Според специализираното издание \"Аеро\" обаче това не е точно така, а страната ни е заявила силно окастрен боекомплект за своите F-16.Въоръжението „въздух-въздух” се изчерпва с 16 ракети за далечен бой AIM-120C-7 AMRAAM и 24 ракети за близък брой AIM-9X Sidewinder. Така за всеки свой F-16 България ще разполага с две AMRAAM и три Sidewinder, което е по-малко от боекомплект на самолет, пише изданието.Отделно се доставя една резервна система за самонасочване за AMRAAM, четири резервни системи за самонасочване за Sidewinder. Заявени са и осем учебни ракети AIM-9X и 16 учебни AIM-120 (това са габаритно-масови макети на ракетите с напълно функциониращи системи за насочване, използвани в учебните въздушни боеве).При въоръжението „въздух-земя” също нещата са повече от скромни. Търси се доставката на четири целеоказващи контейнера AN/AAQ-33 Sniper ATP, 24 броя свободнопадащи бомби Mk 82 (227 kg) с взриватели и шест инертни (учебни) бомби от същия тип, както и комплекти за преоборудването на тези боеприпаси в управляеми – 15 комплекта GBU-49 Enhanced Paveway II (комбинирано лазерно и GPS насочване) и още толкова GBU-54 Laser JDAM (комбинирано GPS и инерциално насочване). Освен това се иска и 28 малокалибрени управляеми боеприпаси GBU-39. Така реално България иска да получи едва 52 боеприпаса \"въздух - земя\" и целеоказващи контейнери, които позволяват тяхното използване на само четири от заявените осем F-16, посочва Посочените 1,673 млрд. долара са максималната финансова рамка на проекта за придобиване на нов тип многоцелеви изтребител от България. Тече двуседмичен срок, в който американското правителство ще предостави на българската страна проект на договор (LOA). В него очакваната цена за придобиване на осемте самолета с пакет от необходимите бойни способности ще бъде в рамките на 1,2 млрд. долара. След изтичане на двуседмичния срок и получаване на проекта на договор преговорният процес ще продължи, обясняват още от ведомството на Красимир Каракачанов. България е решила да поиска допълнително оборудване и услуги, включително и пакет въоръжение „въздух-земя”.LOR е бил изпратен на 22 февруари 2019 г. В средата на март американската страна е заявила неформално, че поисканият от България пакет е на стойност около $1,5 млрд. Тогава военният министър Красимир Каракачанов хвърли в общественото пространство сумата от 2,5 млрд. лева, която Конгреса на САЩ можел да определи, като максимална.Това което България е поискала в рамките на изготвения LOR, е на реална стойност от около $1,4 - 1,5 млрд. (приблизително 2,4 - 2,6 млрд. лева). Подобна сума обаче е абсурдно висока за оправдаване пред данъкоплатците, затова и ще се гони намаляването ѝ по всички възможни начини, които реално се изчерпват с намаляване на заявеното (било то въоръжение, оборудване, обучение, логистика и други подобни). Не е ясно и дали оценките на МО за по-ниска сума в обвързващата оферта ще се сбъднат, тоест, дали това са получени реални гаранции, има просто очаквания от наша страна или при посещението на българска делегация в началото на май вече са набелязани мерки за орязване на проекта и цената, коментират още от aeropress-bg.", "date": "2019.06.04", "title": "Пределната цена за изтребителите F-16 скочи двойно - до 2,925 млрд. лева"}
{"url": "https://offnews.bg/tenis/megasblasak-na-rolan-garos-nadal-i-federer-se-sreshtat-na-polufinalit-704724.html", "text": "Доминаторите в мъжкия тенис Рафаел Надал и Роджър Федерер ще се изправят един срещу друг на полуфиналите на турнира от Големия шлем \"Ролан Гарос\". Това стана ясно, след като Mаестрото победи Стан Вавринка със 7:6, 4:6, 7:6, 6:4, а в другата среща днес Матадора победи Кей Нишикори с 6:1, 6:1, 6:3.Срещата бе прекъсната при 4:2 за испанеца в третия сет, както и тази между двамата швейцарци, защото прогнозите бяха наближаваща буря и опастност от светкавици.До момента Федерер и Надал са се изправяли шест пъти в историята на Откритото първенство на Франция. До момента Матадора води с 5:0 в преките срещи с швейцареца в Париж.В тях той никога не е губил повече от един сет. Надал печели един път в полуфиналите - 2005, а след това и четири финала - 2006, 2007, 2008, 2011.Иначе това ще бъде битка номер 39 между Федерер и Надал, като до момента испанецът води с 23:15 победи. Последната победа на Матадора обаче от преди 5 години и половина – на полуфиналите на Откритото първенство на Австралия.", "date": "2019.06.04", "title": "Mегасблъсък на Ролан Гарос! Надал и Федерер се срещат на полуфиналите"}
{"url": "https://offnews.bg/kultura/harisan-ford-az-sam-indiana-dzhouns-s-men-si-otiva-i-toj-704711.html", "text": "Снимките на петата серия от поредицата за археологът приключенец Индиана Джоунс ще започнат другата седмица. Това потвърди самият Харисън Форд, който за пореден път ще се превъплъти в главната роля, съобщава БТВ.Повече от 10 години след като за последен път Форд изигра Инди, актьорът заяви, че много се вълнува от предстоящата продукция. Очаква се петата серия да излезе по кината в следващите две години.Към момента все още няма никакви подробности относно новия филм, освен че Харисън Форд ще участва, след като преди почти 40 години изигра за първи път Индиана Джоунс.Актьорът в момента е на 76 години и според него е невъзможно някой друг да се превъплъти в ролята на археолога.“Не разбирате ли? Аз съм Индиана Джоунс. Когато аз си отида, отива си и той. Толкова е лесно”, коментира Форд в не едно и две интервюта. Режисьорът на лентата Стивън Спилбърг пък е коментирал, че след като Харисън Форд “се пенсионира” като Инди, ролята трябва да бъде изиграна от жена.", "date": "2019.06.04", "title": "Харисън Форд: Аз съм Индиана Джоунс, с мен си отива и той"}
{"url": "https://offnews.bg/politika/deputatite-obsazhdat-kak-partiite-da-varnat-14-5-mln-lv-subsidii-v-p-704664.html", "text": "Правната комисия ще обсъжда днес как партиите, които получават държавна субсидия, да върнат получените неправомерно 14,5 млн. лева. Правителството внесе законопроект, според който субсидиите ще се преизчислят от 2016 г. досега. Поводът бе разкритието на \"Шоуто на Слави\", че политическите формации са получавали не по 11 лв. на глас, а по 13,23 лв., и така са си поделили 6,5 млн. лв. отгоре за 2018 г. БСП поиска оставката на финансовия министър Владислав Горанов, който се оправда с несъвършенства в закона.  Слави Трифонов публикува коментар във фейсбук: Министерският съвет изведнъж се разбърза и на 28 май 2019 г. внесе законопроект за изменение на Закона за политическите партии. Законопроект, който е излишен, но явно необходим, за да оправдае действията на министъра на финансите. Чудя се как Министерството на финансите веднъж не се обърка и не изтълкува един данъчен закон в полза на нас, данъкоплатците, или поне на мен не ми е известно, кaто простете - но данъчните закони са очевидно неясни.В бързането си Министерството на финансите е нарушило няколко разпоредби на Закона за нормативните актове, като не е провело задължителното обществено обсъждане по законопроекта и не е изготвило задължителната предварителна оценка на въздействието му. Такава се появява на сайта на Народното събрание няколко дни след внасянето на законопроекта. Чудя се дали и Законът за нормативните актове не е също толкова „несъвършен“ за Министерството на финансите, колкото и Законът за политическите партии.От внесения законопроект се вижда, че на Министерството на финансите е било доста трудно да обоснове предложените изменения.В мотивите е отбелязано, че „с оглед на яснота и еднозначност на прилагането на чл. 25-27 от Закона за политическите партии се предлагат промени, които уточняват правилата за формиране и разпределение на държавната субсидия, уреждат се също така отношения във връзка с прилагането на закона в предходни години…“ За какво уточняване на правилата за предоставяне на субсидията става въпрос в мотивите, като в разпоредбите, които се променят, отдавна е вменено задължение на министъра на финансите да определи начина за предоставяне на средствата за субсидиране. Признава се, че се уреждат и отношения, свързани с неприлагането на закона.В скромните мотиви се посочва и че „в съответствие с обществените нагласи ще се направи икономия на бюджетни средства и субсидиите ще се фиксират в размера от 11 лв. за действително получения от партията или коалицията глас“. Нека напомня, че от 2014 г., съгласно Закона за държавния бюджет за съответната година, годишният размер на държавната субсидия за един получен действителен глас е фиксиран на 11 лв. В заповедите на министъра на финансите за определяне начина за предоставянето на средствата за субсидиране на политическите партии и коалиции за 2017 г. и 2018 г. е наредено „да се разпределя годишната държавна субсидия, определена със Закона за държавния бюджет“. Когато при прилагането на разпоредбите от Закона за политическите партии министърът на финансите е установил, че се нарушава фиксирания в Закона за държавния бюджет за съответната година годишен размер на държавната субсидия за един получен действителен глас, защо незабавно не е уведомил Народното събрание за това „несъвършенство в закона“? Как министърът на финансите е разпределял повече от 11 лв. на получен действителен глас, без да поиска актуализация на държавния бюджет? Или тогава обществените нагласи не са го налагали?В оценката на въздействието се изтъква, че „очакванията на обществото са размерът на субсидията да е пряко обвързан с получените от съответната партия или коалиция гласове…“ Не очакванията, а действащият закон така е определил! Друг е въпросът, че министърът на финансите не се е съобразил със закона.Не е ясно какво се има предвид в оценката и под „непоследователност и недостатъчна съгласуваност на свързана уредба“, след като навсякъде и в Закона за политическите партии, и в Закона за държавния бюджет, е използвано понятието „получени действителни гласове“ и текстовете са систематично свързани.Липсват всякакви мотиви в законопроекта за предвидената „преходна уредба за формиране на размера на държавната субсидия за периода от 26 май 2016 г. до влизането в сила на изменителния закон\" и защо за начало на преизчисляването на субсидията е определена точно датата 26 май 2016 г. Някъде прочетох, че според министъра на финансите „тогава е направена поправката, която позволява набъбване на субсидията“. Точно обратното, г-н министър. Да Ви припомня, ако сте забравил, че това е датата на влизането в сила на допълнението в чл. 27, ал. 1 от Закона за политическите партии, направено от народния представител Данаил Кирилов, от която дата е отпаднало и най-малкото съмнение как трябва да се определя общата сума за субсидиране и е станало безспорно, че определянето на общата сума може да бъде само въз основа на получените действителни гласове от партиите и коалициите, които имат право на субсидия.„Няма грешка при определяне на размера на партийните субсидии и законът е спазен“ - това пък е заявила председателката на бюджетната комисия в Парламента Менда Стоянова. Тогава не разбирам защо се бърза с промяна в закона и защо, ако няма неправомерно изплатени суми, ще се възстановяват субсидии от 26 май 2016 г. И не на хората, както твърдите г-жо Стоянова, а само на Вас текстовете не са ясни, тъй като продължавате да се правите, че не разбирате какво означава „получени действителни гласове“. И понеже виждам, че не познавате и Изборния кодекс, ще Ви кажа, че Изборният кодекс не предвижда, както твърдите в свое интервю, гласовете на партиите, коалициите и независимите кандидати, които не са влезли в парламента, да се преливат към партия или коалиция, преминала изборната бариера. Не искам и да си помисля, че може и това да правите и се надявам да сте се объркали.Не смятам, че предложените текстове за изменение на Закона за политическите партии са по-добри и съвършени от действащите, още повече че в голямата си част ги преповтарят. Ето един пример, за да прецените сами. Предложеният чл. 26, ал. 1 указва, че „годишният размер на държавната субсидия се определя на базата на действителните гласове, получени от съответната партия или коалиция по чл. 25, умножен по размера за един получен действителен глас“. От текста излиза, че годишният размер на държавната субсидия, определен на база, ще се умножава по размера за един получен действителен глас, което ми се струва абсурдно. Какво изобщо влагате в „размер за един получен глас“ и каква е мерната единица на този размер? Защо просто и ясно не написахте, че годишният размер на държавната субсидия на партия или коалиция по чл. 25 се определя, като получените действителни гласове от съответната партия или коалиция се умножават по определения годишен размер на държавната субсидия за един получен действителен глас. Явно тук действа принципът не е важно хората дали разбират, а е важно Министерството на финансите какво и как разбира. Не изключвам и целенасочено да се предлагат неясни текстове, за да има възможност за по-свободно тълкуване и прилагане.Ако законът беше „несъвършен“, както казва министърът на финансите, защо със законопроекта се предлага преизчисляване на изплатените субсидии от 26 май 2016 г. и възстановяването им от партиите? Ако сумите са били изплатени правомерно, с предложените изменения на практика се създават задължения за минало време, а министърът на финансите би следвало да познава добре практиката на Конституционния съд. Да не говорим, че някоя от партиите вече може да е прекратена. Липсата на какъвто и да е било срок в законопроекта за преизчисляване и възстановяване на надвзетата субсидия предполага, че това може и никога да не се случи.Очевидно е, че приемането на тези изменения целят да освободят от отговорност министъра на финансите за неправилното прилагане на закона.", "date": "2019.06.04", "title": "Депутатите обсъждат как партиите да върнат 14,5 млн. лв. субсидии в повече"}
{"url": "https://offnews.bg/politika/maria-gabriel-iska-mi-se-da-imame-silen-resor-v-sledvashtata-evrokomi-704666.html", "text": "„Иска ми се България да се пребори за силен ресор в следващата Европейска комисия, който носи ползи и за нашата страна, и за Европа”.Това коментира в предаването  еврокомисарят по цифрова икономика и цифрово общество Мария Габриел. Тя бе и водач на листата на ГЕРБ за евровота. Вчера стана ясно, че Габриел се отказва от мястото на евродепутат, за да остане еврокомисар до избирането на следващия състав на Европейската комисия. Вместо нея евродепутат ще стане Лиляна Павлова.„Дадох облик на ресор, който почти не съществуваше допреди две години. Срещам много голямо уважение от страна и на колегите, и на кандидатите за председател на ЕК”, каза Мария Габриел. Тя сподели, че се надява отново да бъде част от ЕК, чийто настоящ мандат приключва към края на октомври.„Важно е следващият Европарламент да започне да функционира максимално бързо, за да се одобрят бюджетите и да не се получи вакуум”, добави ГабриелТя коментира и оттеглянето на Цветан Цветанов от ГЕРБ.„Трябва работа, смирение и постоянна връзка с хората. Виждаме желанието на председателя ГЕРБ г-н Бойко Борисов партията да бъде жив организъм, който се развива (...) Хората прощават само веднъж. Имиджовият проблем ще продължава да намира своето добро развитие дотолкова, доколкото всеки един от нас е откровен и показва, че иска да работи с хората.\"Тя допълни, че лидерът на ГЕРБ винаги дава шанс да се поправят нещата и когато това не се случва, се той проявява безкомпромисност и прави радикални промени.", "date": "2019.06.04", "title": "Мария Габриел: Иска ми се да имаме силен ресор в следващата Еврокомисия"}
{"url": "https://offnews.bg/kultura/3-neveroiatni-neshta-koito-ne-podozirate-che-shte-vidite-v-spektakal-704642.html", "text": "Всеки от нас може да си представи какво ще види, когато отива на театър, опера или концерт. Но какво ли ни очаква, когато прочетем на плаката – The Bingo Project, модерен сатиричен балет. Последната дума разкрива част от истината, но и подвежда, защото още след първите 5 минути от спектакъла ще разберем, че сме се заблуждавали. И ще останем приятно впечатлени и залепени за седалките. Ето част от тайните на The Bingo Project:1. Швейцарски острови – но как така?Още в началото на шоуто ще разберете, че действието се развива в недалечното бъдеще, глобалното затопляне е факт и се намираме на Швейцарските острови, където е над 40 градуса. Виждаме известен български водещ, който чете новините и разбираме, че бюрокрацията диктува всяка стъпка на хората. Вече сме в друга реалност и бързо забравяме за нашата. Скоро на сцената започва да се разказва история, чрез невероятната симбиоза между вълнуващите танци на балет „Арабеск“, сценични ефекти, актьорската игра на Ники Станоев и музика на живо от оркестър, който пресъздава творбите на Чайковски, Стравински, Шостакович, Прокофиев, Пиацола и Барток, по начин, който е нечуван досега. В комбинация с драма, сатира, любов, еротика, комедия и оцеляване, The Bingo Project ще ви пренесе в друго измерение.2. Екзорсизъм в хладилникДа, има хладилник на сцената. И той е важна част от спектакъла. Има ли допирна точка между екзорсизъм и хладилник? В историята на The Bingo Project има и определено е една от най-вълнуващите сцени в шоуто. Ще видите танц от човек, който не сте очаквали да танцува по хореография. Ще видите и дявола в битка срещу доброто. Няма да издаваме повече тайни, за да не ви развалим удоволствието от спектакъла.3. Сватба в бинго залаТова колкото и по-реалистично да звучи, отново ще ви шокира, защото не сте очаквали случките преди това да се развият до този сценарий. Палитрата от чувства и емоции, които бълва динамиката на сцената, ще ви изправи на ръба на седалките. От този момент нататък се засилват всички усещания - драма, еротика, борбата между доброто и злото. Не споменаваме на кого е сватбата, защото искаме да запазим изненадата. Заслужава си да се види булката.Може да се разкаже много още за този вълнуващ спектакъл, но препоръчваме да го видите на живо. Извънредна дата – 6-ти юни, 19 часа, Музикален театър София. Билети на всички каси на EasyPay, онлайн  или на касата на Музикалния театър.", "date": "2019.06.04", "title": "3 невероятни неща, които не подозирате, че ще видите в спектакъл"}
{"url": "https://offnews.bg/lajfstajl/kod-bialo-na-kralskia-priem-za-tramp-prezidentat-zavede-4-ot-detcat-704681.html", "text": "Президентът Доналд Тръмп беше придружен от четири от петте си деца по време на кралския прием в Бъкингам в понеделник – едно от събитията, включени в програмата на тридневната му визита във Великобритания. Въпреки че от Белия дом не бяха потвърдили предварително дали някое от децата на президента ще присъства по време на посещението, Иванка Тръмп, Доналд Тръмп – младши, Тифани Тръмп и Ерик Тръмп бяха част от делегацията и гости на приема, а от страна на кралското семейство домакини бяха кралица Елизабет II, принц Чарлз, принц Уилиям, херцогинята на Кейбридж Кейт Мидълтън и др.37-годишната Иванка Тръмп бе настенена между държавния секретар за международната търговия Лиъм Фокс и Софи, графиня на Уесекс, а съпругът ѝ Джаред Къшнър стоеше до принцеса Ан. Тръмп-младши бе настанен до Лейди Бамфорд, 25-годишната Тифани беше до личния секретар на кралицата, а Ерик не стоеше до бременната си съпруга Лара.Голямо впечатление направиха тоалетите на първата дама Мелания Тръмп, която бе избрала дълга рокля на Диор без ръкави, съчетана с бели ръкавици. Според модните критици тоалетът е сив, но на повечето кадри той изглежда бял.Интересна бе и визията на Иванка Тръмп, която бе избрала нежносиня рокля с мотиви, наподобяващи разцъфнали клончета, съчетана с перлено колие.От страна на кралското семейство кралица Елизабет II бе бяла рокля с маргаритени мотиви на Анджела Кели, съчетана с диамантена и рубинена тиара и с огърлица с диаманти и рубини. Кейт Мидълтън отдаде почит на покойната Даяна, като носеше нейна любима диадема. Тя беше избрала и обеци със сапфири и диаманти на кралицата. Съпругата на принц Уилям бе с рокля на Александър Маккуин за тържественото събитие.Приемът събра 171 гости. Музиката включваше изпълнения на Хендел, откъси от \"Уестсайдска история\" на Ленард Бърнстейн и композицията на Ед Шийран \"Thinking Out Loud\". На банкета бяха поднесени вина на стойност от 38 до 1395 лири. Най-скъпото се оказа вино Шато Лафит-Ротшилд от 1990 г.Самата вечеря бе с четиристепенно меню. Гостите хапнаха филе от риба камбала с гарнитура, агнешко филе с гарнитура, тарталета с ягоди, лимон, върбинка и сметана и селекция от пресни плодове. Ястията се поднасяха в сервиз от позлатено сребро, състоящ се от 4000 части, поръчан от Джордж IV по времето, когато е бил принц на Уелс през 1806 г.Представители на двореца припомнят, че банкетната маса започва да се приготвя около пет дни преди пристигането на гостите. Всеки детайл е одобрен от кралицата лично.Вижте и повече от визиите, които бяха избрали децата на Тръмп и от самия кралски прием:", "date": "2019.06.04", "title": "Код 'бяло' на кралския прием за Тръмп. Президентът заведе 4 от децата си"}
{"url": "https://offnews.bg/medii/anton-hekimian-vze-goliamata-nagrada-za-televizionna-zhurnalistika-704668.html", "text": "Носител на Голямата награда за телевизионна журналистика „Свети Влас“ 2019 е Антон Хекимян за всекидневно отстояване на високи професионални критерии.Специална награда за цялостен принос в телевизионната журналистика получи Милен Цветков за ярко присъствие на телевизионния екран, за отстояване на собствена позиция за свободата на изразяване.Отличията са за постижения в българския ефир от март 2018 до март 2019. Те бяха присъдени за девети път в курорта „Свети Влас“ от жури под председателството на проф. Ивайло Знеполски. Организатор на събитието е „Кръг 11“, обединяващ известни журналисти и интелектуалци.В надпреварата този път са участвали 70 предложения, сред които са отсети 19 номинации - сред тях са имената на Георги Любенов, Светослав Иванов, Виктор Николаев, Милена Милотинова, Поли Златарева, Ганиела Ангелова, Диана Радева, Любо Огнянов, Кристина Газиева, Златимир Йочев, Жени Марчева, Александра Кръстева и др.Носители на Голямата награда „Свети Влас“ досега са били Бойко Василев (2018), Сашо Диков (2017), Иво Никодимов (2016), Миролюба Бенатова и Мартин Карбовски (2015), Добрина Чешмеджиева (2014), Елена Йончева (2013), Емил Кошлуков (2012) и Диана Найденова (2011).„Тази година за жалост журналистите трябваше да работят изцяло по дневния ред на политиците - в среда на озлобление и прекомерни политически амбиции, което постави медиите в безсмислена ситуация“, отбеляза проф. Знеполски. Той се пошегува, че обмисля да инициира подписка за надбавка за вреден труд за работещите в телевизиите.Организаторите на събитието почетоха с кратко филмче 100-годишнината от рождението на Петко Бочаров (1919-2016).Преди награждаването се проведе дискусия на тема „Тенденции в журналистиката през 2019 година“ с водещ Иван Гарелов. Той коментира, че продължава „коситбата“ на честни и безкомпромисни журналисти в телевизиите – след случващото се в Нова тв тези дни е освободен като автор и водещ на предаването по Bulgaria on Air „Необичайните заподозрени“ и Георги Лозанов.Липсата на медиен пазар и липсата на свобода на словото бяха основните коментирани теми. Споделена беше тревогата, че държавата чрез еврофондовете се оказва най-големият работодател и се отнася към медиите като към подчинен.„В България политическата власт победи журналистите. Това се вижда най-вече по изборите – политиците решават как ще общуват с аудиторията, правят с медиите каквото си искат. Журналистите са страничен елемент“, отбеляза Георги Лозанов.„Зависимостта на медиите става все по-видима и това е световна диагноза. Пада доверието в журналистиката. Медиите стават излишни. Социалните мрежи изключват журналистиката и професията става заплашен вид. Хората се самоинформират, а това е опасно като самолечението. Журналистиката може да оцелее, ако предлага качествен продукт – истината“, допълни Лозанов.Като сериозен проблем в гилдията Иван Гарелов посочи липсата на солидарност. „Журналистите воюват един срещу друг. Когато някои го „отстрелят“, другите се радват“, отбеляза с огорчение той.", "date": "2019.06.04", "title": "Антон Хекимян взе Голямата награда за телевизионна журналистика „Свети Влас“ 2019"}
{"url": "https://offnews.bg/zvezdi/dzhej-zi-stana-parviat-rapar-miliarder-704671.html", "text": "Джей Зи бе официално обявен от списание \"Форбс\" за първия рапър милиардер. Той е натрупал състоянието си от $1 млрд. от музика, имоти, модни проекти и финансови инвестиции.Според \"Форбдс\" съпругът на Бионсе е успял, защото е изграждал марки вместо да работи за тях.Джей Зи, чието рожденo име е Шон Картър, е израснал в един от най-опасните райони на Ню Йорк.Славата го спохожда през 1996 г. с дебютния му албум Reasonable Doubt. През 2001 г. албумът The Blueprint е включен в каталога на библиотеката на американския Конгрес заради своята \"културна, историческа и естетическа значимост\".\"Форбс\" обяснява, че е изчислил състоянието на рапъра, като е събрал различните му активи и е извадил достатъчно голяма сума за поддържане на звездния стандарт на семейството.49-годишната супер звезда печели от музика, от акциите си в предприятието за производство на коняк D'Usse и шампанско Armand de Brignac, акции в Uber, имоти в елитни райони на Ню Йорк и Лос Анджелис, акции в Tidal - канал за стрийминг на музика, притежава произведения на изкуството за общо 50 милиона долара и др.Според \"Форбс' Джей Зи е един от малкото изпълнители, натрупали толкова голямо богатство. От негова песен е фразата \"Аз не съм бизнесмен, аз съм бизнес, човече\". Следващият супер успешен рапър Д-р Дре е натрупал 770 млн. долара, изчислява изданието.", "date": "2019.06.04", "title": "Джей Зи стана първият рапър милиардер"}
{"url": "https://offnews.bg/dw/naglo-i-podigravatelno-kakvo-teatro-igrae-dps-704727.html", "text": "Тези дни научихме, че ДПС, с активното участие на Делян Пеевски, е подготвило \"Програма за ускорено догонващо развитие на България\". Но нека не се залъгваме: програмата е съвсем друга. И вече успешно се изпълнява.Коментар от Ясен Бояджиев:Седмици наред преди евроизборите един от най-трепетно обсъжданите въпроси бе за какво му е на Пеевски да става евродепутат и как, при цялата си многостранна ангажираност, ще успее да ходи на работа в Брюксел и Страсбург, след като за две години не успя да стъпи в тукашното Народно събрание. Напрежението се подсилваше от плъзналия слух, че този път няма да се откаже от мандата. През това време, както обикновено, от него нямаше ни вест, ни кост. А даже Доган се беше показал и бе поискал прошка от избирателите незнайно за какво (във всеки случай не за ТЕЦ-а и другите си легализирани напоследък придобивки).\"По-нужен в България\"И така, докато не ни го показаха три дни преди изборите как в малки родопски села „по приятелски разговаря с хората“, мнозина от които искали „просто да се докоснат и снимат с един от най-влиятелните хора в държавата, утвърден политик, човек истински обичан и уважаван от своите избиратели“. \"Аз и в нашия парламент предпочитам, и в европейския\", съобщи той загадъчно в деня на изборите. А два дни след тях даде дългоочаквания отговор: \"Надделя колективното решение, че съм по-нужен в България\". След това обаче двете му поредни появи в парламента породиха нови вълнения. „Мадона да беше дошла, нямаше да тичате толкова\", отбеляза справедливо пред репортерите един от съратниците му.\"Как какво ме води насам, идвам на работа. Аз си ходя в районите и работя. Това е важното за хората. Не смятам, че работата е само в Народното събрание“, каза Пеевски. \"Делян Пеевски всеки ден ходи на работа и то при избирателите. Той има много задачи и в своя район, и в страната“, обясни друг съратник и добави, че депутат, „който всеки ден е в парламента, не може да свърши и една стотна от това, което Пеевски върши\".\"Вчера ме питахте какви законопроекти. Мислиме да внесеме проект за свалянето на ДДС на хляба, защото това е голям проблем, на 5%, за лекарствата да помислиме и безплатни детски градини... и за книгите”, обяви плановете си той при следващата си поява в парламента. „Ще пипнем определени лостчета на икономиката, които да ускорят растежа“, преведе казаното единият съратник. ДПС е подготвило „Програма за ускорено догонващо развитие на България“, доразви идеята другият.Разтягане на локуми и пълни алабализмиИ пак се заредиха интервюта, разсъждения и мъчителни въпроси: какво и на кого искат да кажат, какъв е сценарият този път? Понякога, втренчен в търсенето на някакъв дълбок смисъл, човек не забелязва онова, което му е под носа. В този случай то е следното: във всичките цитирани по-горе приказки няма нито една вярна дума. С изключение на това за „един от най-влиятелните хора в държавата“. Което не говори никак добре за тая държава. Всичко останало е разтягане на локуми и пълни алабализми.Всъщност не е имало никакви колебания между две „предпочитания“, нито някой „колективно“ е решавал къде ще е „по-нужен“. Още от самото начало никой не е възнамерявал да праща Пеевски в Брюксел. Защото за какво им е на „утвърдения политик“ и на тези, които са го „утвърдили“, да влизат в светлината на европейските прожектори и да се пъхат между европейските шамари. Там тукашните номера не минават. И въобще - мнозина от „утвърдените“ тук политици имат малко общо с политиката, както я разбират там. Ако пък е вярно, че „всеки ден ходи на работа и то при избирателите в районите“, Пеевски трябва да се е крил като хайдутин из горите, та никой не го е видял. Иначе е „истински обичан и уважаван от своите избиратели\". Същият този човек, който се движи със страховита охрана (частично платена от данъкопплатците) и който е натрупал богатство по неясен начин, докато те едва са свързвали двата края.Ускореното развитие е невъзможно. Ето защо:Предложението за сваляне на ДДС за някои стоки е безкрайно изтъркан от употреба популистки номер, който след известно предъвкване по медиите пак бързо ще се забрави (да не говорим за безплатните детски градини). И слава Богу, защото иначе вместо да паднат цените, ще падне икономическият растеж. Развитието на България наистина е по-бавно, отколкото би трябвало и би могло да бъде. Само че първата и задължителна точка във всяка програма „за ускорено догонващо развитие“ трябва да бъде налагането на върховенство на правото, равенство на всички пред закона, независимост на съдебната система и на останалите институции, от които зависи спазването на правилата. От тези, които се канят да „пипнат определени лостчета на икономиката“, няма как да се очаква такава програма. Защото те здраво държат най-големия лост - и го дърпат наобратно. Или по-скоро - седнали са върху него с цялата си тежест. Оплели са в олигархични зависимости цялата държавна машина, за да я използват в свой интерес. Имат си прокурори и съдии, специални служби и регулаторни органи, министри под прикритие и други свои хора навсякъде, където минава потокът на публичните средства и се взимат важните решения. Да не забравяме, че командват и все по-голяма част от медиите. Този модел изсмуква силите на икономиката, убива конкуренцията, спъва всякакви реформи, парализира обществената енергия.С други думи: никакво ускорено развитие на държавата не е възможно, преди тя да бъде освободена от хватката на тези хора. Което с наличните днес ресурси няма как да стане. Всички сегашни парламентарни партии са безсилни пред този модел - поради страх и зависимост или понеже са „управляващи партньори“ в него. Появата на достатъчно силна алтернатива пък е много трудно, понеже цялата машина се стоварва върху нея, за да я убие още в зародиш.Няма никакъв сценарийИ все пак - за какво им е цялото театро, какво и на кого искат да кажат, какъв е сценарият този път? Не ми се вярва да е предвидено за избирателите, понеже едва ли някой си мисли, че все още има достатъчно балъци, които да се хванат на тази въдица. По-скоро става дума за нагло и подигравателно предупреждение към останалите, че те пак са тук и могат да правят каквото си поискат. Към „своите хора“ по веригата - че държат здраво кормилото. Към враговете - да не се надяват на нищо. Към партньорите - да си опичат акъла.Накратко: няма някакъв нов, сложен сценарий. Няма и никаква друга програма, освен тази за тяхното ускорено забогатяване. Програма, която успешно се изпълнява.", "date": "2019.06.04", "title": "Нагло и подигравателно: какво театро играе ДПС"}
{"url": "https://offnews.bg/futbol/malchanieto-v-cherno-more-stava-oglushitelno-704667.html", "text": "Петима юноши с професионални договори в Черно море. Това са новините от \"моряците\" в последните дни. Мъглата при варненци е пълна, пише \"Тема Спорт\". Клубът не е обявил нито старт на лятната подготовка, нито лагери, а още по-малко контроли. Да не говорим за селекция. Всичко това поставя старши треньора Илиан Илиев в пълен шах.Мълчанието от страна на варненци притеснява вече и техните фенове. Клубът се раздели с цели 9 играчи - Радослав Василев, Уго Кононго, Мехди Фенуш, Жоаким Балми, Георги Илиев, Георги Китанов, Пламен Димов, Виктор Генев и Петър Витанов. Мнозинството от тях са титуляри, което поставя Илиев в деликатна ситуация. Той ще трябва да гради изцяло нов отбор, а към днешна дата реално не е привлякъл нито едно попълнение.Досега през годините подобна ситуация при \"моряците\" не е имало - близо две седмици след края на сезона да не се знае на коя дата ще е първата тренировка, както и как ще протече лятната подготовка на отбора. Нищо чудно всичко това да накара и самия Илиан Илиев да си тръгне.Отделно от това продължава да няма позиция от Черно море като клуб за скандала с детектора на лъжата, на който бяха подложени шестима играчи след загубата с 1:3 от ЦСКА в началото на май. Заради това въпросните футболисти Георги Илиев, Георги Китанов, Иван Дюлгеров, Пламен Димов, Виктор Генев и Петър Витанов бяха извадени от групата преди последния двубой с Лудогорец, който бе от решаващо значение в битката за титлата.От ръководството на варненци бяха обявили, че ще излязат с такава на сайта си, но вече две седмици - нищо. Единствените новини там са за юношите на клуба.", "date": "2019.06.04", "title": "Мълчанието в Черно море става оглушително"}
{"url": "https://offnews.bg/futbol/bistrishkite-tigri-ostanaha-bez-trenior-704665.html", "text": "Бившият национал Росен Кирилов вече не е треньор на Витоша (Бистрица). Кирилов успя да остави \"тигрите\" в Първа лига, но въпреки това е решил да напусне клуба, станал популярен с това, че премиерът Бойко Борисов играе за състава на ветераните и жъне успехи.Eто какво написаха от Витоша на официалната си страница във Facebook:\"Благодарим на Росен Кирилов за трите чудесни години, които прекарахме заедно, и му пожелаваме успех занапред!\".Подробности, поне на този етап, не се съобщават.", "date": "2019.06.04", "title": "Бистришките тигри останаха без треньор"}
{"url": "https://offnews.bg/obshtestvo/na-tri-mesta-v-stolitcata-shte-ostanat-bez-voda-dnes-704598.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Подмяна на сградно водопроводно отклонение на ул. „Пирински проход“ в „Красно село“ налага спиране на водоподаването от 10:00 до 17:00 часа на ул. „Пирински проход“ от ул. „Дойран“ до ул. „Хубча“, ул. „Хубча“ от ул. „Пирински проход“ до бул. „Гоце Делчев“, бул. „Гоце Делчев“ от ул. „Дойран“ до ул. „Княгиня Клементина“, ул. „Княгиня Клементина“ от бул. „Гоце Делчев“ до ул. „Дебър“. Реконструкция на уличен водопровод на ул. „Георги Никифоров“ в с. Чепинци налага спиране на водоподаването от 09:00 до 19:00 часа на ул. „Хоризонт“, ул. „Отечество“, ул. „Стара планина“, ул. „Орфей“. Прекъсване на сградно водопроводно отклонение на ул. „Дядо Йоцо“ вилна зона „Симеоново - Драгалевци“ налага спиране на водоподаването от 10:00 до 15:00 часа на ул. „Златен век“ от ул. „Васил Попович“ до ул. „Симеоновска“ул. „Дядо Йоцо“ №2, 2А. ", "date": "2019.06.04", "title": "На три места в столицата ще останат без вода днес"}
{"url": "https://offnews.bg/bojni/lekarite-ne-davat-na-dzhoshua-da-napuska-doma-si-704672.html", "text": "Антъни Джошуа е получил лекарска забрана да напуска дома си. Той е отседнал в Ню Йорк за два дни след шокиращата загуба от Анди Руис младши, който му отне всичките световни титли, пише британският \"The Sun\".29-годишният боксьор е минал задължителен преглед за сътресение на мозъка веднага след мача. Срещата със специалистите е продължила по-дълго от очакваното, като заради нея Ей Джей пропусна задължителната среща с медиите.Британецът бе повален на земята цели четири пъти преди в седмия рунд, като накрая се стигна до технически нокаут. Това е и първа загуба в кариерата на Джошуа.Парадоксалното е, че тя идва от състезател, който бе смятан за абсолютен аутсайдер срещу него. Британецът бе шампион във версиите WBA, IBО и IBF, но в крайна сметка това вече е в миналото.Сега горд притежател на тези титли е мексиканеца Руис. Това бе огромен шок за света на бокса и за самия Джошуа, който едва ли е очаквал да загуби този мач.", "date": "2019.06.04", "title": "Лекарите не дават на Джошуа да напуска дома си"}
{"url": "https://offnews.bg/obshtestvo/dazhd-i-gramotevitci-pak-zhalt-kod-v-polovinata-strana-704634.html", "text": "Дъждове и днес, жълт код за обилни валежи и гръмотевични бури е обявен за Видин, Монтана, Враца, Плевен, Габрово, Ловеч, София и София-област, Перник, Кюстендил, Благоевград, Пловдив, Пазарджик, Смолян и Кърджали. На места ще паднат градушки, вятърът ще се усили. Максималните температури ще са между 20 и 25 градуса. Над планините ще се развива купеста и купесто-дъждовна облачност и на много места ще има краткотрайни валежи от дъжд с гръмотевични бури. По върховете ще е хладно, на височина 1200 метра около 16 градуса, а на 2000 метра - около 9 градуса.Край морето също ще вали, но облачността ще е разкъсана. Сред вълните от 1 - 2 бала термометрите ще се качат до 23 градуса, толкова ще показват и на брега в най-топлата част от деня. Времето остава без съществена промяна до края на работната седмица, но в източната част от страната ще има повече слънчеви часове и температурите ще се повишат до 27 градуса. ", "date": "2019.06.04", "title": "Дъжд и гръмотевици, пак жълт код в половината страна"}
{"url": "https://offnews.bg/leka-atletika/kaster-semenia-shte-prodalzhi-da-biaga-pri-zhenite-704673.html", "text": "Южноафриканската атлетка Кастер Семеня ще продължи да се състезава при жените без каквито и да е ограничения на този етап. Toвa отсъди Върховният съд в Швейцария.Все пак решението е временно, докато бъде произнесено окончателното становище по жалбата на Семеня. С това съдът отмени решението на Спортния арбитраж в Лозана, който преди месец отхвърли първоначалната жалба на южноафриканката и потвърди правилото на Международната асоциация на атлетическите федерации, с което се ограничава достъпът до състезания на спортистки с високи нива на тестостерон в бягането на средни и дълги разстояния.ИААФ класифицира Семеня и други дами като спортисти с различия в сексуалното развитие (ДСД), с което те придобиват нечестно предимство заради високия си тестостерон.Швейцарският съд обаче отмени това решение като дискриминационно и временно даде зелена светлина за двукратната олимпийска шампионка на 800 метра.", "date": "2019.06.04", "title": "Кастер Семеня ще продължи да бяга при жените"}
{"url": "https://offnews.bg/futbol/barsa-gotvi-seriozna-chistka-prodava-shestima-704676.html", "text": "След фрапантното отпадане от Ливърпул в полуфиналите на Шампионска лига и изпуснатата Купа на Краля след загуба от Валенсия, Барселона готви сериозно освежаване на състава за новия сезон.\"Mundo Deportivo\" информира, че на \"Камп Ноу\" действат усилено по изходящите трансфери на общо шестима играчи, които евентуално ще донест в клубната каса около 125 милиона евро.Според изданието това са Андре Гомеш, Яспер Силесен, Малком, Денис Суарес, Рафиня и Марк Кукурейя. Ръководството на Барса се надява при продажба на тези шестима футболисти да финансира поне частично летните си трансферни планове. Освен сигурното идване на Френки Де Йонг, в полезрението на шампионите на Испания са Антоан Гризман и Матийс де Лихт, като се очаква общата сума за входящи сделки да достигне 300 милиона евро.", "date": "2019.06.04", "title": "Барса готви сериозна чистка, продава шестима"}
{"url": "https://offnews.bg/sviat/shtrahe-e-podal-zhalbi-v-germania-zaradi-videoto-ot-ibisa-704669.html", "text": "Бившият австрийски крайнодесен лидер Хайнц-Кристиан Щрахе е подал жалби за извършено криминално деяние в Германия заради видеото, излъчено в германски медии, което предизвика политическа криза в Австрия и доведе до падането на австрийското правителство, предаде БТА.Едната от жалбите е насочена срещу \"всеки, който е отговорен за това, че е замесен в създаването, разпространението и публикуването на така нареченото видео от Ибиса\", съобщи прокуратурата на Мюнхен. Подобно оплакване е получено и в Хамбург, казаха местни прокурори.Миналия месец базираният в Мюнхен в. \"Зюддойче цайтунг\" и базираното в Хамбург сп. \"Шпигел\" публикуваха тайно заснето видео от 2017 г. от вила в Ибиса, на което се вижда Щрахе да предлага медийни и инфраструктурни сделки на жена, представила се за заможен донор с руски връзки. Щрахе твърди, че видеото цели да навреди на репутацията му и че неприкосновеността на личния му живот е нарушена.Заради скандала Щрахе се оттегли като вицеканцлер и като лидер на австрийската крайна десница. Това предизвика и разпад на управляващата коалиция. После опозицията поиска вот на недоверие на канцлера Себастиан Курц заради скандала и при гласуването в парламента крайната десница подкрепи опозицията и Курц изгуби канцлерския пост ден след като неговата консервативна партия се представи най-добре на евровота в Австрия.Щрахе е подал оплакване и срещу трима души, за които се смята, че са му устроили клопката. Австрийски медии съобщиха, че адвокат, детектив и босненска студентка са били замесени, но досега няма категорични доказателства или признания за това. Адвокатът на Щрахе твърди, че клиентът му е станал жертва на измама, документна измама, незаконно използване на записващо оборудване и на злонамерено използване на електронни данни.Въпреки скандала Щрахе беше избран с преференциален вот за евродепутат.", "date": "2019.06.04", "title": "Щрахе е подал жалби в Германия заради видеото от Ибиса"}
{"url": "https://offnews.bg/izvan-terena/polugolata-fenka-ot-finala-v-madrid-bila-vip-gost-na-uefa-704660.html", "text": "Американският модел Кинси Волански, която нахлу полугола на терена на \"Уанда Метрополитано\" в Мадрид по време на финала на Шампионската лига, е попаднала на стадиона като ...VIP гост на УЕФА.Припомняме, че блондинката прекъсна мача Ливърпул - Тотнъм (2:0) за няколко минути в средата на първата част, докато тичаше към центъра в оскъден бански с изписано на гърдите й името на сайта и канала в Ютуб на гаджето й руснак Виталий Здоровецки - Vitaly Uncensored.Тя самата разкри в Туитър как се е появила на стадиона, като от публикацията й става ясно, че на летището в Мадрид е получила луксозен комплект с билети за мача от \"най-милия сладур, който работи за УЕФА\".Девойката стана изключително популярна в часовете след мача, като набързо последователите й в Инстаграм станаха от 100 000 близо 2,4 милиона. За съжаление заради хакерски атаки профилът й в момента е недостъпен.Волански прекара няколко часа в участъка след мача, а при освобождаването й гаджето Виталий я хвана отзад и се похвали във видео, че е сложил ръка на \"най-известното дупе в света\". В момента двойката отмаря в испанския курорт Ибиса, като се наслаждава на връхлетялата я слава.", "date": "2019.06.04", "title": "Полуголата фенка от финала в Мадрид била VIP гост на УЕФА"}
{"url": "https://offnews.bg/obshtestvo/sv-mitrofan-zhivial-117-godini-704600.html", "text": "Църквата почита днес Свети Митрофан, Патриарх Цариградски. Той бил съвременник на св. Константин Велики и племенник на римския император Пров. Управлявал Цариградската църква десет години. Когато Константин Велики видял за първи път св. Митрофан, обикнал го като баща.Във време на Първия вселенски събор св. Митрофан вече бил старец на 117 г. и като не могъл лично да вземе участие в работите на събора, определил своя викарен епископ Александър за свой представител. Императорът изходатайствал от събора за св. Митрофан названието патриарх. И така, той бил първи цариградски патриарх.При това Константин Велики поканил целия събор да посети болния и престарял архипастир. Когато императорът го запитал кого желае да остави за свой наследник на патриаршеския престол, старецът посочил Александър. След това св. Митрофан се простил с всички и подир 10 дни предал душата си богу в 325 година.", "date": "2019.06.04", "title": "Св. Митрофан живял 117 години"}
{"url": "https://offnews.bg/nashite-avtori/darzhavata-na-prostitutkite-704682.html", "text": "Има нещо тъжно в това да продадеш гласа си. Вярно, че петдесет лева са пари. Попитайте тези, които ги нямат. Петдесет лева се пет кила ракия, петдесет хляба, десет пакета масло от евтиното. Петдесет лева са почти една нова гума за колата. Ако, въобще, колата може да се движи.А гласът какво е? Фикция. (За тези, които не знаят значението на думата фикция няма да обяснявам, защото те няма как да прочетат този текст.) Гласът е нещо имагинерно, от което няма никакъв смисъл. Щото тези или онези ще спечелят и без твоя глас. Нали така? Гласът на гласоподавателя е губивреме. Лъжа и измама. Нещо, което дори във вторични суровини не го търсят. Гласът е нещо безкрайно малко, което е напълно безобидно. Дори да се парадира с възможността за гласуване противоречи на здравия разум.Но изведнъж идват едни добри хора и ти предлагат пари за нещо, което не струва нищо. Гласът, както знаем, нито може да се яде, нито пие а за третото да не говорим. Глупави хора са това политиците. Будали. На всичкото отгоре и престъпници.Защото онова - дрън-дрън с гласовете било престъпление. Да бе, да!Та, добрите и мили престъпници дават истински пари, за да отидеш да надраскаш едно листче с химикалка. Обясняват ти какво да драскаш и си с петдесет лева напред. Най-лесните пари в живота ти. Нито трябва да копаеш, нито да ореш, нито да крадеш. Драс и готово.Представете си, какво е да живееш в някакво тъпо село, и всичките ти съселяни да са си продали гласа? Как ще живееш в тази среда, ако и ти не си го продал? Защото в тези села правото и моралът се определят от мнозинството. Как ще издържиш на подигравките в кръчмата? Какво ще обясниш на жена си? Дори и прякор може да ти излезе. Нещо гадно като „неподкупният“ или „честният“. Или на по-разговорно му „тепигьозът“. Никой няма да те уважава и ще странят от теб все едно твоята принципност е заразна.Днес, тези които продават гласа си са с петдесет лева напред. По зачервения вид ще ги познаете. От вчера са в кръчмата и се черпят. Всички са заедно, независимо коя партия е купила гласа им. В тези села кръчмите са надпартийни институции. Пият, пушат (защото има пари и за кутия цигари). Викат си наздраве. Гледат се в очите със задоволството на бизнесмени. Дума не се обелва за убеждения. То, за какви убеждения и позиции говорим, когато триста дни в годината ти се налага да бъркаш спирт с глицерин за да си направиш домашна водка, с която да се анестезираш?Но има едно друго тънко нещо. Когато продаваш гласа си, ставаш вид проститутка. Предлагаш услуга след границата на морала и взимаш пари. На момента. Тънкият момент е, че след акта сделката е приключила и оттук натам проститутката няма право на претенции. На проститутките нищо не им се дължи. Нито любов, нито обяснение, нито съчувствие. Дори не е необходимо да се води разговор. Кой откъде е. Едните в мизерията, другите в парламента.Бай гласоподавател свършва парите на втория ден. Изтрезнява на третия ден и живота продължава постарому. Псува и кълне, но не се възприема като проститутка. Той е бизнесмен успял да спечели пари от нещо, което не струва нищо. Има претенцията, че някой трябва да се погрижи за него и се чуди защо не се получава. А защо никой не му обръща внимание, така и не разбира.Северозападът ще продължи да е най-гадното място в България и Европа. Защото там има много употребени проститутки. А на проститутките никой не им е длъжен. Заслужават само едни пари... и презрение.", "date": "2019.06.04", "title": "Държавата на проститутките"}
{"url": "https://offnews.bg/tenis/svetat-na-tenisa-zastana-zad-dominik-tijm-704678.html", "text": "Живата легенда на световния тенис Борис Бекер не спести критиките по адрес на Серина Уилямс и подкрепи Доминик Тийм след скандала, който се разрази по време на турнира от Големия шлем \"Ролан Гарос\".Малко преди Уилямс да отпадне изненадващо, мястото си пред медиите беше заел австриецът, който елиминира Пабло Куевас. Американката е заявила на организаторите, че няма намерение да чака австриеца. Това ги принуди да прекъснат пресконференцията му и да го помолят да освободи залата за Серина.\"Докато Тийм или друг тенисист дава пресконференция всеки трябва да изчака, дори и Серина. Аз напълно подкрепям Доми в тази ситуация. Организаторите поставят играчите в неловка ситуация\", зяви той.Австралийският шампион на \"Уимбълдън\" за 1987 година - Пат Кеш също не се изказа ласкаво за постъпката на Уилямс.\"В тази ситуация Серина не постъпи правилно. Все пак наистина Тийм не е юноша. Той е финалист на миналогодишния \"Ролан Гарос\" и е една от звездите в Тура. Това е проява на неуважение от страна на Уилямс към него\", каза Кеш.", "date": "2019.06.04", "title": "Светът на тениса застана зад Доминик Тийм"}
{"url": "https://offnews.bg/obshtestvo/chetvartoklasnitcite-ot-sofia-smolian-i-varna-s-naj-dobri-rezultati-o-704698.html", "text": "Приключи националното външно оценяване на четвъртокласниците. То се проведе по познатите от предходните години изисквания за организацията и формата на изпитванията по четирите учебни предмета – български език и литература, математика, човекът и обществото, човекът и природата.В изпитите от националното външно оценяване се включиха над 60 500 ученици от 1796 училища.Резултатите са показателни за висока степен на постигане на държавните образователни изисквания за учебното съдържание за началния етап на основното образование:• по БЕЛ – 77,69%• по математика – 75,25 %• по човекът и обществото – 77,80%• по човекът и природата – 81,28 %Резултатите са напълно съизмерими с тези от предходните години. Най–високи продължават да са постиженията по човекът и природата. Тенденция към повишение показват и резултатите по БЕЛ (те са с 5,01% по-високи в сравнение с 2018 г. и с 6,02% по-високи в сравнение с 2017 г.).По останалите учебни предмети резултатите са в близък диапазон – напр. по математика са с 1,69% по-ниски в сравнение с 2018 г., но с 4,95% по-високи в сравнение с 2017 г. Понижението по човекът и обществото спрямо предходната година е 4,44%, а по човекът и природата - с 1,53 %.Според общия среден резултат от четирите предмета за поредна година най-висока успеваемост имат учениците от Смолян, София-град и Варна. На последните места по три от четирите учебни предмета се подреждат Шумен, Монтана и Сливен, а по БЕЛ - Монтана, Силистра и Сливен.Най-ниските резултати са отчетени за въпросите със свободен отговор, които предполагат допълване и/или създаване на кратък текст. За въпросите с избираем отговор се запазва тенденцията за висока постижимост.За разлика от предходни години се отчитат по-високи резултати по критериите от диктовката.", "date": "2019.06.04", "title": "Четвъртокласниците от София, Смолян и Варна с най-добри резултати от матурите"}
{"url": "https://offnews.bg/izvan-terena/vsichko-za-seks-skandala-s-nejmar-704697.html", "text": "Полицията в Бразилия днес връчи призовка на суперзвездата на Пари Сен Жермен и \"селесао\" Неймар. Нападателят е обвинен в изнасилване, което той яростно отрича, макар да признава, че познава жената и твърди, че всичко е било доброволно. Нещо повече - Неймар показа цялата кореспонденция с нея, за което може да понесе допълнителна наказателна отговорност, тъй като станаха видими интимни снимки на жертвата.Сексскандалът идва десетина дни преди старта на Копа Америка на 14 юни, чийто домакин е именно Бразилия. Заради важността на Неймар, от местната федерация са уредили Неймар да бъде разпитан колкото е възможно по-скоро, за да не се нарушава подготовката на самия Неймар и обстановката в отбора.Хронология на скандалаПо думите на потърпевшата жена изнасилването е извършено на 15 май в хотел в Париж. Според информациите жената, чието име умишлено не се споменава и Неймар са се свързали чрез WhatsApp. Бразилецът ѝ е предложил да дойде в Париж при него. Самолетните билети и настаняването в луксозен хотел са били за сметка на звездата, като самият той е предложил това.Два дни по-късно жената се е върнала в Бразилия, но не е съобщила веднага за случилото се, защото е била в шок.В деня, в който стана ясно, че има подадена жалба срещу него, Неймар показа публично кореспонденцията си с нея, като не липсваха и доста пикантни кадри, които двамата са си разменяли. Освен това той заяви, че е жертва на изнудване и има доказателства, които ще предаде на полицията.Скандалът притесни и водещия производител на спортни стоки \"Nike\". Американската компания е спонсор на играча, на бразилския отбор, както и на ПСЖ. \"Дълбоко притеснени сме от тези обвинения и ще следим случая отблизо\", обявиха от \"Nike\" в кратко съобщение, цитирано от \"Mundo Deportivo\". ", "date": "2019.06.04", "title": "Всичко за секс скандала с Неймар"}
{"url": "https://offnews.bg/112/kradtci-zadignaha-furazha-na-zooparka-i-30-lotarijni-bileta-v-blagoevg-704675.html", "text": "Неизвестни засега крадци са задигнали фуража на зоологическата градина в Благоевград, съобщи полицията.Четири чувала с храна за животните са изчезнали на 2-ри срещу 3-ти юни от склад на зоопарка.Образувано е досъдебно производство.В същия ден в Районното управление в Благоевград е получен сигнал и за друга куриозна кражба. От хранителен магазин в града са откраднати 15 лотарийни билета на 1 юни, а два дни по-късно - още 15 билета. Работата по случая продължава.", "date": "2019.06.04", "title": "Крадци задигнаха фуража на зоопарка и 30 лотарийни билета в Благоевград"}
{"url": "https://offnews.bg/zvezdi/pocheten-oskar-za-dejvid-linch-prez-oktomvri-704701.html", "text": "Световноизвестният режисьор Дейвид Линч, американският актьор с индианско потекло Уес Стъди и Лина Велтмюлер, първата режисьорка, получила номинация за златната статуетка, ще бъдат отличени с почетни \"Оскар\"-и на Наградите на управителите на американската киноакадемия през октомври, предаде Асошиейтед прес.Със същия приз ще бъде отличена актрисата и активистка за равнопоставеност на жените Джина Дейвис. Освен статуетка \"Оскар\" тя ще получи и хуманитарния приз на името на Джийн Хершолт.Единадесетите Награди на управителите на американската киноакадемия ще бъдат връчени на 27 октомври в Холивуд.", "date": "2019.06.04", "title": "Почетен Оскар за Дейвид Линч през октомври"}
{"url": "https://offnews.bg/izvan-terena/natcional-smeni-manekenkite-s-uchitelka-ot-novi-pazar-704705.html", "text": "Новата любов на 27-годишния сръбски национал Адем Ляич изненада запознатите със завоеванията му.Офанзивният полузащитник на Бешикташ е популярен плейбой в западната ни съседка, като таблоидите се забавляваха с постоянните му любовни истории с различни моделки и плеймейтки.От няколко месеца обаче той е в сериозна връзка с атрактивната си землячка от родния Нови пазар Зубейда Даждаревич. Двамата се познават от съвсем малки, но любовта им е пламнала на зряла възраст.Зубейда има един брак зад гърба си и е майка на две момиченца. Тя работи в начално училище, където преподава изобразително изкуство.Тя рисува много в свободното си време, а на изложбите ѝ може да бъде видян и самият Ляич.", "date": "2019.06.04", "title": "Национал смени манекенките с учителка от Нови пазар"}
{"url": "https://offnews.bg/politika/nekachestven-remont-v-stolichno-uchilishte-plateni-sa-52-lv-kv-m-za-704700.html", "text": "За евентуално източване на евросредства при ремонта на столичното 70-о Основно училище \"Св. Климент Охридски\" алармираха от БСП-София, внасяйки официално питане до кмета на София как се разходват средствата.Според авторите на сигнала Милка Христова, зам.-председател на СОС, и Калоян Паргов, лидер на БСП-София, от година училището в кв. \"Модерно предградие\" е в ремонт, извършван с 2 милиона лева по Оперативна програма „Региони в растеж“. Част от въпросите в запитването са свързани с това дали са контролирани доставките на материали, има ли издадени досега протоколи или актове от надзорната фирма за извършените строителни дейности, в това число и за лошо качество, има ли наложени глоби и санкции на изпълнителя и в какъв размер.\"След като се запознахме с отговора на кмета Йорданка Фандъкова с Калоян Паргов не останахме удовлетворени, тъй като в него на 3 страници пространно се обясняват целите и обема на проекта, технологията по сключването и изпълнението на договора, без обаче да се дават конкретни отговори на поставените въпроси, коментира Милка Христова. - По наше искане разглеждането на отговора на питането беше отложено за следващата сесия на СОС, която ще бъде на 13-и юни.\"Според Милка Христова към момента 70-то ОУ продължава да бъде работна площадка, а ремонтните дейности са много далеч от \"рязане на лентата\", въпреки че ремонтът по договор трябва да е приключил в края на март тази година. \"Това, което видях на място, надмина и най-лошите ми очаквания, коментира Христова. - В отговора на кмета Фандъкова пише, че възложителят в лицето на Столична община и надзорната фирма в лицето на общинскотодружество \"Софинвест\" осъществяват непрекъснат контрол върху качеството на влаганите строителни материали и изпълнените строително-монтажни работи. Кметът твърди също, че до настоящия момент са съставени всички изискуеми актове и протоколи - 18 на брой, като не са установени отклонения от изискванията за качество на строителните материали. В отговора също така е посочено, че от стартирането на ремонта до 5 април 2019 г. са извършени повече от 160 посещения на обекта от представител на възложителя, тоест Столична община.\"От БСП описват и конкретни нарушения: OFFNews е готов да предостави и други гледни точки по темата.", "date": "2019.06.04", "title": "Некачествен ремонт в столично училище, платени са 52 лв./кв. м за паркет и 70 лв./кв. м за теракот (снимки)"}
{"url": "https://offnews.bg/futbol/real-podpisa-s-golova-mashina-ot-bundesligata-704702.html", "text": "От Реал Мадрид официално обявиха привличането на Лука Йович от Айнтрахт Франкфурт. Договорът на 21-годишния нападател е до лятото на 2025 година.Трансферът е на стойност 70 милиона евро. По неофициална информация той ще получава заплата от почти 12 милиона евро.В близко време Йович ще мине задължителните медицински прегледи, след което ще бъде представен на \"Сантиаго Бернабеу\".Нападателят наниза 27 гола за Айнтрахт във всички турнири през сезон 2018/2019. Сърбинът е първото ново попълнение на \"белия балет\" това лято.Очаква се до края на седмицата Реал да обяви привличането още на Еден Азар от Челси и Ферлан Менди от Олимпик Лион.", "date": "2019.06.04", "title": "Реал подписа с голова машина от Бундеслигата"}
{"url": "https://offnews.bg/ikonomika/maia-manolova-niama-osnovanie-za-po-skapo-parno-kevr-e-osnoven-gener-704674.html", "text": "Националният омбудсман Мая Манолова определи като необосновано увеличението на цените на парното, топлата вода и тока. В интервю за Т тя коментира, че с регулярното поскъпване на комуналните услуги Комисията за енергийно и водно регулиране (КЕВР) се превръща в основен генератор на инфлация в страната.Манолова припомни, че последното увеличение на парното беше през октомври 2018 г., а оттогава цената на природния газ на международните пазари не се е увеличила, така че основания за повишаване цената няма.\"Още повече, че КЕВР ще започне обсъждане за по-високи цени на топлото преди да е определил цената на природния газ. Предложението на \"Булгаргаз\" е за намаляване даже на цената на природния газ - с 10 стотинки, но е реално намаление. В същото време се предлага цената на топлото да бъде увеличена, което няма никакво солидно обяснение. В същото време продължава да намалява количествата произведена и разпределена топлинна енергия, не намаляват технологичните загуби, намаляват ремонтните дейности, повишават се заплатите в дружествата, а се повишава цената на парното. Нито един от показателите, които КЕВР представя, не се подобрява\", каза Манолова.", "date": "2019.06.04", "title": "Мая Манолова: Няма основание за по-скъпо парно. КЕВР е основен генератор на инфлацията"}
{"url": "https://offnews.bg/offtopic/rambo-hvali-borisov-tova-koeto-v-amerika-go-pravim-za-2-mesetca-tuk-704679.html", "text": "Премиерът Бойко Борисов прие на среща актьора Силвестър Сталоун, който е България за снимките на филма \"Рамбо 5\".Фейсбук профилът на министър-председателя излъчваше лайв от срещата с холивудската звезда.Борисов нарече актьора \"братко мой\" и припомни на Рамбо, че са се срещали преди 11 години, когато още бил \"мейджър\" (кмет) на София, а Сталоун му показа, че си спомня, подсещайки го, че лидерът на ГЕРБ му обещал да си говорят на английски при следващата им среща. Премиерът веднага направи включване на езика на Шекспир и завъртя ръка с думите \"so-so\" (б. ред. - горе-долу).Борисов се поинтересува дали на Сталоун му харесва България и дали тя се е променила от последния път, когато е идвал. И получи утвърдителен отговор. Рамбо виждал невероятна промяна и много интензивно строителството.Борисов изреди придобивки по конспект - 62 км метро, пътища, паркове и градинки и изгледа трейлъра на новия филм от поредицата, който трябва да излезе по кината през септември.Накрая Борисов заключи, че вече може да се съревноваваме с Хърватия, където бяха голяма част от снимките на тв сагата Game of Тhrones.", "date": "2019.06.04", "title": "Рамбо хвали Борисов: Това, което в Америка го правим за 2 месеца, тук го правите за 2 седмици (видео)"}
{"url": "https://offnews.bg/tenis/serina-uiliams-se-okaza-seksist-i-rasist-v-biznesa-704680.html", "text": "Любопитни изводи могат да се направят за американската тенис звезда Серина Уилямс само от начина, по който инвестира парите си. Оказва се, че всички призиви за равенство между половете и расите не важат за нея.Цели 60 процента от инвестициите на Уилямс са насочени в компании, които се ръководят или от жени, или от цветнокожи. Състоянието на Серина се оценява на 225 милиона долара, което я нарежда в челото на класацията на \"Форбс\" на най-богатите жени в света, които са се създали сами. Част от това богатство е вложено в 34 компании.Наскоро Серина обяви, че създава инвестиционен фонд, който ще носи името \"Серина Венчърс\".\"Искам да стана марка, не просто лице. Ще работя здраво да стана част от тази инфраструктура\", каза тогава Серина.В момента американката е в центъра на огромен скандал, който заформи лично на \"Ролан Гарос\". Тя вдигна скандал на организаторите след загубата си в трети кръг. Заради Серина австриецът Доминик Тийм беше принуден да прекрати пресконференцията си, тъй като тя не искала да го чака.\"Моля? Това е нещо, което не мога да разбера. Някаква шега ли е? Аз трябва да си тръгна, защото тя не можела да чака?\", заяви възмутеният Тийм, който съвсем не е случайно име. Той е наричан \"Принца на клея\" и е считан за наследник на Краля на тази настилка Рафаел Надал.\"Въпросът беше принципен. Не е важно аз ли стоя в залата или някой друг. Аз също направих грешка, като казах, че не съм някакъв юноша, че да постъпват така с мен. Не бях прав. Дори и с юноша не може да се постъпва така. Сигурен съм, че с Роджър Федерер и Рафаел Надал не биха се държали така\", каза Тийм.Инцидентът отприщи нова вълна хейт към Серина, която така или иначе не се радва на голяма любов. Случаят се коментира на почти всяка пресконференция след мач в Париж, като в огромното си мнозинство тенисистите застават зад Тийм.", "date": "2019.06.04", "title": "Серина Уилямс се оказа сексист и расист в бизнеса"}
{"url": "https://offnews.bg/politika/prezidentat-sezira-ks-za-promenite-v-zakona-za-darzhavnata-sobstvenost-704703.html", "text": "Президентът сезира Конституционния съд за разпоредби на Закона за изменение и допълнение на Закона за държавната собственост, съобщиха от прессекретариата на държавния глава. Президентът Румен Радев сезира днес Конституционния съд с искане да бъдат обявени за противоконституционни и за несъответстващи на международни договори отделни разпоредби от Закона за изменение и допълнение на Закона за държавната собственост. С промените в закона се целеше ускоряването и оптимизирането на процеса по отчуждаване на имоти с цел изграждане на значими национални обекти. Според президента обаче не е постигнат баланс между обществения интерес и защитеното от Конституцията право на собственост и вместо ефекта на ускоряване се създава риск от забавяне на важни инфраструктурни обекти.Сезирайки съда, президентът отстоява своята позиция, изразена с наложеното вето върху законовите разпоредби, пишат още от \"Дондуков\" 2. Промените в закона за държавната собственост бяха приети на 15 май, а . Народните представители . Според новите текстове съдът ще може в закрито заседание да допуска предварително отчуждаване в седемдневен срок от искането на отчуждаващия орган, ако се налага да се защитят особено важни държавни и или обществени интереси.Предварителното изпълнение на акта се допуска при наличието на влязъл в сила подробен устройствен план и когато имотът е отреден за национален обект или обект с национално значение, предвиждат измененията. С проекта е предвидено да отпаднат и протоколите, които следва да бъдат подписани от две длъжностни лица и един от съседите, става ясно от мотивите на вносителя - Министерски съвет.", "date": "2019.06.04", "title": "Президентът сезира КС за промените в Закона за държавната собственост"}
