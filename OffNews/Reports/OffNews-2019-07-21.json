{"url": "https://offnews.bg/futbol/sled-tcska-etar-uspia-da-spane-i-levski-707700.html", "text": "Левски и Етър завършиха наравно 0:0 в двубой от втория кръг, игран на стадион \"Ивайло\" във Велико Търново. Двата тима изиграха двубоя на бързи обороти, като положения не липсваха и пред двете врати, но до попадение така и не се стигна.Етър направи второ реми със софийски гранд, след като в първия кръг завърши 2:2 при гостуването си на ЦСКА. \"Сините\" пък прекъснаха перфектната си серия от началото на сезона – две победи над Ружомберок в Лига Европа и успех с 4:1 над Дунав на старта на новия сезон. 26-кратните шампиони имат 4 точки и са трети във временното класиране. Етър е на 8-о място с 2 пункта.Във втората минута Иван Горанов проби и центрира остро, но Христо Иванов спаси. Две минути по-късно Светослав Ковачев, който по-рано проби през Горанов, се възползва от грешка на Хали Тиам и изпроси картон на Нуно Рейш. Португалецът го фаулира на границата на наказателното поле. Артьом Артюнин стреля в стената.В 12-ата минута Горанов беше изведен отлично от Мартин Райнов, след което центрира, но вратарят Иванов изби топката в тялото на Стаси Иванов, но за късмет на домакините топката излезе в аут.В 24-ата минута гостите изпуснаха възможност на контраатака. Минута по-късно Левски спечели корнер след далечен изстрел на Мариани. При последвалото центриране Паулиньо завърши с нов шут, но без да затрудни опитния вратар.Постепенно домакините станаха по-активни, като Ковачев не успя да се възползва от грешка на гостите. В 42-ата минута Давиде Мариани направи най-сериозния пропуск преди почивката. Здравко Димитров премина двама противници и изведе набралия скорост Станислав Иванов, който нахлу в наказателното поле и центрира на задната греда, където връхлитащият Мариани не успя да уцели добре топката от пет метра и да даде аванс на гостите. Бранител на \"виолетовите\" му попречи да види топката, но пропускът си беше много сериозен.Втората част започна с опасност за Етър, но Йордан Апостолов не успя да се възползва от грешка на Тиам, като стреля далеч от целта. В 65-ата минута Димитров, който беше ритнат лошо от Крум Стоянов, бе заменен от Дени Алар. Австриецът направи дебют в родното първенство.В 70-ата минута именно той можеше и да вкара своя първи гол в елита на България. Той подаде на Горанов, левият защитник нахлу и центрира към тарана, който от три метра стреля с десния крак, но със страхотно спасяване Иванов запази вратата си суха.До края двата тима заложиха на здрави сблъсъци и надлъгване, но до попадение така и не се стигна. Португалецът Рейш отново пропусна с глава в 74-ата минута, а в същото време Франко Мазурек замени Тиам.", "date": "2019.07.21", "title": "След ЦСКА, Етър успя да спъне и Левски"}
{"url": "https://offnews.bg/sviat/aktior-namushkan-na-stcenata-na-svetsko-sabitie-v-honkong-707678.html", "text": "Актьорът и филмов продуцент от Хонгконг Саймън Ям беше намушкан на сцената на събитие в Китай.64-годишната звезда, която участва в редица наградени филми, бил в град Жоншан, където участвал в откриването на магазин, когато станал инцидентът, съобщи вчера Би Би Си.Видео, споделено в Weibo - китайският еквивалент на Туитър - показва мъж, който се приближава до сцената и се блъска в актьора, преди да започне яростна битка. Охранителите хукват към двамата и ги разтървават, а нападателят е задържан.Мениджърът на Ям каза, че раните на клиента му не са животозастрашаващи и че той е в болница. Намушкан е в стомаха и порязан по ръката, но е бил в съзнание през цялото време, казва Лестър Мо Джи.Извършена е успешна операция.Полицията идентифицира нападателя като 53-годишен местен жител с фамилия Чен, който е диагностициран с шизофрения. Той използвал малък нож за плодове.", "date": "2019.07.21", "title": "Актьор намушкан на сцената на светско събитие в Хонконг"}
{"url": "https://offnews.bg/sviat/zhena-kamikadze-ubi-shestima-i-rani-13-v-pakistan-707684.html", "text": "Жена камикадзе се взриви и уби шест души, включително двама полицаи, в Северозападен Пакистан.Атаката е извършена на входа на болница в селището, което се намира в покрайнините на град Дера Исмаил Хан, съобщи БНТ.В същия момент полицаи помагали за пренасянето на телата на двама техни колеги, които били убити от екстремисти при стрелба в събота.Самоубийцата дошла пеша, а взривът убил двама полицаи, четирима цивилни и ранил 13 души.При огледа е открита обезобразената глава на жената. Тя е идентифицирана, на 28 е.Отговорност за атентата пое говорител на Техрийк-е-талибан Пакистан чрез изявление до местните медии.", "date": "2019.07.21", "title": "Жена камикадзе уби шестима и рани 13 в Пакистан"}
{"url": "https://offnews.bg/dw/zaplatite-rastat-no-bavno-a-balgaria-vse-taka-opustiava-707681.html", "text": "Минималната работна заплата в България се определя еднолично от правителството. Просто защото синдикатите и организациите на работодателите вече от години не могат да се споразумеят за конкретните параметри на минималната работна заплата. Димитър Банков, заместник-председател на Българската стопанската камара, обяснява:„Месечната стойност на производителността е около 1020 евро. От тази сума работодателят изплаща трудовото възнаграждение, част от осигуровките, а също така отчисления за амортизация и инвестиции. Имаме средна работна заплата от около 615 евро и минимална работна заплата от 286 евро. Тоест, минималната работна заплата представлява повече от 25% от производителността на труда. В селското стопанство обаче през тази година производителността възлиза на 256 евро, а и там работодателите са длъжни да плащат минималната работна заплата от 286 евро – това е реалността.\"България е страната с най-ниски заплати в ЕС. При това след приемането на страната в ЕС през 2007 година трудовото възнаграждение значително се покачи. Според Пламен Димитров, президент на КНСБ, проблемът е в това, че пропастта между високите и ниските заплати е станала много дълбока.Две трети от работещите изкарват възнаграждение под средното„За последните 7-8 години всъщност средната работна заплата се повиши почти двойно – с 90%. Проблемът на България обаче е в неравенството между работещите хора. Две трети от всички работещи изкарват възнаграждение под средното. В този смисъл е добре, когато средната работна заплата се покачва, само дето ниските заплати не растат толкова бързо, колкото високите. В България има между 600 хиляди и 800 хиляди „работещи бедни\", а минимална работна заплата получават около 400 хиляди души. Ето защо от няколко години насам ние настояваме за увеличение на всички заплати с поне 10%.\" Както стана дума, средната работна заплата тази година възлиза на 286 евро бруто. В България ДОД е нисък и възлиза на 10% за всички категории заплати. След неговото приспадане и след отчисляването на вноските за социално и здравно осигуряване, за работника накрая остават 222 евро чисти. Димитър Манолов, президент на синдиката „Подкрепа\", казва:„Ниското заплащане няма да доведе до нищо друго, освен че прогонва българските работници да си търсят късмета в чужбина. Квалифицирани кадри, които работят за малко пари – това го има само при диктатурите или в условията на затворени граници. Когато се работи в условията на отворена пазарна икономика, винаги се случва едно и също: квалифицираните хора бягат натам, където са високите заплати.\"Най-високата минимална работна заплата през 2019 година се изплаща на квалифицираните мениджъри в отрасъла „Производство на продукти от рафиниран петрол и от кокс\". Тя възлиза на около 900 евро пред удръжките.", "date": "2019.07.21", "title": "Заплатите растат, но бавно. А България все така опустява"}
{"url": "https://offnews.bg/gimnastika/razminahme-se-s-medal-ot-svetovnoto-za-devojki-707680.html", "text": "Малката ни грация Валерия Ватова остана на косъм от бронзов медал на лента на световното първенство по художествена гимнастика за девойки, което се провежда в Москва.Родената през 2004 година Ватова остана четвърта с резултат 16,250 точки, от които 9,000 за трудност.Титлата на лента спечели рускинята Дария Сергеева, а след нея се наредиха Ади Катц от Израел и Салма Солаун от Испания.Във финала на въже, който се проведе по-рано днес, Ева Брезалиева остана шеста.Така българското участие на световното приключи, тъй като Валерия и Ева бяха единствените ни представителки, достигнали до финал.", "date": "2019.07.21", "title": "Разминахме се с медал от световното за девойки"}
{"url": "https://offnews.bg/ikonomika/zapochna-umartviavaneto-na-17-hil-zhivotni-v-rusensko-zaradi-afrikans-707682.html", "text": "Започна умъртвяването на 17 хил. животни от свинекомплекса в село Николово, Русенско, в който беше потвърдено наличието на болестта африканска чума по свинете, предаде БНР.Властите уточниха, че умъртвяването ще бъде извършено по хуманен начин.Зоната около свинекомплекса се охранява от полицията и движението е ограничено.Обектът се намира на 9 км от границата с Румъния и попада в зона с регионализация на база риск.", "date": "2019.07.21", "title": "Започна умъртвяването на 17 хил. животни в Русенско заради африканската чума по свинете"}
{"url": "https://offnews.bg/sviat/ruskoto-kontrarazuznavane-udareno-ot-bezpretcedentna-hakerska-ataka-707689.html", "text": "Руското контраразузнаване е ударено от най-тежката кибератака в историята си, информация за която достигна до \"Форбс\" и руската редакция на Би Би Си, които огласиха случая вчера.Хакери успели да откраднат 7.5 терабайта данни за: големи договори; тайни проекти, включително за проследяване на хора, използващи браузъра за анонимно търсене Tor; извличане на данни от социалните мрежи (вкл. Facebook и LinkedIn); отделяне на използвания от държавните институции интернет от общата световна мрежа.TOR се използва за заобикаляне на ограничения в интернет, прикриване на данни и достъп до т. нар. \"тъмна мрежа\".Данните са източени от голям подизпълнител на Федералната служба за сигурност на Русия и разпратени до медиите. Впоследствие Би Би Си Русия обяви, че \"0v1ru$\" е проникнал в сървъри на компанията SyTech. Медията описва пробива като вероятно \"най-големият теч на данни в историята на руските разузнавателни служби\".Известие за пробив в SyTech е публикувано на 13 юли от \"0v1ru$\" на сайта на компанията. На началната ѝ страница вместо подпис хакерите оставят емотикон - усмихнато лице, знак за \"тролване\". Впоследствие \"0v1ru$\" предават данните на по-голямата хакерска група \"Дигитъл революшън\", които ги разпраща до медии.\"0v1ru$\" разкриват имената на мениджъри от SyTech и наименованията на проектите Arion, Relation и Hryvnia. От архива, с който руската редакция на Би Би Си успява да се запознае, следва, че SyTech е работила по поне 20 непублични ИТ проекта, поръчани от руските специални служби и отдели, но тези документи не съдържат държавни тайни.ФСБ е наследник на съветското КГБ и осъществява контраразузнаването на Русия на територията на страната и осъществява големи операции по наблюдение и събиране на информация в чужбина, отбелязва \"Форбс\".", "date": "2019.07.21", "title": "Руското контраразузнаване ударено от безпрецедентна хакерска атака"}
{"url": "https://offnews.bg/sviat/stotitci-tcenni-proizvedenia-na-izkustvoto-i-chasti-ot-starinni-mebeli-707687.html", "text": "Стотици ценни произведения на изкуството и части от старинни мебели са изчезнали мистериозно от Елисейския дворец. Френската полиция разследва случая, предава британският в. \"Тhe Telegraph\".700-те липсващи предмета включват бронзови скулптури и статуетки, имперски столове, реставрирана маса за вечеря от 19-и век, фотьойл от 18-и век и килими от 17-ото столетие.  Разследващите не са сигурни дали вещите са преместени, забравени в някой склад или откраднати.През последните 7 г. Елисейският дворец отправи 81 обвинения в предполагаеми кражби на 122 скулптури, картини или снимки, части от мебели и други над 500 предмета, за които се смята, че струват десетки хиляди евро.\"Има шокиращо ниво на нехайство при проследяването на вещите. Те не са взети от аукционна къща или частен апартамент, но от президентската официална резиденция, където сигурността е изключително висока. Разследващите ще проверят дали те не са били откраднати от хора от персонала\", казва неназован източник от полицията, цитиран от вестника. Париж е известен с кражбите на бижута, които стават там, но изчезването на толкова много ценни исторически и културни артефакти от официална резиденция е засрамващо за политическата институция, коментира изданието.По-рано този месец полицията обяви, че разследва предполагаема кражба на седем творби от Елисейския дворец, но сега се оказва, че изчезналите предмети са многократно повече. Ако се включат и съдовете, списъкът с липсващи предмети ще наброява 57 165, ако всяка чиния и чаша се преброят отделно. Наскоро порцеланов комплект за сервиране, обявен за продажба eBay през 2014 г., бе идентифициран като част от комплект, принадлежащ на френския президент Рене Коти през 50-те години на миналия век.Елисейският дворец не е единствената президентска резиденция във Франция с този проблем. Такива случаи има във версайската вила \"Ла Лентерн\", Форт Брегансон на Средиземноморското крайбрежие, където президентът Еманюел Макрон прие британския министър-председател Тереза Мей миналото лято. Крадците вероятно са се възползвали от липсата на подробно описание на предметите и най-вече на сервизите за хранене, приборите и лесно преносимите обекти, като например столове.Миналата година семейство Макрон бяха въвлечени в скандал заради новите сервизи, които поръчаха, за да заменят използваните от десетилетия. Техните действия целяха освежаване на обстановката в Елисейския дворец.", "date": "2019.07.21", "title": "Стотици ценни произведения на изкуството и части от старинни мебели изчезнаха мистериозно от Елисейския дворец"}
{"url": "https://offnews.bg/medii/zhurnalist-e-ubit-pri-vazdushen-udar-v-siria-707693.html", "text": "Журналист е бил убит при руски въздушен удар в провинция Идлиб, Северозападна Сирия - предава Анадолската агенция, цитирана от \"Фокус\".Журналистът работи на свободна практика към Анадолската агенция. За информацията си тя се позовава на агенцията за гражданска защита на Белите каски. Той е бил и спасител от Белите каски.Анас Диаб е загинал в неделя. Той е на 22 години. По същото време е съобщавал за руски въздушен удар в родния си град Хан Шейхун.\"Диаб е изпълнявал своя журналистически дълг в много опасни райони. Работил е, за да се чуе гласът на Идлиб и Сирия в целия свят\", каза Мустафа Хай Юсеф, директорът на \"Белите каски\" в Идлиб.Миналата година Диаб е бил ранен от удари на сирийското правителство и изпратен в Турция за лечение.Правителствените сили и руските военни самолети засилиха нападенията върху зоните на деескалация в северната Сирия през последните дни. Въпреки че Турция и Русия се договориха през септември 2018 г. да превърнат Идлиб в зона за деескалация, където нападенията са забранени, договореността постоянно се нарушава.", "date": "2019.07.21", "title": "Журналист е убит при въздушен удар в Сирия"}
{"url": "https://offnews.bg/obshtestvo/rekorden-trafik-prez-kapitan-andreevo-dnes-707683.html", "text": "Рекордно много автомобили са преминали граничния ни пункт \"Капитан Андреево\" днес. Границата са пресекли 10 хил. превозни средства с повече от 30 000 пътуващи в тях, съобщава БНР.На пункта има струпване предимно от работещи в Западна Европа, които се завръщат в Турция за лятната си ваканция.Работят всички 9 трасета за леки автомобили и едно за автобуси. Обработката на документите става за 3-4 минути, но въпреки това за самото пресичане на границата се изчаква 2-3 часа.Прогнозите са трафикът към Турция да бъде натоварен до началото на август.", "date": "2019.07.21", "title": "Рекорден трафик през Капитан Андреево днес"}
{"url": "https://offnews.bg/sviat/zemetresenie-4-5-raztarsi-gratckia-ostrov-zakintos-707694.html", "text": "Земетресение с магнитуд 4.5 бе регистрирано днес в Йонийско море, на 55 км западно от гръцкия остров Закинтос, след като вчера силен трус (5.3) прекъсна телекомуникациите и електричеството в части от столицата Атина.То е станало в 17:53 ч. местно време, което съвпада с българското.Дълбочината му е 8 км.Данните са от системата на Европейския средиземноморски сеизмологичен център.Към момента няма данни за пострадали и щети.", "date": "2019.07.21", "title": "Земетресение 4.5 разтърси гръцкия остров Закинтос"}
{"url": "https://offnews.bg/tenis/viktoria-tomova-specheli-naj-goliamata-titla-v-karierata-si-707697.html", "text": "Първата ни ракета при дамите Виктория Томова спечели титлата на турнира на червени кортове в Биариц (Франция) с награден фонд 80 000 долара.Поставената под номер 4 българка победи във финала Данка Ковинчич (Черна гора) с 6:2, 5:7, 7:5 за 2 часа и 41 минути игра.24-годишната българка загуби първите два гейма в мача, но след това спечели шест поредни гейма за 6:2 в първия сет. Във втората част Вики сервираше за мача при 5:4, но загуби следващите три гейма за 5:7.В третия решителен сет двете тенисистки си размениха по един ранен пробив до 2:2. Томова стигна до решителен пробив за 6:5, а след това на собствен сервис Вики затвори мача с гейм на 15.За титлата Томова заработи 115 точки за световната ранглиста. Това е най-голямата титла в кариерата на Виктория Томова.", "date": "2019.07.21", "title": "Виктория Томова спечели най-голямата титла в кариерата си"}
{"url": "https://offnews.bg/sviat/partiata-na-prezidenta-vladimir-zelenski-pecheli-izborite-v-ukrajna-707696.html", "text": "Партията на украинския президент Владимир Зеленски печели извънредните парламентарни избори, показват предварителните резултати.\"Слуга на народа\" ще има мнозинство в парламента и така властта на държавния глава - комикът от тв сериал Зеленски - ще се укрепи.През април 41-годишният Зеленски спечели със 73% президентските избори в Украйна срещу Петро Порошенко, но и досега не може да назначи министрите, които иска. Той е решен да прокара радикални реформи и да се бори с корупцията. Пред избирателна секция в Киев по-рано днес Зеленски заяви, че предсрочните избори са дори по-важни от президентските.Екзит половете показват, че \"Слуга на народа\" печели 43,9% от вота, а във Върховната Рада влизат общо пет политически формации, преминаващи петпроцентната бариера, пише УНИАН. Проруската \"Опозиционна платформа - за живот\" на Юрий Бойко има 11,5%. Трета е партията на Порошенко - \"Европейска солидарност\" - 8,9%. „Баткивщина“(Отечество) на бившия премиер Юлия Тимошенко има 7,6%, а за партия \"Глас\" на украинския рок певец Святослав Вакарук са гласували 6,3%.Днес Украйна избира 225 депутати по партийни листи и още 199 в едномандатни избирателни райони.Ако се стигне до сформирането на коалиция, най-вероятният партньор на \"Слуга на народа\" е \"Глас\".Руската ТАСС съобщава за 1792 съобщения за нарушения по време на изборите и за образувани 44 наказателни дела, като цитира Националната полиция. Естеството на по-голямата част от жалбите е свързано с незаконна кампания, подкупване на избиратели, възпрепятстване на упражняване на правото на глас.", "date": "2019.07.21", "title": "Партията на президента Владимир Зеленски печели изборите в Украйна"}
{"url": "https://offnews.bg/koloezdene/jejts-s-vtora-etapna-pobeda-alafilip-opazi-zhaltata-flanelka-707688.html", "text": "Британецът Саймън Йейтс от отбора на Mitchelton-Scott спечели втора етапна победа в тазгодишното издание на Тур дьо Франс, след като финишира между Лиму и Фоа Пра д’Алби (185 км) за 4 часа, 47 минути и 4 секунди.Големият победител в етапа обаче е вчерашният победител Тибо Пино от Groupama-FDJ, който финишира на 33 секунди зад него и стопи изоставането си от фаворитите, като вече е четвърти във временното генерално класиране.Големият губещ е временният лидер Жулиен Алафилип от Deceuninck Quick-Step, който запази жълтата фланелка, но авансът му вече е много малък преди последната седмица на Обиколката. Алафилип страда много в последните 40 км преди финала, когато остана сам, но успя да минимизира загубите си.Той води с 1,35 минути пред Герант Томас от Team Ineos, 1,47 мин пред Стивън Кройсвайк (Jumbo-Visma) и 1,50 мин. пред Пино.Утре е почивен ден в Тура, а във вторник предстои равнинен етап около Ним (177 км).", "date": "2019.07.21", "title": "Йейтс с втора етапна победа, Алафилип опази жълтата фланелка"}
{"url": "https://offnews.bg/futbol/todor-nedelev-s-hettrik-pri-obrat-na-botev-pd-707698.html", "text": "Тодор Неделев отбеляза хеттрик за Ботев Пловдив при победата у дома с 3:1 над Дунав Русе в двубой от втория кръг на Ефбет Лига.Гостите от Русе поведоха в 23-ата минута. Стефан Христов центрира от корнер, а съотборникът му Георги Динков засече топката във вратата на домакините за 0:1. Реакцията на пловдивчани не закъсня. Първо в 32-ата минута Филип Филипов пропусна, но в 36-ата минута Неделев беше безгрешен.Нападателят довърши гостите през втората част, като изведе Ботев напрев в 62-ата минута, като отново в ролята на асистент влезе Тейлон Корея. Натискът на Ботев продължи и така се стигна до 87-ата минута, когато Неделев оформи крайния резултат.Така пловдивчани записаха първата си победа за сезона, след като в първия кръг врътнаха реми в Кърджали срещу Арда (0:0). Дунав също не започна сезона добре и загуби с 1:4 от Левски у дома, а сега регистрира втора поредна загуба.\"На терена не е само Тодор Неделев, а целия отбор. Фантастично представяне за нас днес, играхме добър футбол. Имахме голямо желание и играхме добре. Много съм горд от отбора си. Последните три дни се занимавахме със статичните положения, но допуснахме гол именно така.Опитваме се да играем офанзивен футбол, но не винаги, защото не сме глупави. Срещу Лудогорец няма да го направим, защото ще се самоубием. Трябва да се разиграва топката.Ако Кристиан Димитров си тръгне, аз си тръгвам на следващия ден. Да отидеш от България в Румъния? Какво да прави там?Само ако клубът има нужда от парите, тогава бих разбрал, но тогава шефовете трябва да обяснят на феновете. Само ако има сума, за която си заслужава, ще го продадем\", каза треньорът на Ботев Желко Петрович.", "date": "2019.07.21", "title": "Тодор Неделев с хеттрик при обрат на Ботев Пд"}
{"url": "https://offnews.bg/volejbol/iunoshite-ni-zagubiha-finala-na-evrovolej-2019-707695.html", "text": "Отборът на България за юноши до 17 г. загуби от Франция във финала на Европейското първенство по волейбол, игран в столичната зала \"Христо Ботев\" с 1:3 гейма (-20, -23, -20, -13).Младите \"лъвове\" изостанаха след откриващия гейм в срещата, но изравниха след здрава битка във втората част. Впоследствие тимът ни не успя да се противопостави на силния отбор на Франция, като в редиците ни пролича и умора.Така възпитаниците на Мартин Стоев, които спечелиха преди две седмици Балканиадата, подобриха класирането си отпреди година, когато останаха четвърти на Европейския шампионат в Турция.Това бе и първо отличие за България на такъв форум от 2010 година насам. Франция пък завоюва европейската титла за първи път в своята история.Посрещачът ни Владимир Гърков бе определен за Най-добър на поста си, докато Георги Татаров бе определен за Най-добър диагонал. По-рано днес Полша грабна бронза след категоричен успех над Чехия с 3:0.", "date": "2019.07.21", "title": "Юношите ни загубиха финала на Евроволей 2019"}
{"url": "https://offnews.bg/obshtestvo/kinolozi-nastoiavat-za-registar-za-agresivnite-kucheta-planirat-prote-707658.html", "text": "Киноложки организации настояват за създаването на регистър от специалисти, които да определят дали кучето, е агресивно или не.По закон такъв списък от лицензирани експерти трябваше да бъде въведен още преди десетина години, но все още липсва. Рискът от агресия не зависи от конкретна порода или килограми, а от отношението на стопаните на кучета, категорични са ветеринарите.Всяко куче, с което не се общува правилно, може да се превърне в агресивно, предупреждават кинолози.„В закона се казва, че България трябва да има списък от регистрирани етолози. Тоест, хора, които могат с тестове и с познанията си, да определят дали едно животно е агресивно или не. Въпреки че тази поправка е приета преди повече от 15-20 години, такъв списък в България все още няма”, заявява пред БНТ председателят на Пловдивското киноложко дружество Костадин Шанков.Идеята е според оценката на тези специалисти, кучетата да имат различен цвят паспорти, определящ начина, по който могат да бъдат разхождани. Сега инциденти стават дори в обществените паркове.Ветеринарите апелират за повишаване на контрола в кучешките развъдници, които подлежат на регистриране в Агенцията за безопасност на храните. Експертите настояват да се проверява не само средата, в която се отглеждат животните, а и физическото състояние на кучетата. Ако исканията им не бъдат чути, кинолозите заплашват с протести.", "date": "2019.07.21", "title": "Кинолози настояват за регистър за агресивните кучета, планират протести"}
{"url": "https://offnews.bg/obshtestvo/vseki-shesti-balgarin-bi-stanal-priemen-roditel-ako-poluchava-zaplata-707660.html", "text": "Две трети от българите не биха станали приемни родители, дори и да получат добро заплащане от държавата. Изводът е от национално изследване, по поръчка на Националната асоциация за приемна грижа.53 % от българите подкрепят децата в риск да се отглеждат в приемни семейства. Най-висока е подкрепата сред висшистите, които не виждат по-добра алтернатива.„Това е един от акцентите в проучването. Другото по-важно е, че 17 % от хората смятат, че децата се изпращат за приемна грижа заради финансова безизходица на биологичните родители”, коментира социологът Евелина Славкова в предаването \"Събуди се\" по Нова телевизия.Децата най-често се извеждат заради риск в семейството. „Рискът не е финансов, а от насилие, неглижиране или липса на капацитет. Изследването показва неразбирането на този проблем, а това идва от факта, че той никога не е дискутиран разбираемо за хората”, допълни председателят на НАПГ Мирослав Долапчиев.Всеки шести българин би станал приемен родител, ако получава заплата за това.„Заплатата е издръжката за детето. Така беше зададен въпросът при проучването. 16 % от българите са съгласни да станат приемни родители при такива условия. Това отново са хората с по-високи доходи, над 39 години – ориентирани кариерно и със семейство”, каза Евелина Славкова.Около 140 са приемните семейства в област Монтана, приблизително толкова са и настанените деца при тях. В този край на страната приемната грижа е много добре развита и почти няма община без хора подали ръка на най-малките, които се нуждаят от дом и семейство.Силвия Борисова е приемен родител вече 6 години. Децата, които са под нейните грижи й казват бабо, но само тя знае, че сърцето й е обединило към тях и майчината и бабината обич. По документи е приемен родител, а по душа е тяхното семейство.„Приемната грижа за мен е едно призвание. Не може всеки да бъде приемен родител. Това, трябва да го желаеш от сърце и душа. Ние спасяваме децата, осигуряваме им едно щастливо детство”, казва Силвия Борисова.Ще ги наречем Иван и Пламен. Животът им като че ли започва наново преди 4 години, в домът на Силвия в берковското село Котеновци. Първо настанили по-малкия. Тогава бил почти на 3.„Знаех, че един ден децата ще бъдат събрани. Помислете си само изоставени от родителите си и ние в един момент да ги разделим тези деца. Не мога да ви кажа каква беше първата среща, когато децата се видяха, не се описва с думи”, добавя Силвия.Силната братска обич ги събира отново под крилото на жената. Като приемна майка на двете деца тя получава близо 900 лева заплата.„Това е непрекъсната грижа. 24 часа сме на разположение не мога да кажа, че е удовлетворяваща. Трудно е много, но гледаме да се справяме”, споделя Силвия.Двете момчета вече са дадени за осиновяване. Силвия е категорична, че никога не би затворила вратите на дома си за тях.", "date": "2019.07.21", "title": "Всеки шести българин би станал приемен родител, ако получава заплата"}
{"url": "https://offnews.bg/futbol/ochakvat-se-golemi-satresenia-v-tcska-707662.html", "text": "Днешният ден ще бъде много напрегнат в ЦСКА. Причината е снощното поражение от Черно море с 1:3 на \"Българска армия\".Така вече във втори мач от Ефбет Лига червените не могат да постигнат победа, след като в първия кръг отново у дома завършиха 2:2 срещу Етър.Непосредствено след мача с варненци главният мениджър на ЦСКА Стойчо Стоилов разкри, че от ръководството ще обявят много важни решения днес.\"В двата мача срещу Етър и Титоград се видя, че не сме в добро състояние. Минахме между капките. В неделя ще обявим решения, които ще ги вземе собственикът. Ние сме си виновни. Аз, ако бях старши треньор, нямаше да заменя Стойчо Атанасов под натиска на публиката. Не може феновете да решават кой да играе и кой не. Това е решение на треньора\", коментира Стоилов.Стойчо Атанасов беше набеден за виновник, а след мача феновете го призоваха да се маха от \"Армията\".Привържениците скандираха и \"Оставка\".\"Извинявам се на нашите фенове. Играхме безобразно. За съжаление бяхме от губещата страна. Предстои сериозен разговор с нашите футболисти. Казах им, че на който не му се играе, по-добре да не излиза. Проблемите ни в защита са очевидни.Играем в сгъстен цикъл и не може без ротации. Напрежението е нещо нормално, който не го издържа, не е за ЦСКА. Трябва да се възстановим психически и физически за следващите сблъсъци с Осиек и Славия\", коментира треньорът на ЦСКА Добромир Митов.", "date": "2019.07.21", "title": "Очакват се големи сътресения в ЦСКА"}
{"url": "https://offnews.bg/112/kamion-se-zapali-kraj-rozhen-predizvika-kilometrichno-zadrastvane-707663.html", "text": "Камион със слама се запали в движение и блокира трафика за събора за Рожен.Пожарът е станал около 11 часа на главния път край село Проглед и блокирал цялото движение.\"На мястото има пожарни коли, които гасят в момента, докато не свърши гасенето няма да има проходимост\", каза зам. - директора на ОД на МВР - Смолян Димитър Ежев.Заради пожара е блокирано цялото движение за събора от Пампорово и от Чепеларе. Има километрични опашки.От полицията съветват отседналите в Пампорово и тръгващите сега към събора да минават през Смолян - Соколовци - Рожен.", "date": "2019.07.21", "title": "Камион се запали край Рожен, предизвика километрично задръстване"}
{"url": "https://offnews.bg/gimnastika/malkite-ni-gratcii-na-dva-finala-v-moskva-707659.html", "text": "България ще участва в два финала в индивидуалната надпреварата по време на световното първенство по художествена гимнастика за девойки, което се провежда в Москва.Ева Брезалиева се класира с втора по сила оценка на въже, докато Валерия Ватова доби право да участва във финала на лента със седма по сила оценка на уреда.Катрин Цонева и Стилияна Николова допуснаха грешки и не се класираха за финалите на топка и бухалки.Ансамбълът за девойки показа изключително наситени с трудност композиции, но допусна няколко грешки и при двете си изпълнения и е с девета оценка в съчетанията с пет ленти, с 13-та оценка в композицията с пет обръча и в неделя няма да участва във финалите в руската столица.", "date": "2019.07.21", "title": "Малките ни грации на два финала в Москва"}
{"url": "https://offnews.bg/bojni/mani-pakiao-oshte-go-mozhe-i-na-40-707661.html", "text": "Мани Пакиао се завърна към най-добрите си години с впечатляващо представяне срещу шампиона на WBA в полусредна категория Кийт Търман.Филипинската легенда надигра 30-годишния си американски съперник след разделено съдийско решение във вълнуваща 12-рундова битка, проведена в Лас Вегас, Невада, иформира БГНЕС.40-годишният боксьор свали на земята непобедения си опонент още в първия рунд и не изпусна инициативата до края на мача, вдигайки на крака зрителите в препълнената зала МГМ Гранд Гардън Арена.Двама от съдиите дадоха 115-112 в полза на Пакиао, докато третият отсъди в своята съдийска карта 114-114 в полза на Търман.Така филипинецът вече е с баланс 62-7-2 (39 с нокаут), докато Търман допусна първото си поражение в кариерата и вече е с показатели 29-1 (22 с нокаут).", "date": "2019.07.21", "title": "Мани Пакиао още го може и на 40"}
{"url": "https://offnews.bg/futbol/tezhki-sapernitci-chakat-otborite-ni-v-liga-evropa-707685.html", "text": "УЕФА определи урните за жребия за третия квалификационен кръг на Лига Европа. И трите български отбора, които достигнаха до втория квалификационен кръг в лицето на ЦСКА-София, Левски и Локомотив (Пд), ги чакат тежки съперници при евентуално достигане на тази фаза.Жребият за третия предварителен кръг на Лига Европа ще бъде теглен в понеделник от 15:00 часа.Армейците, които се изправят срещу хърватския Осиек във втори кръг, могат да срещнат Еспаньол. Испанците вероятно ще се справят със съпротивата на исландския Стярнан. Сред останалите възможни противници на „червените“ са чешкия Спарта Прага, гръцкия АЕК Атина, победителя от Будучност-Зоря Луганск и спечелилия измежду Арсенал Тула-Нефтчи Баку.Левски, който играе с кипърския АЕК (Ларнака), също няма да има леки съперници, ако прескочи втория предварителен кръг. Най-тежък опонент се очертава английският Уулвърхемптън, който играе със северноирландския Крусейдърс. Останалите варианти за възпитаниците на Петър Хубчев са датският Мидтиланд, където се подвизава бившият футболист на столичани Божидар Краев, и победителите от двойките Легия Варшава-КуПС Куопио, Гент-Виторул, АЗ Алкмаар-Хекен.Локомотив (Пд) играе със словашки Спартак (Търнава) и ако отстрани съперника, най-сериозни противници се очертават португалския Брага и руския Спартак (Москва). Сред останалите варианти са победителите от двойките Алашкерт-ФКСБ, Молде-Чукарички, Страсбург-Макаби (Хайфа).", "date": "2019.07.21", "title": "Тежки съперници чакат отборите ни в Лига Европа"}
{"url": "https://offnews.bg/zdrave/prof-gajdarski-modelat-na-ministar-ananiev-niama-da-podobri-zdraveop-707664.html", "text": "„Моделът на министър Ананиев не е нов, това е модел, който се опитахме да въведем през 2006 – 2007 година - по същия начин с разбиване на монопола на НЗОК, с въвеждане на здравни фондове. Тогава не успяхме по същите причини, по които и сега този модел няма да успее. Защото България е малка страна с много малко пари.Няма друга страна в Европа, която да има толкова малко финансови средства, вложени в здравеопазването“. Това коментира в предаването „Неделя 150“ проф. Радослав Гайдарски, бивш министър на здравеопазването, част от ръководството на БСП.Проф. Гайдарски изрази притеснение, че може да настъпи регионализация в здравеопазването и фондовете по-скоро ще ограничат пациентите в избора им къде да се лекуват, а няма да им дадат свободата, която имат сега:„Това, което се предлага в момента, няма да подобри здравеопазването като организация и като начин на работа в системата… Най-положителното, което предлага министър Ананиев е, че не въвежда, не казва – ето сега започваме по този начин, а предлага една идея, която ще се обсъжда“.„Системата може да се подобри само с увеличаване на парите в Здравната каса - здравната вноска да стане поне 10%. Всички трябва да бъдат равнопоставени - тези 8% сега се вземат само от около 1,5 млн. здравноосигурени, за децата не се дава достатъчно, всички държавни служители трябва да бъдат равнопоставени с останалите хора, които работят. Тогава ще има увеличаване на парите в НЗОК. Трябва да има и строг контрол на разходване на парите“.", "date": "2019.07.21", "title": "Проф. Гайдарски: Моделът на министър Ананиев няма да подобри здравеопазването"}
{"url": "https://offnews.bg/obshtestvo/bachvarov-izvarshvat-se-testove-za-uiazvimosti-v-nap-skoro-shte-bade-707665.html", "text": "Извършват се тестове за уязвимости в НАП. Това каза говорителят на НАП Росен Бъчваров пред БНР. „Ако това налага спиране на някои електронни услуги, това ще бъде направено\", каза още Бъчваров.„Паралелно с това за нас е важно да продължи нормалното опериране на останалата част от дейността на НАП, свързана с деклариране, плащане, администриране на данъци. По възможност възможно най-малко да попречим на хората да използват електронните услуги на НАП“, посочи още Бъчваров.Според него при хакерската атака не става дума за катастрофа, нито за нещо безобидно.„Нашият фокус е насочен в тези дни върху две основни теми. Първата е да оценим има ли други уязвимости на информационните системи на НАП и ако такива бъдат намерени, те да бъдат затворени веднага, така че да се елиминира всеки риск за продължаващо нарушение и злоупотреба.Вторият ни основен фокус е да дадем възможно най-много и най-подробна и полезна за гражданите, чиито данни са изтегли, информация“, посочи още Бъчваров.Скоро НАП ще предостави на гражданите приложение, с което могат да проверят какви техни лични данни са изтекли при хакерската атака, заяви още говорителят на агенцията Росен Бъчваров.Той заяви, че атаката е показала уязвимостта на компютърната система и отговорност за нея ще се поеме, но непосредствената задача е агенцията да каже на гражданите:„А, има ли техни данни за мен, Б, какви са тези данни и Ц, какво може да направи един гражданин, чийто данни са в този текст, така че да намалим дотолкова, доколкото е възможно неблагоприятните последици от това. Той може да изтегли кредит от мое име, може някой да продаде имота ми. Тези сценарии изглеждат малко вероятно, защото тези системи били системите за конвенционални банкови кредити, Били за бързи кредити имат и функционира модел, по който изисква физическото присъствие на човека, идентификация на човека, така че най-тежките, най-сериозни заплахи, които биват споменавани, към момента изглеждат малко вероятни“, каза той в предаването „Неделя 150“ на програма „Хоризонт“.Бъчваров допълни, че са изтекли личните данни на над 4 милиона живи български граждани и над 1 милион починали.", "date": "2019.07.21", "title": "Бъчваров: Извършват се тестове за уязвимости в НАП, скоро ще бъде пуснато приложение за проверка на изтекли данни"}
{"url": "https://offnews.bg/zdrave/kafeto-nito-predizvikva-nito-predpazva-ot-rak-707667.html", "text": "Специалисти от медицинския институт Бергхофер в Куинсланд, Австралия, заключиха, че ежедневната консумация на кафе не намалява риска от рак или смърт вследствие на ракови болести, съобщи сайтът MedicalXpress, цитиран от БТА.Те анализирали данни за 46 000 души, на които е поставена диагноза рак, включително за около 7000 души, които починали от рак. Генетичната информация и хранителните им предпочитания били сравнени с данните за други 270 000 души, които също участвали в изследването, но не са били засегнати от болестта.Били взети предвид ракови образувания на млечната жлеза, яйчниците, белите дробове и простатата. Учените констатирали, че консумацията на кафе нито увеличава, нито намалява риска от рак.Кафето съдържа потенциално канцерогенни биохимични съставки, както и антиоксиданти, които допринасят да се предотврати поява на рак. Ползите за здравето дълго бяха предмет на разгорещени дебати сред учените.Ръководителят на изследването Цзюешън Онг е изненадан от получените резултати, като се имат предвид противоречивите данни за канцерогенните рискове, свързани с консумацията на кафе.\"Това бе донякъде шокиращо за нас, защото винаги сме смятали, че напитката е свързана или с терапевтични ползи, или с рак\", каза той. По думите на учените, макар някои изследвания да показват, че консумацията на кафе намалява риска от колоректален рак, съществуват също данни, че хората, при които любовта към кафето е заложена в гените им, по-често са засегнати от този вид рак.Подобно несъответствие навежда на мисълта за необходимост от допълнителни изследвания. Резултатите показват, че склонността към консумация на кафе не е нито рисков фактор, свързан с рак, нито защитава от болестта.", "date": "2019.07.21", "title": "Кафето нито предизвиква, нито предпазва от рак"}
{"url": "https://offnews.bg/112/zachestiavat-krazhbite-v-stolitcata-kak-da-zashtitim-domovete-si-707668.html", "text": "Зачестяват кражбите от домовете в столичния квартал „Лозенец“. За това алармират самите потърпевши. От полицията потвърждават пред Нова телевизия, че става дума за характерните за сезона набези през балконските врати. Ангел Куртев е сред жертвите на крадците: „Ние сме спали през нощта с жена ми и бебето. Като станахме сутринта, видяхме, че всички прозорци са отворени и осъзнахме, че са влезли крадци и са ни ограбили. От полицията реагираха много бързо, но крадците са били с ръкавици”, споделя той и допълва, че крадците са задигнали лични вещи и документи на семейството. Оказало се, че това не е единственият ограбен дом в района. Потърпевшите съветват да се запази хладнокръвие при подобна ситуация и ако имате възможност, да застраховате дома си. Иначе напук на зачестилите кражби в столицата, домовите кражби през първата половина на годината намаляват, обяви комисар Димитър Кошов, заместник-ръководител на отдел „Криминална полиция” към ГДНП. Той допълни, че няма организирани банди крадци: „Няма организираност. Някои действат поединично. Някои имат лица, които следят за наличие на полиция. Те се притесняват от контакт с жертвите. През месеците май, юни, юли и август влизат през незатворени прозорци или балконски врати. През останалата част от годината разбиват отключващите механизми. По-начинаещите влизат през отворените балконски врати, а по-подготвените успяват да отключат врати”, обясни още комисар Кошов и допълни, че разкриваемостта е едва около 27 процента.„Обикновено крадците търсят пари и ценности, предпочитат да ги намерят по най-бързия начин, за да не бъдат усетени от собствениците, ако те са вътре. Ако хората ги няма, е имало случаи крадците да стоят в дома повече от 2 часа. Това е при условие, че имат информация. Но се търсят бързооборотни неща, които да могат да се продадат бързо, не се търси техника“, допълни той. Според него има различни средства за защита на имуществото – активна и пасивна защита. Какви са съветите на специалистите и какво да правим, за да се предпазим от крадци? „Пасивната е свързана със заключващите механизми. Те са най-важни. По-скъпите осигуряват по-добра защита. Няма универсална такава, но може да забави извършителите, ако е добра. На дограмата е важен защитният обков. Пак не е универсално средство, но може да откаже извършителя.СОТ системите са важни, защото могат да индикират бързо за проникване в жилището и да има бърза реакция. Някои блокове или входове наемат жива охрана, която също стопира. Видеонаблюдението също стопира”, обясни още той. ", "date": "2019.07.21", "title": "Зачестяват кражбите в столицата, как да защитим домовете си"}
{"url": "https://offnews.bg/futbol/kralev-da-ne-izkarvame-sadiite-zhertvi-na-koito-se-okazva-natisk-707686.html", "text": "Министърът на младежта и спорта Красен Кралев коментира пред „Код Спорт” актуалните теми във футболното ни съдийство. Той бе категоричен, че най-големите проблеми идват от Съдийската комисия, а не от собствениците на клубове.„Имайки опита и познанията от годините, когато съм бил във футбола, най-големите проблеми идват от Съдийската комисия, а не от собствениците на клубове. По-рядко се получава директно обаждане от собственика на клуба, отколкото през комисията”, категоричен бе той.Министър Кралев коментира и защо не е присъствал на срещите на вътрешния министър Младен Маринов с реферите в „Дом на футбола” в Бояна.„За първата среща бях в отпуск, затова изпратих моя съветник Гошо Гинчев. На втората не бях поканен. Винаги съм готов да дам мнение, защото смятам, че познавам материята най-добре от всички колеги в правителството.Затова виждам, че се залитна в една посока реферите да бъдат изкарани като горките момчета, на които постоянно им оказват натиск. Те са най-невинните и чисти хора, които трябва да пазим.А процесът има две страни – като не искаш да вземеш и да ти дават, пак няма да стане. Добре, ще пазим реферите от собствениците на клубове, но кой ще ги пази от Съдийската комисия? Затова трябваше и хората от комисията да бъдат извикани на срещата.”Според Красен Кралев в действие ще влязат СРС-та и ще има постоянно наблюдение. „Предупреждението на премиера Борисов и министър Маринов беше достатъчно ясно. Затова никой не трябва да се сърди, ако се докаже някаква намеса и влияние.Това е последно предупреждение, за да се изчисти съдийството от всякакви съмнения. В цял свят се правят грешки, но поне не са тенденциозни и в полза само на един или два отбора. По време на цяло първенство може да се проследи в чия полза се бърка най-често”, каза още той.", "date": "2019.07.21", "title": "Кралев: Да не изкарваме съдиите жертви, на които се оказва натиск"}
{"url": "https://offnews.bg/obshtestvo/slancheva-nedelia-s-temperaturi-do-35-707636.html", "text": "Времето днес ще бъде предимно слънчево, след обяд с временни увеличения на облачността. В Източна България ще духа слаб до умерен югоизточен вятър. Максималните температури ще са между 30° и 35°.Атмосферното налягане e по-високо от средното за месеца и ще остане без съществена промяна. По Черноморието също ще е слънчево, с температура на морската вода от 25 до 27 градуса. Вълнението на морето ще бъде 1-2 бала.В планинските райони ще има временни увеличения на облачността, но валежи не се очакват.", "date": "2019.07.21", "title": "Слънчева неделя, с температури до 35°"}
{"url": "https://offnews.bg/sviat/v-ukrajna-se-provezhdat-predsrochni-parlamentarni-izbori-707640.html", "text": "Украинците гласуват днес на предсрочни парламентарни избори. Очаква се на тях Володимир Зеленски да повтори победата си от президентската надпревара през април, отбелязва Ройтерс.Зеленски и новото му правителство ще трябва и да изпълнят реформите, договорени с международните дарители, за да получи Украйна нови заеми в размер за милиарди долари и за да бъде икономиката стабилна.Според последните социологически проучвания, публикувани през седмицата, партията на Зеленски \"Слуга на народа\" може да получи между 44 и 52% от гласовете, посочва Франс прес. На второ място с 11-13% е благосклонната към Русия формация \"Опозиционна платформа\", а на трето - партията \"Европейска солидарност\" на предшественика на Зеленски Петро Порошенко с 8%, следвана на четвърто място от партията \"Отечество\" на бившата премиерка Юлия Тимошенко с 4-7%.Новопоявилата се през май партия \"Глас\" на рокзвездата Святослав Вакарчук е смятана за възможен коалиционен партньор на Зеленски, в случай че той не спечели абсолютно мнозинство. Социолозите й отреждат между 4 и 7%.Прогнозите на социолозите се отнасят само за 225 места в парламента, избирани на пропорционален принцип. Останалите 199 депутати се избират по мажоритарната система в един тур, допълва Франс прес.", "date": "2019.07.21", "title": "В Украйна се провеждат предсрочни парламентарни избори"}
{"url": "https://offnews.bg/kultura/120-godini-ot-rozhdenieto-na-yrnest-heminguej-707637.html", "text": "Днес, на 21 юли се навършват 120 години от рождението на световноизвестния американски писател Ърнест Хемингуей.Роден е в Оук Парк, Илинойс, в семейство на лекар и оперна певица, Хемингуей е отгледан в традициите на протестантската етика. Започва да пише още през тийнейджърските си години за училищния в-к „Trapeze”. След завършването си започва работа като репортер във в-к „The Kansas City Star“, където получава прякора Малката акула.Автор е на много разкази, репортажи, както и на шедьоври като „Фиеста. И изгрява слънце” (1926), „Сбогом на оръжията” (1929), „Отвъд реката, сред дърветата” (1950), „Безкраен празник” ( 1964), „Острови по течението”и др.Носител е на Нобелова награда за литература през 1954 г. и награда Пулицър през 1953 г. за повестта си „Старецът и морето“.Той е част от така нареченото „изгубено поколение“ – група от американски бележити литератори, имигранти, които живеят в Париж и други европейски страни в периода от края на Първата световна война до началото на Голямата депресия.Негова е мисълта, че умните хора извънредно рядко са щастливи.", "date": "2019.07.21", "title": "120 години от рождението на Ърнест Хемингуей"}
{"url": "https://offnews.bg/politika/gen-atanasov-operatciata-sreshtu-nap-e-organizirana-i-provedena-ot-b-707699.html", "text": "Пробивът в НАП е организиран, контролиран и проведен от среди, близки до властта, смята ген. Атанас Атанасов - лидер на ДСБ. Той коментира огромния теч на данни от последната седмица, засегнал милиони български граждани, пред bTV днес.Според него целта на хакерската атака е публичното легализиране на изтеклата информация, така че \"медийната машина на властта да си бърка вътре и да си вади каквото си иска\". В медиите на властта се вади класифицирана информация, експлоатира се за определен случай и никой не си задава въпроса откъде тя попада там, посочи той.Ген. Атанасов е категоричен: основният отговорен за пробива е министърът на финансите Владислав Горанов. Думите на министъра, че \"няма страшно, най-много съпругата на някой мъж да разбере, че има сметка в чужда банка\" навеждат на мисълта, че може би има конкретен човек, за когото да говори, предположи генералът.По повод внушителния международен отзвук за Атанасов попита дали някой смята, че западните ни партньори не са наясно какво става тук. Той е на мнение, че скандалът може да е поредната пречка за влизане в Шенген. Но премиерът Борисов и близките до него среди не се интересуват от приемане на страната ни там и от прекратяване на европейския мониторинг - убеден е Атанасов.\"Проблемът е политически, защото Борисовата държава е в перманентна криза. Не минава седмица без скандал (...) Първата причина за това е повсеместна тежка корупция и некомпетентност. За всички структури на държавата е опасно, но това не притеснява властта\", каза Атанасов.Той разбрал, че в изтеклите файлове има данни и за него. Това не го притеснявало.", "date": "2019.07.21", "title": "Ген. Атанасов: Операцията срещу НАП е организирана и проведена от близки до властта"}
{"url": "https://offnews.bg/zdrave/d-r-georgi-stamenov-uspeshno-transplantirana-matka-e-tazi-v-koiato-s-707673.html", "text": "Д-р Стаменов, готово ли е медицинското съсловие у нас за трансплантирането на матка?Ние, като екип, а и като общност ще се справим отлично, защото изваждането на матката и присаждането ѝ не е нещо по-различно от една рутинна хистеректомия. Разбира се, изисква се работа в екип, в който освен гинеколози, трябва да има имунолози, да има съдов хирург, но специалистите са налични.Коментират се трите възможности за кръстосано донорство, за трансплантиране на матка от трупен и жив донор. Кой от вариантите би бил най-скоро приложим?Трябва да се има предвид спецификата на нещата. Трупният донор изисква съответната подготовка на момента, а при донорска ситуация екипът, който ще ескплантира матка, трябва да бъде пръв, което е трудно осъществимо на практика. Във Франция имаха 9 години опити с трупни донори, от които успяха да отделят две матки, но точно в този момент реципиентите не бяха готови.Матката е много чувствителен орган и ако до часове не е готов реципиентът, няма да е годна за трансплантация. Шведските колеги успяха само с живи донори. Около успеха на гинеколозите в Бразилия наскоро, шумът беше толкова голям, не защото са трансплантирали първата матка, а защото са успели да го направят от трупен донор. От жив донор е обикновена хистеректомия, която е малко по-разширена, не носи вреда на донора и съответно реципиентът я получава още в същия момент. Екипите работят едновременно. Това е много по-добрият начин.Какви изисквания за донорите ще се наложат у нас?Истината е, че за това ще имат дума юристите, но в чисто медицински план ще настояваме донорите да бъдат жени, които са завършили репродуктивните си способности и са на прага на менопаузата. Такива, при които матката вече няма функции в живота на жената.Четох, че този вид операции продължават по 9-10 часа. Има ли по-специални рискове?Рисковете са в рамките на обичайното. Продължителността идва от това, че тя трябва да бъде направена много внимателно и прецизно. Шведите, които придобиха рутина, вече правят операцията за 5 часа. Прецизността, сработването на съдови хирурзи, гинеколози, подготовката в същото време на реципиента, измиването на матката от кръвта, изисква сработка и прецизност, изисква време. Затова при първата трансплантация бяха необходими 10,5 часа, но миналата година съобщиха, че този период е сведен до 5.Колко от жените, които идват при вас, се нуждаят от такава трансплантация? Предполагам това са много редки случаи.Това, което аз изповядвам, е че в България, в ситуацията, в която се намираме, трябва да се борим да дадем възможност на всяка жена да роди своето бебе. Пациентките не са много, но ако успеем да направим добра практика и успешни трансплантации, освен жените, които са се родили без матка и тези, претърпели тежки усложнения при раждане, довели до загуба на матката и бебето, могат да се възползват и такива, които имат нищожни матки от кюратаж или огромни миоми; жени при които възможностите са да се откажат, да осиновят или да ползват сурогатство, при положение, че яйчниците им работят.Тук е мястото да ви кажа, че за трансплантация може да бъде подходяща само жена на възраст до 38 години, която има собствени, добри яйцеклетки. Защото ембрионите, които ще се имплантират в матката, трябва да бъдат събрани и получени предварително, преди да бъде осъществена трансплантацията. Илюзия е, че всяка жена може да е подходяща за трансплантация. Подходящи са само жените, които имат добри репродуктивни функции. Яйчниците им работят, но няма къде да растат бебетата им. Когато яйчниците не работят или жената е в много напреднала репродуктивна възраст, тази операция е безсмислена или неосъществима.Защо е така?Ембрионите се създават преди да се трансплантира матката. След това тя се трансплантира, следва период от няколко месеца наблюдение как се приема от организма. Успешно трансплантирана матка е не матка, която е приета от тялото на жената и тя менструрира регулярно, а тази, в която се развие бременност. Това е истинският успех. Истината е, че първата матка в света беше трансплантирана в Турция, но тя не износи бременност. Основната функция на матката е да се развие бременност в нея, иначе не може да се смята, че е трансплантирана успешно.Имате ли потенциални пациентки?Лично аз, познавам 7 момичета, които разчитат на това. Това е тяхната голяма надежда, това което ги крепи, защото иначе трябва да се обърнат към сурогатство, което е забранено в България, и да го правят в чужбина. Там нито здравето, нито юридическите им интереси са защитени по някакъв начин.Говорим за иновативна медицина, а неотдавна вие станахте първия обучителен център по лазерна гинекология. Каква е реалната стойност на този успех?Ние сме първият център в България, сертифициран от Европейската асоциация по човешка репродукция и ембриология, за обучение на лекари от чужбина по репродуктивна медицина. Създадохме лазерното училище, тъй като има голям интерес към нещата, които правим и работим в ежедневната си практика.Много хора от чужбина настояват да дойдат на обучение при нас. Лазерът е не само практика в хистероскопията. При нас е практика и в лапароскопската хирургия, използваме го почти ежедневно. Това е нещо, което дава много прецизна хирургия и много бързо възстановяване на пациента. Всички манипулации са много точни. Нещо, което не може да се каже, че е без алтернатива сравнено с други методи, но което определено представлява голям интерес в световната общност на хирурзите-гинеколози.Явявайки се в известна степен пионери в тази област, работейки с много колеги от чужбина ние установихме, че интересът към нас е голям, затова създадохме това международно училище. Първите чужденци са вече обучени, а през есента ще имаме групи с по 6-7 души от цял свят. При нас има хора, които искат да учат лазерна хирургия, от Германия, Швейцария, дори от Шри Ланка и Саудитска Арабия. Това означава, че светът знае нещо за България, което мен в личен план ме кара да се чувствам горд.", "date": "2019.07.21", "title": "Д-р Георги Стаменов: Успешно трансплантирана матка е тази, в която се е развила бременност"}
{"url": "https://offnews.bg/obshtestvo/dazd-poluchi-blagodarstveno-pismo-za-okazana-podkrepa-707642.html", "text": "В Държавна агенция за закрила на детето, постъпи благодарствено писмо от семейство, живеещо в град Русе. В него се изразява изключителната признателност към служителите от отдела за закрила на детето към Дирекция „Социално подпомагане\" – Русе.От сърдечното послание на писмото е видно, че в продължение на години семейството е подкрепяно от социалните работници в изключително трудни за тях моменти.Благодарение на техния неуморен труд, отдаденост и професионализъм, едно българско дете израства, подкрепено от семейството и специалистите, и ще продължи да следва мечтите си, вече като студент.   ДАЗД изказва благодарност към екипа на град Русе и към благородната постъпка на семейство Цвяткови, които вдъхват кураж в натовареното ежедневие на социалните работници. Уверени сме, че все повече ще са специалистите, които отдават сърцето и душата си в работата, и че добрите думи за тях ще са стимул и удовлетворение от положените усилия.„Вярвам, че все повече ще са хората, като Душка, Цветан и Светослав, които искрено и честно ще благодарят на професионалистите за помощта, която са получили.“- сподели д-р Елеонора Лилова, председател на Държавна агенция за закрила на детето.", "date": "2019.07.21", "title": "ДАЗД получи благодарствено писмо за оказана подкрепа"}
{"url": "https://offnews.bg/tehnologii/cnn-za-napleaks-tciala-natcia-beshe-haknata-707690.html", "text": "\"Цяла нация беше хакната.\" Под това заглавие CNN разказва във водещ материал на сайта си за теча на милиони граждани в България.В страна със само 7 милиона души население мащабът на хакването означава, че почти всеки работещ пълнолетен е бил засегнат - отбелязва американската телевизия.Атаката е изключително голяма, но това не е нещо уникално. Правителствените бази данни са златна мина за хакери - пише още авторката и разяснява, че те съдържат огромно богатство от информация, която може да бъде \"полезна\" през следващите години.\"Може да създадете дълга и сложна парола, но информацията, която правителството държи е нещо, което няма да се промени - рождената ви дата няма да се промени, няма и да смените дома си утре. Много от информацията, която е отнета в България е била валидна вчера, валидна е днес и вероятно ще бъде валидна за много хора през следващите пет, 10, 20 години\", коментира Гай Бункър, специалист по информационна сигурност, коментирал случая пред CNN.Въпреки строгия регламент, въведен в ЕС миналата година, който предполага българското правителство да глоби себе си, атаките срещу правителствените системи нарастват - показват наблюденията на Адам Левин от друга фирма за кибер сигурност. Той определя случващото се като \"война\".Експертите са убедени, че ако \"старите бази данни\" не бъдат променени, те са уязвими за хакерски атаки.Медията разказва за ареста на 20-годишния Кристиян Бойков и напомня за пробива, станал в Търговския регистър преди по-малко от година, коментиран от Асен Генов с думите, че през този период обществото, политиците, управляващите страната са знаели много добре колко сериозни са кибер проблемите в правителствената инфраструктура, но не са направили нищо по въпроса.", "date": "2019.07.21", "title": "CNN за НАПleaks: Цяла нация беше хакната"}
{"url": "https://offnews.bg/obshtestvo/ogromna-podkrepa-za-kristian-bojkov-v-sotcialnite-mrezhi-707645.html", "text": "Продължава скандалът с удара срещу НАП, а политиците си разменят обвинения за това кой и как да поеме отговорността. В социалните мрежи, обаче расте популярността на обвинения за хакерската атака Кристиян, предава Нова тв.20-годишният Бойков се превръща в истинска интернет-сензация. В социалните мрежи беше създадена негова фен-група, в която бе качено и първото му интервю след ареста. Снощи той говори единствено пред NOVA.Пробивът в системата на НАП продължава да държи висок градуса на политическите страсти. „Това е една сериозна заплаха и пробив на националната сигурност. Отговорността е на цялото правителство,щото гръмна такъв скандал. И те веднага хващат един младеж, който нито има доказателство срещу него, нито нищо, за да замажат положението”, коментира депутатът от БСП и заместник-председател на Комисията по отбрана Николай Цонков.„Трябва да има наказани, ако има пропуски. Не трябва да бъдат героизирани такива момчета и момичета, ако се намери кой е направил пропуска, чиновниции държавни служители да бъде направено това, да бъде подобрена защитата. Приоритетите са образование, сега започнахме и със сигурност, ще стигнем и до кибер. Ние го съзнаваме, но нямаме такива пари в държавата”, коментира бившият вътрешен министър и член на Комисията по отбрана Валентин Радев.Разследването продължава. Очаква се в началото на новата седмица НАП да е готов с приложението, което ще позволи на гражданите да направят проверка, дали данните им са изтекли в разпространените файлове.", "date": "2019.07.21", "title": "Огромна подкрепа за Кристиян Бойков в социалните мрежи"}
{"url": "https://offnews.bg/obshtestvo/intenziven-trafik-na-gkpp-kalotina-707643.html", "text": "Трафикът е интензивен на ГКПП \"Калотина\" на българо-сръбската граница на вход за леки и на ГКПП \"Дунав мост-Видин\" на границата с Румъния - на изход за товарни автомобили. Това съобщиха от ГД „Гранична полиция“ пред \"Фокус\".На българо-македонската, българо-гръцката и българо-турската граница трафикът е нормален на всички гранични контролно-пропускателни пунктове.", "date": "2019.07.21", "title": "Интензивен трафик на ГКПП 'Калотина'"}
{"url": "https://offnews.bg/sviat/postradali-i-arestuvani-v-turtcia-na-vazpomenatelni-demonstratcii-707641.html", "text": "Най-малко 23 души в Истанбул и 8 души в Анкара са били задържани, а няколко са пострадали след сблъсък между полицията и демонстранти в събота вечерта.Полицията е разпръснала със сълзотворен газ и гумени куршуми възпоменателна демонстрация по повод четвъртата годишнина от атентата в южния турски град Суруч, съобщи вестник „Евренсел“, цитиран от БНР.В Истанбул демонстрацията се е провела в квартал „Кадъкьой“ на азиатския бряг на Босфора. Сред задържаните има леви активисти, включително и някои от ранените и оцелели след атентата през 2015 г.Пострадали са депутатът от най-голямата опозиционна сила - Народнорепубликанската партия д-р Али Шекер и народният представител от лявата и прокюрдска Демократична партия на народите Ерол Катърджъоглу. На митинга са присъствали и други политици от двете парламентарно представени партии.В Анкара се е провела възпоменателна демонстрация на площад „Сакария“. На нея силите за сигурност са задържали поне 8 души.На 20 юли 2015 г. терорист от организацията \"Ислямска държава\" извърши самоубийствен атентат срещу активисти на Федерацията на младежките социалистически дружества, които се бяха събрали в гр. Суруч в южната област Шанлъурфа в подкрепа на сражаващите се срещу джихадистите кюрдски отряди в съседна Сирия. Жертви на атентата бяха 33 души, 104 бяха ранени.", "date": "2019.07.21", "title": "Пострадали и арестувани в Турция на възпоменателни демонстрации"}
{"url": "https://offnews.bg/obshtestvo/predizborno-predlozhenie-selata-s-200-dushi-naselenie-da-mogat-da-si-707647.html", "text": "В навечерието на местния вот отново промени в Изборния кодекс. Само три месеца преди изборите депутатите предлагат и селата с 200 души население да си избират кмет.В момента прагът е 350 души. Група депутати с различни убеждения са се обединили около тази идея, защото все повече села се обезлюдяват и броят на гласоподавателите там пада.Става дума за 500-600 селища, които ще могат да си изберат кмет, който познава проблемите”, обясни Спас Панчев, предава БТВ.„Народът трябва да има човек, който да ги представлява и управлява, няма по-хубаво нещо от това”, коментира Славчо Атанасов.Опозицията припомни, че през годините е внасяла също подобно предложение.„Колкото повече хора избират своите управници, толкова по-добре, нашите предложения са били за 150 – 200 човека”, каза Георги Свиленски.Според ГЕРБ обаче идеята е дискусионна, защото дори при регистрирани 200 души, реално в някои населени места живеят по 50.„Ще изпаднем пак в парадокса да има 20 души, гласували за кмет в някои от населените места”, смята Тома Биков.И още предложения за промяна – от ДПС настояват правителството да закупи, а не да наема машини за гласуване за президентски и европейски избори и да ги проверява стриктно.„Последващият одит да се извършва от ДАНС – как са използвани машините, как е използван софтуерът”, заяви Хамид Хамид.Дали депутатите ще успеят да променят Изборния кодекс отново не е ясно, защото до местните избори остават около три месеца.Въпреки това, само до момента внесените проекти за промяна на правилата за вота са четири.", "date": "2019.07.21", "title": "Предизборно предложение: Селата с 200 души население да могат да си избират кмет"}
{"url": "https://offnews.bg/futbol/liupko-petrovich-e-noviat-trenior-na-tcska-707669.html", "text": "Легендарният сръбски специалист Люпко Петрович е новият треньор на ЦСКА, съобщи официалният сайт на 31-кратните шампиони.Досега извелият Цървена звезда до трофея в КЕШ наставник беше консултант на треньора Добромир Митов. Рокадата идва по-малко от 24 часа след загубата от Черно море с 1:3 във втория кръг на Ефбет Лига.Вчера след мача на \"Българска армия\" главният мениджър Стойчо Стоилов обяви, че ще има важни промени в клуба, като решенията ще вземе собственикът Гриша Ганчев.Ето и информацията, публикувана от сайта на ЦСКА:Армейци,Люпко Петрович застава официално начело на ЦСКА като старши треньор. Досега опитният специалист имаше ролята на консултант в клуба, но от днес ще ръководи мачовете, тренировъчния процес и всичко, свързано с подготовката на червените като наставник.Добри Митов ще продължи работата си в щаба като помощник, заедно с досегашните си колеги Милош Крушчич, Ивайло Станев, Ивайло Петров и Кирил Динчев.", "date": "2019.07.21", "title": "Люпко Петрович е новият треньор на ЦСКА"}
{"url": "https://offnews.bg/sviat/zemetresenie-s-magnitud-4-3-po-rihter-raztarsi-bosna-i-hertcegovina-707666.html", "text": "Земетресение с магнитуд 4,3 по Рихтер разтърси тази сутрин малко след 9 часа района между Сребреник и Тузла, североизточна Босна и Херцеговина, съобщи БТА.Трусът е бил на дълбочина два километра и е бил съпроводен със силен тътен.По данни на Европейския средиземноморски сеизмологичен център епицентърът му е на дълбочина от два километра, а очевидци съобщават, че продължителността на труса е между 5 и 10 секунди.", "date": "2019.07.21", "title": "Земетресение с магнитуд 4,3 по Рихтер разтърси Босна и Херцеговина"}
{"url": "https://offnews.bg/obshtestvo/zam-ministar-denitca-nikolova-shte-poseti-burgas-707651.html", "text": "Заместник-министърът на регионалното развитие и благоустройството Деница Николова ще посети Бургас – утре, 22 юли.От 11.00 часа в Областна администрация Бургас тя ще участва в стратегическа консултация във връзка с изпълнение на политиката за регионално развитие и програмирането на новата европейска оперативна програма за подкрепа на регионите в периода 2021-2027 г. с представители на общините от Югоизточен район.Инициативата е съвместна с Международната банка за възстановяване и развитие в рамките на подписаното споразумение за консултантски услуги с МРРБ. Участие в срещата ще вземат представители на министерства и държавни агенции, областни управители, кметове на общини, неправителствени организации, представители на бизнеса и др.Целта е те да се запознаят с новия подход за изпълнение на проекти в следващия програмен период, както и да дадат мнение за ефективно структуриране на Регионалните съвети за развитие, които ще бъдат натоварени с нови, по-широки функции.По-късно, от 13.30 часа, зам.-министър Деница Николова ще инспектира сградата на учебно-производствен комплекс „Младост“ към Професионална гимназия по туризъм „Проф. Д-р Асен Златаров“и Професионалната гимназия по транспорт.Двете учебни заведения се обновяват по проект „Подобряване качеството на професионалното образование чрез модернизация на образователната инфраструктура в шест професионални гимназии в гр. Бургас“, финансиран от Оперативна програма „Региони в растеж“ 2014-2020 г.", "date": "2019.07.21", "title": "Зам.-министър Деница Николова ще посети Бургас"}
{"url": "https://offnews.bg/kultura/pochina-emblematichniat-muzikant-bugi-barabata-707650.html", "text": "Емблематичният български музикант Буги Барабата е починал тази нощ едва на 58 години. Скръбната вест бе съобщена от радио „Z-Rock“, където той беше водещ.Буги Барабата е творчески псевдоним на Марио Събев. Роден е на 24 декември 1960 г. Основател е на „Бараби Блус Бенд“ и автор на всичките песни в шестте албума на групата: „Песни от гаража“, „Лоши времена“, „Срещу вятъра“, „18 карата кал“, „Без право на обжалване“ и „Бесните кучета на блуса“. Съавтор на хита на Васко Кръпката – „Няма бира“. За Георги Минчев е написал песента „Равносметка“.Любимият глас на хиляди слушатели огласяше сутрешния блок „Буги тайм“ и вечерния „Нека бъде рок“ в радио „Z-Rock“.Мир на праха му!", "date": "2019.07.21", "title": "Почина емблематичният музикант Буги Барабата"}
{"url": "https://offnews.bg/sviat/velikobritania-iran-e-zadarzhal-britanskia-tanker-v-omanski-teritoria-707653.html", "text": "Великобритания е казала вчера на Съвета за сигурност на ООН, че иранските сили са предприели действия по задържането на плаващия под британски флаг танкер, когато се е намирал в омански териториални води, предаде Ройтерс и БТА.\"Корабът е изпълнявал законното си право на транзитно преминаване през международен проток, съгласно международното право\", каза постоянното представителство на Обединеното кралство в писмо до Съвета за сигурност.\"Международното право изисква правото на транзитно преминаване да не бъде нарушавано и следователно иранските действия представляват незаконна намеса\", добави британската мисия.Писмото е изпратено и до генералния секретар на ООН Антониу Гутериш.Иран публикува видео, показващо момента на пленяването на плаващия под британски флаг танкер „Стена Имперо“, предава Reuters, цитира агенция \"Фокус\".Ясно може да се види как корабът, чието име личи, е приближен от няколко бързи катера, докато тежковъоръжени маскирани военни се приземяват на борда му от хеликоптер. Агенцията отбелязва, че това е същата тактика, която британската морска пехота е използвала при пленяването на иранския „Грейс-1“ в Гибралтар на четвърти юли.Действията на Техеран в най-важният световен морски път за търговия с петрол, бяха определени от западните страни като ескалация на напрежението след три месеца на конфронтация, която вече доведе САЩ и близкоизточната страна на прага на война, пише американската агенция. Великобритания осъди действията на Иран, а иранският посланик в призован във външното министерство в Лондон.По-рано Иран заяви, че танкерът е бил придружаван от британски военен кораб, но такъв не се вижда на видеото.Британски министри планират да наложат на Иран санкции след задържането на плаващ под британски флаг петролен танкер в Персийския залив, съобщи в. \"Дейли телеграф\", цитиран от Ройтерс.Британският външен министър Джереми Хънт се очаква да обяви днес дипломатически и икономически мерки, включително евентуално замразяване на авоари в отговор на инцидента.Великобритания може да призове ООН и ЕС да върнат санкциите върху Иран, които бяха отменени през 2016 г. след сделката за иранската ядрена програма, отбеляза вестникът, съобщи БТА.", "date": "2019.07.21", "title": "Великобритания: Иран е задържал британския танкер в омански териториални води"}
{"url": "https://offnews.bg/112/planinski-spasiteli-sa-okazali-pomosht-na-35-godishna-zhena-sas-schupe-707648.html", "text": "Планински спасители са оказали помощ на жена със счупен крак във Витоша. Това съобщиха за Агенция \"Фокус\" от Планинската спасителна служба (ПСС) към Българския червен кръст (БЧК).Сигналът е подаден от нейния съпруг към 16.40 ч. в събота. Група от 8 човека от Софийския отряд на ПСС отиват да окажат помощ на пострадала в района на Комините под връх Камен дел по пътеката за хижа „Кикиш“.Екипът на ПСС достига до пострадалата, установяват, че е със счупен крак, имобилизират я и със специализиран превоз я качват нагоре по пътеката до района на Платото, където ги чака автомобил на ПСС.Жената е транспортирана до хижа \"Алеко\". Акцията приключва в 19.10 ч.", "date": "2019.07.21", "title": "Планински спасители са оказали помощ на 35-годишна жена със счупен крак във Витоша"}
{"url": "https://offnews.bg/obshtestvo/kopachi-na-kriptovaluta-otkradnali-toka-na-tri-sela-707649.html", "text": "Нов вид кражби на ток - копачи на криптовалута крадат ток от трафопостовете. В търсенето на виртуални пари, те вече са похарчили ток за над половин милион лева, без да платят и стотинка. За схемата алармираха от EVN. Крадците са се вързали директно към трафопостовете на три села в Пловдивско.На три места, копачи на криптовалута незаконно се присъединили към електроразпределителната мрежа. На прицела на крадците били селата Йоаким Груево, Марково и Скобелево.На две места апаратурата била монтирана в специално пригодени мобилни фургони, снабдени с климатизация, камери за видео наблюдение и СОТ. Крадците на ток са разполагали фургоните си в труднодостъпни планински места. Целта е била шумът, който издават машините да не буди съмнение у местните жители.\"Тъй като самите фургони предизвикват голям шум от вентилацията, която се изисква за охлаждането на процесорите, които работят за добиване на криптовалута. Категорично става въпрос за кражба. Незаконно присъединяване към разпределителната мрежа на елетроразпределение „Юг”, коментира за Нова телевизия инж. Здравко Братоев, ръководител отдел “Мрежи“ в Електроразпределение „ Юг”- Пловдив.Крадците на ток били разкрити случайно, след като преди дни родопското село Скобелево останало на тъмно. После електричеството дошло, но крушките започнали да мигат като в дискотека, имало и токови удари, разказва семейство Терзиеви.„Ей тук отгоре една къща да изгори още малко. Има електромери, които са изгорели от тогава още”, коментира Димитър Терзиев, жител на село Скобелево. „Изгърмяха два телевизора- тук на комшийката изгърмя телевизорът и още на едно момче, изгърмя телевизорът се повреди от тока”, допълни неговата съпруга Снежана.А повредите са за сметка на домакинствата. Фургоните с техника за копаене на онлайн валута били свързани директно с трафопостовете. Само една машина за криптовалута в тях консумирала ток колкото цял жилищен блок. 10 такива машини биха консумирали енергия колкото малък квартал, уточняват енергетиците. „Па данни на експерти един такъв фургон кнсумира от порядъка на 100 до 200 киловата единична мощност. Това напрактка означава около 2 500 до 4-5 хиляди киловатчаса на ден”, обясни инж. Братоев.Дейността копаене на криптовалута не е забранена от закона. За да работи на пълна мощност обаче системата навърта сметка от над 1400 лв. на месец.Цената на един биткойн в момента е между 12 000 и 14 000 долара. Очаква се догодина да струва 20 000 долара.„И за трите случая са уведомени органите на МВР. Има съставени констативни протоколи и разчитаме оттук – нататът компетентните органи да си свършат работата и да ни бъде платена енергията, която е била консумирана незаконно”, заяви още ръководителят на отдел „Мрежи” в Електроразпределение „Юг”.Полицията продължава да издирва копачите на криптовалутата, за да бъдат съдени за кражба на ток. Иззет е един от фургоните. От електроразпределителното дружество вече са предприели серия от мерки за предотвратяване на подобен тип кражби. За целта дружеството започва разяснителна кампания с кметовете от малките населени места.", "date": "2019.07.21", "title": "Копачи на криптовалута откраднали тока на три села"}
{"url": "https://offnews.bg/politika/predsedateliat-na-kzld-shte-ima-sanktcia-za-nap-i-tia-niama-da-e-malk-707652.html", "text": "Със сигурност ще има санкции за НАП, тя няма да бъде малка. Това заяви в председателят на Комисията за защита на личните данни Венцислав Караджов в предаването „Събуди се” на Нова телевизия.По думите му ще се вземе предвид и фактът, че в базата на приходната агенция е имало „взломно влизане”. „Фирмите и публичните организации трябва да се събудят. Те не живеят сами в дигиталния свят. От 2006 до 2019 година много малко е направено за защита на информацията, която се обработва. Особено публичните органи, те по закон трябва да обработват тези данни и да ги защитават. И трябваше да стане тази брутална кражба, за да се разбере, че в България трябва да се полагат усилия за обработване на тези лични данни”, коментира Караджов.„Големият проблем е, че тези данни са взети от националната база на НАП. Касаят почти всички българи. Те не могат да бъдат заличени, дори и КЗЛД да направи такива предписания”, обясни още шефът на комисията.По думите му не е възможно с изтеклите данни на хората да се теглят бързи кредити или да се извършват банкови операции, ако тези институции работят по правилата. Венцислав Караджов заяви, че проверката в НАП ще продължи максимум месец. Тя ще започне в понеделник. Той е категоричен, че дори да е имало тестове на системите за сигурност, то те не са били достатъчни. Не са спазвани и препоръки.", "date": "2019.07.21", "title": "Председателят на КЗЛД: Ще има санкция за НАП и тя няма да е малка"}
{"url": "https://offnews.bg/tenis/grigor-dimitrov-startira-sreshtu-kvalifikant-v-atlanta-707655.html", "text": "Най-добрият български тенисист Григор Димитров ще се изправи срещу квалификант в първия си двубой от турнира от сериите АТР 250 в Атланта, който започва следващата седмица.Срещата ще се проведе по програма в сряда, а часът ще бъде уточнен допълнително.При успех Григор Димитров ще се изправи срещу втория поставен в основната схема Тейлър Фриц (САЩ).Българинът е в долната половина на схемата, чийто водач е петкратният шампион Джон Иснър.На четвъртфиналите евентуално Григор може да срещне Юго Умбер, Пиер-Юг Ербер (4-и в схемата) или Джордан Томпсън (7-ми).Това е поредният турнир, който Григор Димитров ще стартира с надеждата да възвърне формата си, като с него неотлъчно е легендарният Андре Агаси, който е част от треньорския му щаб.", "date": "2019.07.21", "title": "Григор Димитров стартира срещу квалификант в Атланта"}
{"url": "https://offnews.bg/futbol/futbolist-na-cherno-more-se-izgavri-s-fenovete-na-tcska-707654.html", "text": "Черно море победи ЦСКА с 3:1 на стадион \"Българска армия\" във втория кръг на Ефбет Лига.Радостта в лагера на варненци беше голяма, докато при \"армейците\" настъпиха сътресения. Един от доволните играчи на Черно море беше преминалият и през Левски полузащитник Васил Панайотов, който беше обиждан по време на целия мач.Панайотов също не остана длъжен на привържениците на столичани.Той пусна си стори във Фейсбук, на което се е снимал на стадиона в Борисовата градина, на фона на фенове на ЦСКА, придружено с краткия текст:\"Не ви чувам! Говедо ли?\".Черно море стартира сезона по перфектен начин. Варненци оглавяват класирането с пълен точков актив.", "date": "2019.07.21", "title": "Футболист на Черно море се изгаври с феновете на ЦСКА"}
{"url": "https://offnews.bg/sviat/britanskiat-finansov-ministar-shte-podade-ostavka-ako-boris-dzhonsan-707672.html", "text": "Британският министър на финансите Филип Хамънд ще подаде оставка заради Брекзита, ако Борис Джонсън стане премиер на страната.„Сигурен съм, че няма да бъда уволнен, защото планирам да подам оставка, преди да се стигне до това“, каза той пред Би Би Си.\"Ако Борис Джонсън стане премиер, доколкото разбирам, условията за да служа в неговото правителство ще включват приемането на напускане на ЕС без споразумение на 31 октомври. Това не е нещо, което мога да приема\", добави министърът на финансите.Ако членовете на Консервативната партия изберат Джонсън за наследник на Тереза Мей, Хамънд ще подаде оставка в сряда.", "date": "2019.07.21", "title": "Британският финансов министър ще подаде оставка, ако Борис Джонсън стане премиер"}
{"url": "https://offnews.bg/sviat/tri-zhertvi-na-visokite-temperaturi-v-sasht-707644.html", "text": "В САЩ трима души починаха заради горещото време, обхванало страната, съобщи Франс прес.Две от трите жертви са в щата Мериленд. В Арканзас е починал от топлинен удар 32-годишен бивш играч на Националната футболна лига, докато работел навън.Температурата в Ню Йорк достигна 38 градуса. В града бяха отворени 500 центъра, където хората могат да се разхладят.От Националната метеорологична служба предупреждават, че горещата вълна, простираща се от равнините на Средния Запад до атлантическия бряг, ще продължи и днес.", "date": "2019.07.21", "title": "Три жертви на високите температури в САЩ"}
{"url": "https://offnews.bg/sviat/prolivni-dazhdove-v-zapadna-iaponia-desetki-hiliadi-se-evakuirat-707646.html", "text": "Властите издадоха днес заповед за евакуация на десетки хиляди жители в Западна Япония, където вали проливен дъжд, предаде БТА.Синоптиците предупредиха за опасност от кални свлачища, наводнения и прииждане на реки на остров Кюшу и региона Чугоку, тъй като тайфунът Данас, който преминава над Корейския полуостров, предизвика рекордни количества дъжд в някои части на Западна Япония.Около 300 литра на кв. м. дъжд са паднали в градовете Тосу и Куруме на Кюшу от 22 часа вчера до 10 часа тази сутрин според метеорологичната агенция.Властите издават заповед за евакуация на десетки хиляди жители в префектурите Фукуока и Хирошима.Към 9 сутринта окото на бурята над Корейския полуостров се движеше на североизток с 30 километра в час, с максимални устойчиви ветрове от 65 км/ч и пориви от 90 км/ч.", "date": "2019.07.21", "title": "Проливни дъждове в Западна Япония, десетки хиляди се евакуират"}
{"url": "https://offnews.bg/obshtestvo/pet-srebarni-i-edin-bronzov-medal-za-otbora-ni-po-matematika-ot-olimpi-707675.html", "text": "Пет сребърни и един бронзов медал завоюваха българските ученици от отбора по математика на 60-ата Международна олимпиада в град Бат, Великобритания, съобщи Американска фондация за България, която подкрепя националните отбори по математика от 2004 г. насам.Олимпиадата се проведе от 10-и до 21 юли. В нея шестима български представители мериха сили с над 600 ученици от 112 други отбора от всички краища на света. Състезателните дни бяха 16 и 17 юли и всеки от тях включваше решаване на по 3 задачи.Съставът на националния отбор по математика спечели следните отличия:Евгени Кайряков, XI клас, Софийска математическа гимназия (СМГ) - 28 точки, сребърен медал;Иво Петров, XI клас, СМГ - 27 точки, сребърен медал;Борислав Кирилов, IX клас, Първа частна математическа гимназия (ПЧМГ) - 27 точки, сребърен медал;Кьонг До, X клас, СМГ - 27 точки, сребърен медал;Кристиан Минчев, XI клас, Природо-математическа гимназия - Бургас - 26 точки, сребърен медал;Кристиян Василев, XII кл, ПЧМГ - 17 точки, бронзов медал.Ръководителите на отбора са гл. ас. д-р Станислав Харизанов (ИИКТ, ИМИ – БАН), гл. ас. д-р Стоян Боев (НБУ) и проф. Петър Бойваленков (ИМИ – БАН) в ролята на наблюдател.Евгени, Иво и Къонг са ученици на СМГ с учители Илиана Цветкова и Ваня Данова. Борислав и Кристиян са ученици на ПЧМГ с учители Ирина Шаркова и Таня Стоева. Кристиан е ученик на ППМГ Бургас с учител Гергана Николова.В отборното класиране България е 19-а.Иво Петров в рамките на две седмици спечели два сребърни медала от международни олимпиади (първо от тази по физика 7-15 юли Тел Авив, Израел, а сега и по математика).Церемонията по награждаването бе на 21 юли, а българският отбор се прибира на 22-ри.", "date": "2019.07.21", "title": "Пет сребърни и един бронзов медал за отбора ни по математика от олимпиадата в Бат"}
{"url": "https://offnews.bg/futbol/hristo-krusharski-gotvim-napadenie-s-komari-sreshtu-spartak-tarnava-707657.html", "text": "Ексцентричният президент на Локомотив (Пловдив) Христо Крушарски разкри с чувство за хумор каква ще бъде тактиката на неговия отбор срещу Спартак Търнава във втория квалификационен кръг на Лига Европа.\"Готвим нападение с комари срещу Спартак. Ще ги пуснем пред тяхната врата и ще им разкажем играта\", заяви Крушарски пред \"Тема спорт\".Босът на пловдивчани коментира и изтичащия през декември договор на Стивън Езе.\"Договорът му ще изтече, когато аз разпиша да изтече\", добави още той.Контрактът на треньора Бруно Акрапович също е до края на годината.\"Треньорът си е там, където трябва да бъде постоянно. Ако някой има друго мнение, изобщо не ме интересува.Моето становище по въпроса вече е ясно. За две години при този треньор показахме, че направихме нещо. Нашият отбор не е твърдоглав, а е тактически\", каза Крушарски, който определено е доволен от работата на специалиста.", "date": "2019.07.21", "title": "Христо Крушарски: Готвим нападение с комари срещу Спартак Търнава"}
{"url": "https://offnews.bg/turizam/ministarat-na-turizma-nikolina-angelkova-shte-otkrie-zasedanie-na-natc-707674.html", "text": "Министърът на туризма Николина Ангелкова ще открие заседание на Националния съвет по туризъм, което ще се състои на 22 юли (понеделник) в к.к. Златни пясъци.Националният съвет по туризъм е консултативен орган към министъра на туризма, който съдейства при формирането и провеждането на политики в сектора. В него са включени както представители на институциите, така и на туристически сдружения и националните курорти.В съвета участват също работодателски организации, членове на Националното сдружение на общините в Република България и национално представените сдружения на потребителите в страната.", "date": "2019.07.21", "title": "Министърът на туризма Николина Ангелкова ще открие заседание на Националния съвет по туризъм"}
{"url": "https://offnews.bg/futbol/hristo-stoichkov-e-pesimist-za-balgarskia-sport-707677.html", "text": "Легендата на българския футбол Христо Стоичков е песимистично настроен за развитието на българския спорт. Носителят на \"Златната топка\" на Франс Футбол за 1994 година и лидер на златното ни поколение от световното в САЩ смята, че у нас цари едно безвремие и не се инвестира в бази, възпитание и тренировки на децата.\"Времето си минава, ние нищо не правим за това. Това е най-болната тема. Мисля, че няма скоро да се повтори. Забравихме децата, които трябва да учим, да ги тренираме. Един процес на развитие на едно дете не е от днес за утре. Забравихме, че резултатите не са от днес за утре, а са една програма с време и труд.Когато почнеш да сменяш треньори и стадиони, когато нямаш база, няма как да научиш това дете да обича отбора, да знае историята.Водим знайни и незнайни. Слагаш го на стадиона, гледа две снимки, някой му е казал, че тук сме играли аз, Емо, Любо. И те знаят горе долу какво е ЦСКА и другите отбори. Това е... като врабчетата. Днес са на едно дърво, утре са на друго, нямат дом. Ако не мислим за нашите деца - как да ги храним, как да ги учим, как да ги възпитаме да знаят каква е историята...Когато виждаш, че имаш материал, а не работиш, това е... Ние нямаме специалисти, нямаме стратегия за работа. Като е от днес за утре, на третия ден какво правиш?\", каза Камата в предаването \"Тази неделя\" по bTV.Той не е оптимист и за идеята България да бъде домакин на световно или европейско първенство. Причината е, че смята, че нужната инфраструктура ще бъде изградена много трудно и говори от опит.\"Преди време докарах хора, те ги изгониха. Искаме да кандидатстваме за нещо, за което шансът е от 0 до никакъв - да станем кандидати за европейско или световно първенство. Нямаме инфраструктура, хотели, стадиони, а искаме да се кандидатираме за нещо. Когато ги докарах преди години, ние ги изгонихме.В Пловдив не можа да стане стадиона, защото една бабичка искаше да бяга по пистата, там била станала някаква бегачка на къси и средни разстояния. После имаше един скачач от Пловдив, където не можел да скача. И на него трябваше да направим стадион. В София не можеше да си намерят терен, където да го направят.Обикалях цяла София, докато един ден ме накараха да изляза извън града. Отидохме на \"Септември\" на стадиона. Там на хората от блока много шумно щяло да им бъде. Сега къде ще ги направим и аз не знам. Сигурно трябва горе, на Копитото, на Витоша. Нямаше шанс. Най-много да имаме кръг от европейско или световно първенство. Видяхте в Румъния какъв стадион направиха, дето е тук на 200 км. В Македония видяхте какъв стадион са направили. Ние караме на един национален стадион, който, ако духне малко повече вятър или завали малко повече дъжд, ще го няма\", категоричен е легендарният футболист.В момента той е на турне в България, където представя своята биографична книга и се среща с хилядите си почитатели.\"Винаги моите кумири са били от моето семейство. След това имах кумири във футбола, защото без да имаш идол, да следваш неговите успехи, няма как да постигнеш свои. В България съм имал няколко - Наско Узунов, Петьо Зехтински, Антим Пехливанов, Коце Костадинов, Митко Аргиров, Цецо Цветанов, Борето Тютюков... Старите имена на нашия спорт. След това мечтата ми беше да играя в \"А\" група. Златната топка беше детска мечта, постигната с много труд.За първи път видях Кевин Кийгън да държи Златната топка за 1977/78 г., си казах: \"Защо и аз да не мога да я имам?\". Когато започнах да чета, че Петър Жеков има Златна обувка, как Георги Славков през 1981 г. стана голмайстор на България, как Наско Сираков изравни рекорда на Петър Жеков с 36 гола... Поставих си го за цел.Следвах си моите цели. Но те винаги са били свързани с моя колектив, с моите приятели, треньори, доктори, масажисти. Без тях и без феновете нямаш шанс! Никой, в никакъв спорт няма шанс да успее! За това съм винаги благодарен! \"Аз\" съм го забравил, \"Аз\" не съществува. Без фамилия, без приятели, без колеги... в живота няма шанс да успееш. За това се старая да бъда близо до тях, да \"попия\" и да следвам някакви цели. В живота си винаги съм следял някакви цели, за това съм успял\", даде част от рецептата си за успех Стоичков.След събитието в Панагюрище, той ще посети още Стара Загора (22 юли), Петрич (23 юли), Каварна (25 юли), Плевен (26 юли) и Русе (28 юли).", "date": "2019.07.21", "title": "Христо Стоичков е песимист за българския спорт"}
{"url": "https://offnews.bg/temida/vks-globi-obshtina-plovdiv-za-zaleden-trotoar-707656.html", "text": "Върховният касационен съд осъди община Пловдив да плати обезщетение на пешеходец, който е пострадал заради заледен тротоар. Пострадалата е жена, която преди две години си е счупила крака, докато се опитва да се придвижи по ледените коловози на улица в града, съобщава Lex.bg.Случаят е отпреди две години. Около 18 ч. на 21 януари 2017 г. жената вървяла по платното на ул. „Пушкин“ в Пловдив. Когато достигнала до ул. „Драгоя Божилов“, завила наляво по нея, подхлъзнала се и паднала. Това станало, защото се е движела в заледен коловоз на улицата, тъй като не можела да използва тротоара, който бил зает от паркирали коли и затрупан със сняг.„Тези условия за придвижване на пешеходците не са били в резултат на извънредни събития, а поради неположена от Община Пловдив дължима грижа за снегопочистване и осигуряването на безопасно придвижване на пешеходците“, заявява ВКС. А предходните инстанции установяват, че 10 дни преди жената да падне на улицата и да си чупи крака, в Пловдив е влял сняг (покривката е достигнала 28 см). Улиците, по които тя се е движила, обаче са трета категория и се почистват едва след като бъдат обработени тези, по които минава градският транспорт.След като се подхлъзва на ледения коловоз жената е откарана незабавно от линейка в университетската болница „Св. Георги“, където установили, че има вътреставно закрито счупване на двете кости на лявата подбедрица в долната част. Лекарите по спешност извършили открито наместване с фиксиране на двете счупени кости с метални плаки и винтове, след което поставили гипсова ботушна шина.След шест дни жената била изписана за домашно лечение. Но още през същия ден я приели по спешност в друга болница с диагноза „възпаление и тромбоза на дълбоките съдове“. Тя била следствие от обездвижването ѝ след операцията. Така жената лежала още 10 дни в болница.След два месеца тя претърпяла втора операция за отстраняване на някои от металните тела в засегнатия крак, а шест месеца след падането лечението ѝ е продължавало с активна рехабилитация. „Причинената при падането болка е била със силно изразен характер; намалявала е много бавно с времето, а претърпените от ищцата страдания са били силно изразени поради невъзможност за самостоятелно обслужване и придвижване през дългия период на възстановяване поради обездвижването и постоперативните усложнения“, пише ВКС.Като става ясно, че след падането на жената ѝ е било разрешено да сяда в леглото едва в средата на май 2017 г. докогато са ѝ били забранени всички движения. Чак през юли е била в състояние да се придвижва с патерици сама до тоалетната. „Целият период е бил съпроводен със сериозни болки, приемане на медикаменти, в т.ч. вливане на антибиотици поради запушване на кръвоносни съдове, както и с негативни изживявания поради безпомощното и състояние“, констатират върховните съдии.Затова приемат, че справедливото обезщетение за болките и страданията ѝ е 20 000 лв.Решението на ВКС може да послужи за обосновка на всеки бъдещ иск на гражданин. “Общината е длъжна да управлява предоставената ѝ собственост, в т.ч. улиците в рамките на населеното място, в интерес на населението и с грижата на добър стопанин.Дължимата грижа в полза на териториалната общност включва както изграждане, ремонт и поддържане на улиците, така и полагане на грижи за чистотата им, в т.ч. снегопочистване и осигуряването на безопасно придвижване на пешеходци и возила“, се казва в решението на Върховния съд.", "date": "2019.07.21", "title": "ВКС глоби община Пловдив за заледен тротоар"}
{"url": "https://offnews.bg/sviat/tri-ogneni-stihii-opustoshavat-tcentralna-portugalia-ima-raneni-707676.html", "text": "Стотици пожарникари се борят с огнена стихия в Централна Португалия, която принуди хората да избягат от домовете си.Един човек е тежко ранен. Най-малко 7 пожарникари също са сериозно пострадали.Хеликоптери и самолети са включени в борбата с трите планински пожара в региона на Кастело Бранко, където едно село е евакуирано. В неделя два от пожарите вече са под контрол.Трите стихии избухнаха в събота следобед и бяха разпалени от силни ветрове. Стотици машини, включително булдозери, бяха използвани в борба с пожара. Войници също бяха изпратени на място.Човек с втора степен на изгаряне е бил откаран с хеликоптер в болница в столицата Лисабон.Температурата на въздуха в региона на Кастело Бранко се очаква да достигнат 31 градуса в неделя. За шест региона в Централна и Южна Португалия е активирана тревога за опасност от пожар.Горските пожари са ежегоден проблем в Португалия. Страната е топла, с обширни горски площи и под влиянието на силни атлантически ветрове. През 2017 г. десетки бяха убити в огромни пожари.", "date": "2019.07.21", "title": "Три огнени стихии опустошават Централна Португалия, има ранени"}
{"url": "https://offnews.bg/politika/sergej-stanishev-podkrepata-ni-za-ursula-fon-der-lajen-ne-e-bezuslovn-707670.html", "text": "„Тепърва предстои да видим дали изборът на Урсула фон дер Лайен е добър. Нейната кандидатура беше много неочаквана, никой не беше запознат с нея и с политиката ѝ. След изслушването ѝ в нашата група преобладаващото мнение беше тя да не бъде подкрепена.Интересното е, че за една седмица като че ли тя претърпя сериозна еволюция и писмено ни отговори на въпроси, които за социалистите представляваха червени линии. Досега никой кандидат за председател на Европейската комисия не е представял толкова подробни и писмено разписани ангажименти за политиката“. Това каза пред БНР Сергей Станишев, председател на Партията европейските социалисти (ПЕС), по повод избора на Фон дер Лайен за председател на ЕК.Той подчерта, че Урсула фон дер Лайен е поела ангажимент за една по-социалдемократическа политика от тази досега.„Подкрепата ни за Урсула фон дер Лайен не е безусловна. Ние ще държим да видим ангажиментите ѝ да се превърнат в същинска програма на ЕК… Тази наша подкрепа няма да бъде картбланш, няма да бъде един празен чек да прави каквото иска. Ние ще бъдем много взискателни и критични“.В предаването „Неделя 150\" Станишев подчерта, че „в ПЕС има различия по тактиката, но единност по съдържанието – каква политика трябва да има, и ние да направим така, че тази политика да стане реалност“:„Фон дер Лайен пое ясен ангажимент, че социалният стълб, за който се борихме последните четири години, ще бъде изцяло претворен в реалност чрез план за действие. Искаме реална социална промяна в Европа“.", "date": "2019.07.21", "title": "Сергей Станишев: Подкрепата ни за Урсула фон дер Лайен не е безусловна"}
{"url": "https://offnews.bg/futbol/liupko-kojto-se-misli-za-zvezda-niama-da-igrae-za-tcska-707671.html", "text": "Легендарният сръбски треньор Люпко Петрович коментира назначението си начело на ЦСКА. Досега специалистът помагаше с опита си на треньора Добромир Митов, но от днес поема изцяло функциите на старши треньор. Поводът е негативният старт на сезона, като вече в два кръга поред отборът не може да постигне победа.\"Проведохме сериозен разговор с играчите. Най-важното в този момент е отборът да заиграе като колектив. Футболистите трябва да осъзнаят, че от подобна ситуация се излиза, ако са задружни и си помагат на терена.Който се мисли за звезда, не тича, не се бори и не се раздава на терена, няма да играе. Играчите да не мислят за себе си, а да защитят честта на клуба и да се отблагодарят на публиката за подкрепата.Труден момент за всички, който ще се преодолее само с победи и по-добри игри и резултати.Затова обаче ще трябва дисциплина във всички аспекти и най-вече - голямо сърце за предстоящите трудни битки\", бяха първите думи на Люпко Петрович пред официалния сайт на клуба.", "date": "2019.07.21", "title": "Люпко: Който се мисли за звезда, няма да играе за ЦСКА"}
