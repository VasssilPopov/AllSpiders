{"url": "https://offnews.bg/112/maskiran-obra-kazino-v-bankia-693582.html", "text": "Маскиран е нахлул в игрална зала в Банкя, нанесъл е удар с пистолет в главата на крупието, отнел е чанта с пари от оборота, таблет и мобилен телефон и избягал.Това съобщиха от пресцентъра на МВР.Сигналът за инцидента е подаден около 4.00 часа тази сутрин. На пострадалия е оказана медицинска помощ.Столични полицаи са предприели действия по разследване на въоръжения грабеж. Предприетите оперативно-издирвателните и процесуално-следствените действия се осъществяват в рамките на образуваното досъдебно производство.", "date": "2018.12.10", "title": "Маскиран обра казино в Банкя"}
{"url": "https://offnews.bg/futbol/botev-plovdiv-s-klasika-nad-vitosha-nedelev-blesti-s-hettrik-693590.html", "text": "Ботев Пловдив стигна до класическа победа с 3:0 над Витоша Бистрица в последния двубой от 19-ия кръг на Първа лига.Хеттрик за домакините направи Тодор Неделев, а съотборникът му Димитър Пиргов бе изгонен от игра в края на първото полувреме за фаул срещу излизащия на удобна позиция Наско Милев.В 24-ата минута полузащитникът вкара с прекрасно изпълнение, което не остави никакви шансове за намеса на стража Николай Георгиев.В 31-ата отново той с удар извън наказателното поле покачи. Неделев оформи своя хеттрик в 45-ата минута с прецизно изпълнение на свободен удар.С днешната победа \"канарчетата\" дръпнаха с две точки на петия Берое и събраха актив от 35 точки. Витоша остава 11-и с 19 пункта.", "date": "2018.12.10", "title": "Ботев Пловдив с класика над Витоша, Неделев блести с хеттрик"}
{"url": "https://offnews.bg/ikonomika/bulgargaz-poiska-novo-poskapvane-na-prirodnia-gaz-ot-ianuari-693584.html", "text": "Природният газ да поскъпне с 3 и половина процента от януари. Това искане внесе \"Булгаргаз\" в Комисията за енергийно и водно регулиране, съобщи БНР.От регулатора вече съобщиха, че при подобно увеличение няма да се наложи промяна в цената на парното, топлата вода и тока. Очаква се Комисията да разгледа и одобри предложението на \"Булгаргаз\" до края на този месец.\"При такова повишение на цена, ако разбира се, Комисията го утвърди, това означава, че цената на топлинната и на електрическата енергия няма да бъде променена от 1-ви януари\", коментира председателят Иван Иванов.През юли Комисията одобри поскъпване на природния газ с 10,81% до 400,95 лв./1000 куб. м. или 37,79 лв./MWh (без акциз и ДДС).", "date": "2018.12.10", "title": "Булгаргаз поиска ново поскъпване на природния газ от януари"}
{"url": "https://offnews.bg/obshtestvo/niama-shans-pravitelstvena-bolnitca-da-mine-kam-su-otseche-zdravniat-693586.html", "text": "Желание на д-р Любомир Спасов болница „Лозенец“ да премине към Софийския университет няма да бъде изпълнено. Министърът на здравеопазването Кирил Ананиев категорично го отхвърли в изявление днес след среща с ректора проф. Анастас Герджиков и студенти в Ректората на Алма матер.\"Ако болница \"Лозенец\" премине към Софийския университет, тя ще стане търговско дружество. Ние няма да позволим единствената многопрофилна детска болница да бъде търговско дружество\", категоричен бе Ананиев.Болницата е основна клинична база за студентите по медицина в СУ. Д-р Спасов е неин директор и декан на Факултета по медицина.Желанието му болницата да мине под шапката на СУ бе толкова силно, че миналата седмица дори той призова студентите да правят подписки с такова искане и обясни, че така щели да защитят факултета си от закриване. Твърдението, че има такава опасност породи паника сред студентите и те наистина бяха готови за протест.Искането на д-р Спасов се породи, след като на 21 ноември Министерският съвет взе решение болница „Лозенец“ повече да не е правителствена и заяви намерение да я превърне в многопрофилна педиатрична болница.След продължилата повече от час среща здравният министър увери, че \"никога не е стоял въпросът за закриването на Медицинския факултет или привеждането му в такова състояние, което да не дава необходимото качество на обучение\".Няма никакъв проблем с акредитацията на факултета, който получи такава през юли за срок от 6 г. Дипломите на завършилите студенти по медицина ще са валидни, увери младежите той.Постарах се да отговоря на почти всички въпроси - каза още Ананиев и допълни, че за допълнителна сигурност и гаранция се разбрал със студентите да отправят писмено запитване до МЗ за всичко, което ги вълнува, и пое ангажимента то писмено да поеме съответните обещания.Това ще бъде един аргумент те да търсят от нас определена вина, ако това не се случи, уточни той.Студентите ще продължат да се обучават в досега използваните бази.\"Освен това за специалностите, за които в момента няма необходимото качество, ние ще решим със студентите към кои бази и лечебни заведения те ще отидат\", допълни Ананиев.Ректорът на СУ проф. Анастас Герджиков обеща проф. Спасов да продължи да бъде декан на Медицинския факултет до изтичането на мандата му в края на 2019 г.\"Колкото до това дали Спасов ще остане директор на болницата - това ще зависи от принципала на лечебното заведение\", допълни той. Вчера в интервю Ананиев заяви, че по всяка вероятност д-р Спасов няма да остане директор и посочи като мотив натрупаните десетки милиони дългове и нарушения, които показва одит на МЗ. Проблем има и с редовното изплащане на заплатите в болницата. По този повод Ананиев заяви, че ще се говори с всеки от лекарите и още:\"Ще направим конкретни предложения към тях, които да удовлетворят техните изисквания. Ще създадем условия те да работят в клиники, които да им доставят същите условия и качество. Няма да им предоставим условия, в които те да се чувстват унизени\".", "date": "2018.12.10", "title": "Няма шанс Правителствена болница да мине към СУ, отсече здравният министър след среща с ректора и студентите"}
{"url": "https://offnews.bg/obshtestvo/spa-v-tcentralna-mineralna-bania-s-cheshmiana-voda-ili-zali-za-kultura-693577.html", "text": "Дебитът на минералната вода от каптален извор София - център не стига, за да превърне северното и източното крило на Централна минерална баня в модерен балнео и СПА комплекс. Водата извира с 12 л/сек, а необходимото количество за възстановяването на трите басейна в красивата сграда на Музея за история на София е 25 л/сек.Това стана ясно на заседание на работната група за ремонта на двете крила на вековната сграда, на което присъстваха само общински съветници от ГЕРБ и Стефан Марков от РБ. През януари в София пристигат и експерти от други европейски столици, с които ще обменим опит за техните СПА комплекси, това е дискусия с продължение, обясни Малина Едрева, шеф на комисията по култура в СОС. Зам.-кметът Тодор Чобанов представи swot анализ на двата варианта за развитие на северното и източното крило на Централна минерална баня. Неремонтираните части с бившите мъжки и женски басейн да станат зали за културни събития, предвижда проект на Столичната общинаЛипса на паркоместа в района и на хотели, които да привличат чуждестранни клиенти за балнео услуги, очакванията на хората за ниски цени, непозволяващи икономически ефективно и устойчиво функциониране на банята в бъдеще, както и използването на водата за хигиенни нужди би привлякло само рискови групи, са сред изброените слаби места на СПА-вариантът. Както и липсата на възможност за изграждане на външни водни и паркови съоръжения. На практика, ако в неремонтираните части Централната баня се възстановят басейните, те ще трябва да се пълнят с чешмяна вода, тъй като от 12 л/сек. дебит, 8 отиват за 44 чешми, от които столичани си наливат минерална вода от десетки години. По думите на зам.-кмета по култура Тодор Чобанов ремонтът на втората част на сградата ще струва между около 9 млн. лева, като за баня цената е около 1200 лв. на квадрат, а за зали за разширение на музея и културни събития - около 1000 лв. В момента неремонтираните крила на Централната минерална баня с басейните се използват като склад за експонати на Музея за история на София, които няма къде да бъдат изложени. В продължение на 10 г. общината се опитваше да намери инвеститор за балнеоцентър. Бяха пуснати 2 процедури за концесия. Дори бяха купени 4 комплекта за участие, но инвеститори така и не се появиха и процедурата бе спряна през 2017 г. 9 млн. лв. ще са нужни само за укрепване на банята, ако бъде избран вариантът да се направи спа център. Още по 1,9 млн. лв. на година щели да бъдат експлоатационните разходи, стана ясно на заседанието. ", "date": "2018.12.10", "title": "СПА в Централна минерална баня с чешмяна вода или зали за култура в басейните"}
{"url": "https://offnews.bg/obshtestvo/a-pak-5-mladezhi-otkradnaha-prat-s-16-sudzhuka-v-karnobat-iz-politcej-693592.html", "text": "Тази вечер Областната дирекция на МВР в Бургас разпространи прессъобщение, което по сюжет и стил напомня разказите на Булгаков и Чехов.За съжаление кражбата на \"прът с 16 суджука\" е напълно реална, случила се е преди дни, а четирима от крадците даже не са навършили пълнолетие.\"В резултат на бързите полицейски действия на служители от Районно управление – Карнобат по отношение кражбата на прът с 16 суджуци, осъществена на 06807.12.т.г.  от двора на частен дом, разположен на карнобатската улица „Димитър Благоев”, са установени и задържани за срок до 24 часа извършителите на деянието – това са : 15 годишния И.Я., 16 годишния Й.К., 15 годишния И.С., 17 годишния Д.Я. и 19 годишния Р.М., всички от Карнобат, които направили пълни самопризнания.Откраднатите хранителни продукти не са открити, тъй като вероятно са изконсумирани. Предстои извършване на оценка за себестойността им и възстановяването й на собственика. По случая е образувана преписка, която ще бъде докладвана в Районна прокуратура – Карнобат.\" ", "date": "2018.12.10", "title": "А пък 5 младежи откраднаха прът с 16 суджука в Карнобат (из полицейските хроники)"}
{"url": "https://offnews.bg/sviat/makron-uvelichava-sas-100-evro-minimalnata-zaplata-zaradi-protestite-n-693596.html", "text": "В телевизионно обръщение към нацията, направено заради бурните протести на движението на \"жълтите жилетки\", френският президент Еманюел Макрон обеща увеличение със 100 евро на минималната заплата в страната от януари. Тази вечер Макрон обяви \"социално и икономическо извънредно положение\", а това означава, че планираните данъчни увеличения върху пенсиите се отменят за хората с доходи под 2000 евро. Няма да се облагат и парите за извънреден труд.Същевременно френският президент даде да се разбере, че \"ще бъдат използвани всички средства\", за да се възстановят реда и спокойствието след съпроводените от насилие протести. Той заяви, че няма да има толерантност към хората, стоящи зад насилието при протестите.Няма гняв, който да оправдава нападането на полицаи или плячкосването на магазини. Тези прояви заплашват високо ценената свобода във Франция, подчерта Макрон.Това е първото обръщение на Еманюел Макрон към нацията, откакто насочените срещу данъците демонстрации прераснаха в  размирици в Париж.", "date": "2018.12.10", "title": "Макрон увеличава със 100 евро минималната заплата заради протестите на жълтите жилетки"}
{"url": "https://offnews.bg/sviat/erdogan-obiavi-turtcia-za-naj-iarkia-zashtitnik-na-choveshkite-prava-693589.html", "text": "Президентът Реджеп Ердоган заяви, че Турция е най-яркият защитник на човешките права и никой в света не следва да й преподава уроци по демокрация, предаде Анадолската агенция.Държавният глава говори днес в централата на Партията на справедливостта и развитието, на която е лидер, по повод Световния ден на правата на човека.Той отправи остри нападки към световните лидери и медиите, които са „слепи, глухи и неми“ за протестите в Париж, но същите „вдигнаха целия свят на крак“ заради протестите за парка Гези.Вестник “Джумхуриет“ припомня, че при масовите бунтове, започнали на 27 март 2013 г. на площад Таксим в Истанбул и продължили два месеца, 36 души изгубиха зрението си, хиляди бяха ранени и десетки намериха смъртта си - така събитията влязоха в мрачната част от историята на републиката.„Онези, които крещяха, че у нас правата на човека се погазват, сега са слепи, глухи и мълчат за Париж. Хайде по същия начин говорете и пишете! Те не са искрени, не са честни. Не е случайно, че най-кресливите са най-зле в това отношение, в медиите им липсват Франция, Холандия, Брюксел. Хората, които не могат да ползват правата си, губят личността си и не носят отговорности. Онези общества, които ги лишават от това право, не могат да бъдат цивилизовани“, каза Ердоган.Той подчерта, че именно по време на управлението на неговата партия „модерна Турция доказа себе си като защитник на човешките права, като прие милиони хора, търсещи убежище и зае първото място в хуманитарната помощ, въпреки недостатъчните пари, но с богатото си сърце“.Според него в същото време онези, които са я призовавали да отвори границите си, са оградили с бодлива тел страните си и са приложили най-сурови мерки спрямо бежанците.В словото си Ердоган посочи, че доминиращият подход в Турция е зачитането на всеки етнически произход, облекло, мисъл и предпочитания, а всеки, който притежава паспорт с полумесец и звезда, е първокласен гражданин на страната.„Срещнахме огромна съпротива, преодоляхме я с търпение и решителност, разбихме всички капани и продължихме по пътя си. Станахме заложници на атаки и опити за преврат. Сега Турция не може да допусне всеки да й дава уроци по демокрация“, подчерта турският лидер.За пореден път той обвини Европа в лицемерие и посочи, че единственото, което може да се каже за нея, е „лъсналото под разтеклия се грим на цивилизацията истинско лице“. ", "date": "2018.12.10", "title": "Ердоган обяви Турция за най-яркия защитник на човешките права"}
{"url": "https://offnews.bg/sviat/mej-otlozhi-vota-za-brekzit-velikobritania-se-gotvi-za-izlizane-ot-es-693588.html", "text": "Британският министър-председател Тереза Мей каза пред парламента, че правителството засилва подготовката си за Брекзит без сделка.Мей е категорична, че нейното споразумение с Европейския съюз за Брекзит остава най-добрата сделка, която може да се договори.Докато не успяваме да постигнем съгласие за споразумение, опасността от варианта  се увеличава, предупреди британският министър-председател.Същевременно Мей отложи предвидено за утре гласуване по споразумението за Брекзит, като се аргументира, че би загубила със \"значителна разлика\".Ройтерс отбелязва, че ако утре действително имаше вот, то постигнатото от Мей споразумение за Брекзит с Брюксел щеше да бъде отхвърлено от депутатите със значително мнозинство.Европейската комисия: Не може да става и дума за предоговаряне на БрекзитДвайсет и седемте страни членки на Европейския съюз нямат намерение да предоговорят постигнатото с Великобритания споразумение за нейното излизане от ЕС. Това заяви днес заместник-говорителката на Европейската комисия Мина Андреева.Споразумението, поставено на масата на 25 ноември, е най-доброто и е единственото възможно. И дума не може да става за предоговаряне, каза Андреева.Изхождаме от принципа, че Великобритания ще напусне ЕС на 29 март 2019 г. и не искаме да спекулираме с други варианти, заяви председателят на ЕК Жан-Клод Юнкер след телефонен разговор с Тереза Мей снощи.", "date": "2018.12.10", "title": "Мей отложи вота за Брекзит, Великобритания се готви за излизане от ЕС без сделка"}
{"url": "https://offnews.bg/obshtestvo/balgari-sreshtu-barneverna-v-norvegia-i-osmanliite-taka-ne-sa-otnemal-693571.html", "text": "Представители на българската общност в Норвегия са внесли протестна декларация в норвежките социални служби  срещу отнемането на деца и настаняването им в приемни семейства. Писмото от 7 страници е внесено в бюрото на \"Барневерн\" в град Кристиансан, съобщават представители на българската общност в скандинавската държава.Вносителите обясняват, че са информирали норвежките власти, че \"българският народ е много чувствителен на тема грубото отнемане на деца от родителите и тяхното насилствено асимилиране. България е била 500 години под османско робство. Османците са отвличали български деца, за да ги направят еничари, но дори и тогава османците са били много по-човечни и милозливи от сегашните норвежки бюрократи - отнемали са само по едно дете на многодетно семейство.\"На срещата в офиса на \"Барневерн\" представителите на българската общност са поискали да се договорят методи за съдействие от страна на България при случаи с наши деца в Норвегия.По данни на българи, живеещи в Норвегия, около десет български семейства са с отнети от норвежката служба деца.", "date": "2018.12.10", "title": "Българи срещу Барневерна в Норвегия: И османлиите така не са отнемали деца"}
{"url": "https://offnews.bg/temida/apelativniat-spetcsad-niakolko-pati-e-narushil-zakona-pri%c2%a0vrashtaneto-693591.html", "text": "Без да е имало още \"годен съдебен акт\" съдиите от Апелативния специализиран съд са спрели решението на първата инстанция, с което се променя мярката на Десислава Иванчева и Биляна Петрова в \"домашен арест\".Това става ясно от доклада на комисията от Върховния касационен съд, която провери дейността на Апелативния специализиран съд по делата срещу бившия кмет на \"Младост\" Десислава Иванчева и заместничката й Биляна Петрова.В доклада с резултатите от проверката е констатирано, че искането за спиране на изпълнението на определението на първоинстанционния съд за изменение на мерките за неотклонение на подсъдимите Иванчева и Петрова от задържане под стража в домашен арест е разгледано, без да е изпълнена процедурата по чл. 342, ал. 2 от НПК - съгласно която в 7-дневен срок от съобщението за постъпилия частен протест подсъдимият може да направи възражение.Резултатите от проверката сочат още, че изменението на мерките за неотклонение на подсъдимите от задържане под стража в домашен арест е постановено без съдебният състав да е разполагал с протокола от проведеното на 16.11.2018 г. съдебно заседание. Същият е бил администриран до въззивната инстанция след произнасянето на съда по искането на прокурора за спиране на изпълнението на определението.Към момента на произнасянето на въззивния съд по искането за спиране все още не е било подписано от съдебните заседатели и самото определение за изменение на мерките за неотклонение на Иванчева и Петрова от задържане под стража в домашен арест - тоест изобщо не е бил налице годен съдебен акт, окончателно финализиран с подписите на членовете на съдебния състав.Комисията в състав – председател: Галина Захарова – заместник-председател на ВКС и ръководител на Наказателната колегия, и членове: Капка Костова – председател на Първо наказателно отделение, Галина Тонева – съдия във Второ наказателно отделение, счита, че \"констатираните нарушения по в. н. ч. д. № 522/2018 г. представляват инцидентен случай на неправилна съдебна практика. Върховните съдии препоръчват на съдилищата да се укаже стриктно да спазват актуалното законодателство – нормите на НПК и Правилника за администрацията на съдилищата – при образуване и администриране на делата. Те не са самоцелни, а представляват гаранция за ефективно правосъдие.\"", "date": "2018.12.10", "title": "Апелативният спецсъд няколко пъти е нарушил закона при връщането на Иванчева в ареста"}
{"url": "https://offnews.bg/nashite-avtori/iz-delnitcite-na-edin-lud-3-7-dekemvri-693574.html", "text": "Понеделник, 3 декемвриНа днешния ден през 2006 г. беше учредена ГЕРБ. През 2009 г. партията спечели изборите и Борисов стана премиер. И се стигна, както казва доктор Филипов, демек аз, до парадоксалната ситуация да имаме най-простото нещо на най-високото място. Настъпи епохата, която можем да определим като епоха на епистемологична арогантност. Епистемологична арогантност означава да надценяваш това, което знаеш, и да подценяваш това, което не знаеш. В случая става дума за подценяване на почти цялото налично познание.И като заговорихме за герберската глупост, министър Горанов е едно много логично продължение на темата. Много глупаво момче излезе, много. Не че съм изненадан, де. Ако нещо ме изненадва, то е нахалството му, липсата на срам. Те нещата са свързани. Както казва Фройд, първият признак на глупостта е пълното отсъствие на срам. Нали чухте как обясни защо отишъл да живее в жилището на кръстника? „През 2012 г., помните, имаше едно голямо земетресение, което разтърси Перник и стигна до София като въздействие. Тогава заедно с моето семейство живеехме на висок етаж (10-ти) в центъра на София. Стресът и уплахът, който изпитаха тогава невръстните ми деца, ни накара да се възползваме от предложението на кръстника ни – моя и на моите деца Иван Сариев.“Голямо, голямо, колко голямо? Четвърта по Рихтер.Думите на Горанов дали повод на съответните служби да допълнят инструкцията за действие при земетресение. Записали, така ми каза Мавриков, че при земетресение от четвърта и нагоре по Рихтер трябва да потърсите убежище в къщата на кръстника си. Или на някой близък семеен приятел, но за това ще стане дума по-късно.Ало, пенсиите! Знаете ли какво му е хубавото на Паркинсон? Че никое земетресение не може да те уплаши. И без това си се тресеш.Ей, братя, не знам дали ще ми повярвате, но за профилактиката на много болести, специфични за вашата възраст, като старческото оглупяване и Алцхаймер, трябва да ядете много ряпа, защото съдържа витамин В1. Така съветва д-р Емилова. Грубо казано, запасете се с ряпа и не ви трябва друго. Хем храна, хем лекарство за почти всички болести. От сезонните настинки до раковите заболявания. Ряпата е много богата и на витамин С, с ясно изразено антивирусно и антибактериално действие, има нисък гликемичен индекс и е богата на фибри. Освен това се смята, че съдържа вещества с изразено отхрачващо действие. Според приятели във ФБ идеалното отхрачващо за този сезон бил портрет на финансовия министър. А портретът на Борисов бил куатро стаджони... Но не всеки може да ги понесе тези двамата дори и на портрет.И понеже какво ѝ трябва на една пенсия? Здраве и красота! Та освен за здравето, ряпата помагала много и за подобряване на търговския вид, заради голямото количество витамини, минерални соли, микроелементи, антиоксиданти и т.н.Относително, де, щото от едни години нататък и само ряпа да ядете…Гледам една снимка из медиите - руски попове освещават новите ракети С-400, инсталирани след инцидента в Керченския проток в град Джанкой в северната част на Крим, на 30 км. от Херсонска област в Украйна.Не че е сефте и не, че се случва само там попове да освещават смъртоносно оръжие, но колчем видя подобна церемония и неизбежно се замислям защо Бог търпи това?Защо, Боже? Иже еси на небеси…Иже еси или не си…Писмо на Алберт Айнщайн до германския (еврейски) философ Ерик Гуткинд от 1954 г. е продадено на търг за $2.9 млн. в \"Кристис\" оня ден. В това писмо 74-годишният учен нарича Библията \"сбор от твърде примитивни легенди\". \"Думата \"Бог\", вика, за мен не е нищо повече от израз и продукт на човешката слабост. Няма тълкуване, независимо колко сложно може да е то, което да промени нещо за мен по този въпрос.\"Айнщайн критикува и позицията на Гуткинд, че евреите са избран, божий народ. Макар и с радост да принадлежа към еврейския народ, вика, \"еврейската религия е като всички други, олицетворение на примитивно суеверие\".Е, в едно отношение са избран народ. Проф. Иван Славов казваше, че когато в една държава работите се объркат, обикновено се прави клизма на евреите. Все тях избират. А Емил Чоран го беше казал по-изискано: „Една фраза от Талмуда, която Кафка е харесвал: Ние, евреите, сме като маслините – даваме най-доброто от себе си, когато ни смажат.” И понеже често са ги смазвали, та те непрекъснато са давали най-доброто от себе си и така се е създала представата, че са изключителен народ, любим на Бога.Вторник, 4 декемвриВчера и днес въздухът в София е кошмар. Причината била температурната инверсия. Утре щяло да духне и да се оправи… А дано духне.И като говорим за въздух… Във връзка с наближаващата 29-та годишнина от създаването на СДС лидерът на партията Румен Христов отчита едни проценти, които са по-скоро празнични, отколкото каквито и да е други. \"Последните социологически проучвания, вика, отчитат 10% доверие в партията, което ни нарежда на 4-то място. Ще трансформираме това във вот на предстоящите избори.“Тия дни прочетох, че и Демократична България била във възход и достигала до 4.6%. 10 плюс 4.6… И ето ти дясното втора сила. А защо не и първа. За молива баир нема.Никола Анастасов разказваше в „Смехът на шопа“ за селяните от Бусманци, които се кахърели, че нямат столетници: Изпревариа ни другите! Они столетници отимаа, а ние?!Един служител върти химикалка: А сме посакале, а сме отимале…Та и десните така – а са посакале, а са станале първа сила…Щеше ми се да знам коя агенция дава на СДС 10%. Всъщност, повече ми се ще да знам, колко взема тази агенция. По принцип знам, че резултатите, постигнати с умножение, са най-скъпи.Лидери! Дето каза един Йордан, водил веднъж хорото на село и написал в CV-то си: \"притежавам лидерски качества!\"Протестите на \"жълтите жилетки\" във Франция прераснаха в масови безредици, центърът на Париж е бойно поле. Това са най-големите безредици от 1968 г. насам. Причината е поскъпването на горивата. А причината за поскъпването на горивата е въглеродният данък, въведен от правителството на Макрон, който оскъпява дизела със 7.6 евроцента на литър, а бензина – с 3.9 евроцента. И така дизелът, най-употребяваното гориво във Франция, стигнал рекордна цена от 1.51 евро. Правителството заяви намеренията си от началото на 2019 г. да повиши налога с още 6.5 евроцента за дизела и с 2.9 за бензина. Това преля чашата и изкара хората на улицата. Като крайно Макрон се отказа от ново увеличение. С една дума малката революция на жълтите жилетки победи. Временно. Защото, както казва Камю, всички модерни революции са довели до укрепване на властта на държавата.Значи французите си потрошиха държавата, както би казал премиерът, защото дизелът скочил на 2.95 лв. У нас скочи на 2.30-2.40 лв. Само че къде ги френските заплати, къде ги нашите. И, освен това, във Франция поскъпва, но парите от това отиват в държавната хазна. А у нас поскъпва и парите отиват в джобовете на руските олигарси. (Малка част в джобовете на българските управляващи, които се правят на умрели лисици! По-точно, за да се правят…)Средният европеец, какъвто несъмнено е французинът, харчи за храна 12.2% от доходите си. Докато българинът дава 19.2%. В това отношение сме на четвърто място в ЕС. Първи са мамалигите, които дават 27,8% от паретата си за мамбо. Следват ги Литва с 21,6% и Естония с 20.3%. Това показват данните на Евростат за 2017 г. Обаче пък, ако се погледнат данните от 2012 г., тогава сме давали за храна 1/3 от заплатата си, най-много от всички европейци.Та изглежда, че все пак се оправяме, ако че не изглежда така. Въпреки корупцията и въпреки правителството! А представяте ли си къде щяхме да сме ако и правителството помагаше малко? Но то не помага! И знаете ли защо не помага? Защото не знаем как да го помолим. Трябва да сме малко по-настоятелни. От едни нищо и никакви протести тук-таме горивата паднаха с 20-30 ст.Сряда, 5 декемвриКакво нещо! Духна и всичко се оправи. Така е в живота. Дами, може би това е ключът към ведрата атмосфера и във всеки дом, не ли?На вицето Дончев май му се иска да се въведе образователен ценз. \"Редно е, вика, да има ограничаване на права за хората, които нямат поне основно образование. Образованието трябва да е приоритет, от това зависи как ще изглежда България след 10-15 г.\"Добра идея. Обаче оня, дето викаше, че него умните не го интересували, защото били малко, другите му били важни, той питан ли е? Дали ще се съгласи да се отнеме гласът точно на част от важните? Пък и тръгне ли се по тоя път… Днес ще искаме избирателите да имат начално образование, утре – средно, после висше и накрая с право на глас ще останем само докторите на науките. И дано поне да е от малък доктор нагоре…Има известно основание Дончев. Сред избирателите има хора, които не могат да четат и да пишат. Като не може да чете, няма работа да избира. Сам си е избрал да не може да чете. У нас основното образование е задължително.Ръка за ръка с неграмотността върви и бедността. И тези бедни неграмотни редовно продават гласа си. Полани Асоциация „Прозрачност без граници\" съобщи, че купеният вот е достигнал 8%.Струва ми се несправедливо първично неграмотни хора, които освен това са на пълна издръжка на държавата, т.е., на гражданите, да избират кой да ни управлява. Мнозинството от тези хора не са платили една стотинка данъци през живота си. Ние ги храним и ще продължим да ги храним. И това е правилно. Да пази господ от гладни цигани! И те ще продължат да си живеят по същия начин. Защото такъв им е манталитетът. (Вж. д-р Филипов, За манталитета на мангалитета, Съчинения, том III). Още не е измислен начин за интегриране на циганите. Съществува надежда, че това може да стане чрез образованието, но няма как да се провери. Поради дружната съпротива на циганската общност.Друга една хипотеза е, че циганите обикалят света и може да прихванат това-онова. И те верно прихващат. Оня ден слушах една циганка да кълне на пазара: Да те рисува Пикасо, мааа! Очите в устата, ушите в носа…Нямаше такива клетви по нашенско преди. Кълняха се по-семпло: От камъни в бъбреците къща да строиш…Четвъртък, 6 декемвриНикулден. Празнуват всички, които се изхранват с шарани – рибари, банкери, политици...Банкерите специално тази година са много празнично настроени. Натрупали са рекордни печалби главно от такси от шараните. В края на октомври трезорите са отчели чиста печалба от 1.379 млрд. лв. До края на годината ще бият рекорда от 2008 г. - 1.387 млрд. лв. И то е естествено. При клонящите към нула лихви по депозитите и нарастващите ежедневно такси и комисионни, на практика плащаме на банките, за да печелят от парите ни.Пернишка пенсия Сашко Игнатов, на 72 г., се опита да влезе в президентството с пистолет с два пълнителя. Което ме кара да мисля, че целта не е бил единствено Радев. Как беше оня виц за Чаушеску? Имаше нещо и жена му, и жена му… Както и да е. Пенсията е криминално проявена. Пистолетът е законно притежаван. Отделих десетина минути да обмисля този парадокс, но не ми се отдаде и се отказах. Пенсията искала да поговори с президента. Но за по-убедително си взела и пистолета. Както съветва Ал Капоне. Но тия от НСО го възпрепятствали.Вчера чета из медиите, че Радев бил в Катовице на конференцията за изменение на климата, където представил българската позиция. \"Когато говорим за екологично чиста енергия, нека не забравяме, че е важно да имаме сигурна и предсказуема енергия… В това отношение Европа също може да ни помогне много, ако не създава пречки както в миналото за пътя на руските доставки на газ за България, но и за самия ЕС.“Българската позиция?!Дето се вика, човек не бива да е по-голям русофил от Решетников! Кой и кога е пречел на руския газ? Ако президентчето има предвид „Южен поток“ да вземе пак да прочете кой спря проекта. Щото не беше ЕС.Докараха Баневи. Не в чувал, както навремето се заканваше Татарчев, че ще докара Огнян Дойнов от Виена. Ама не можа, щото Виена не го даде. Ех, Виена, друго си е Виена! Пардон, това беше от друг виц.На Баневи са предявени обвинения, които формират половината НК. Е, добре де, една трета. Но пък от онези членове, които предвиждат по-големите награди. Банев и Баневица са обвинени в организиране и ръководене на организирана престъпна група. И за да е група трябва да са поне трима, така учеше навремето големият полски социолог Ян Шчепански. Та и майката на Банев ще го отнесе. Банев и Баневица са обвинени също в присвояване на вещи и пари в размер на 85 млн. лв., укриване на данъци, също в милиони, незаконно оръжие, пране на пари - в особено големи размери – 590 млн. евро и 225 000 лева. За такива престъпления затварят и изхвърлят ключа. Ако се докажат, де… Защото, чета, че прокуратурата май е изготвяла обвинителния акт по Уикипедия. Зам.-главният прокурор Иван Гешев обясни: „По открити данни на \"Уикипедия\" този кръг, който описваме, е приватизирал 2/3 от работещата промишленост на България преди 1989 г., нищо от това в момента не работи.“Петък, 7 декемвриИзбраха за трети път Станишев за лидер на ПЕС. Кадровият недоимък не е само в ГЕРБ. Дори не е само в България. Представяте ли си какво немане е например в ПЕС, за да преизберат Станишко за трети път?! Ние го избрахме веднъж, видяхме го и довиждане… Е, не че видяхме някой келепир, но поне разнообразие.Колегите от „Сега“ разровили около жилището на бившия министър и настоящ зам.-министър на регионалното развитие Николай Нанков. И както казваше роденият на днешна дата поет Вапцаров, разровиш ли го, ще мирише. Където и да разровиш…Нанков, също като Горанов, живее в чуждо жилище, за което не плаща наем. Направил бартер с дългогодишната семейна приятелка Тодорка Сотирова да ползва част от апартамента ѝ в столицата, а в замяна тя да ползва безвъзмездно бащината му къща в Априлци.На пръв поглед нещата изглеждат чисти. Но на втори и всеки следващ поглед не изглеждат така. Преди да влезе в политиката, Нанков е бил съдружник в \"Африт\" ООД с Елка Сотирова - дъщеря на Тодорка. През 2009 г. напуска фирмата и тръгва нагоре по политическата стълбичка. А фирмата продължава успешното си развитие под ръководството на Елка Сотирова. Според „Дума“, през последните години \"Африт\" е изпълнител на 14 проекта по линия на еврофондовете и има доста ангажименти като изпълнител или консултант на фирми, изпълняващи обществени поръчки. Една нищо и никаква ловешка фирмичка работи из цялата родина.Нанков и Елка живеят на един адрес, в един апартамент. Той ползва 1/3 от жилището, тя – 2/3. Има подозрения, че някои от помещенията ползват съвместно, например спалнята. Но не е доказано...И понеже на днешния ден е учреден СДС, не мога да не отбележа колко сме напреднали през тези 29 години. Първите ни екипи управляващи икономисваха от закуски. Сегашните икономисват вече от наеми на луксозни жилища.Междувременно научаваме, че антикорупционната комисия се е самосезирала и започнала и втора проверка за конфликт на интереси срещу Горанов. От „Сега“ направили запитване до МФ относно скъпите часовници на Горанов. На много снимки младежът се кипри със швейцарски часовник Ulysse Nardin Maxi Marine Chronometer, от 18 000 до 30 000 евро. Напоследък се показвал и с Aplle Watch. Колегите питали и за вилата в Ярема, която се строяла върху парцел на кръстницата му Снежана Сариева, но Горанови често ходели да наглеждат строежа. От МФ не отговорили на нито един от въпросите им.Между другото, ако помните и със Станишев имаше проблем с един часовник ”Сантос Дюмон” на „Картие” за 18 000 лв. Така и остана неаргументирано от приходна гледна точка.А премиерът Борисов не носи часовник. Откакто подари своя на Цветанов през 2009 г., кара без часовник. Както обича да казва д-р Филипов, той спря времето, що му е часовник. Страхувам се, че, ако иска, може дори да върне времето назад. Надявам се да не иска. Но то понякога става и по невнимание...На младежът Горанов обаче престана да му върви. Както казва един мой настолен приятел, „това, което идва с късмета, може да си иде със същия куриер, при това доста бързо и неочаквано.”От сайта \"19 минути\" разпитват за някакви ипотечни кредити на стойност 305 хил. лв., които ДСК отпуснала на Горанов през 2007 г. По това време Горанов е завеждал отдел \"Социални плащания\" в МФ, а една голяма част от тези плащания са минавали точно през ДСК. Малко става „Грипен“ работата… По него време Горанов още е скъсан като карпатски вълк и възниква въпросът как е обезпечил толкова голям кредит. И изобщо питат, питат… Падналият няма приятели… журналисти.Какво казвате? Не е паднал още? Не, паднал е, но още не знае. В мислите си Борисов вече го е отписал. Той гледа на хората като на носни кърпички. Ползва и хвърля…P.S. ", "date": "2018.12.10", "title": "Из делниците на един луд (3-7 декември)"}
{"url": "https://offnews.bg/futbol/bozhinov-otborite-s-po-golemi-biudzheti-vinagi-sa-bili-podpirani-693578.html", "text": "Богатите отбори винаги са по-подпирани от съдиите, смята звездата на Ботев Враца Валери Божинов. Нападателят бе награден за \"Футболист на 18-ия кръг\" в Първа лига.\"Феърплей е да не се правят схеми. За мен е важно да има феърплей. Всеки един футболисти и отбор в А Група тренира и има амбиции да бъде сред най-добрите шест.Имаме желанието да се преборим за шестицата. Черно море дръпнаха пред нас, но трябва да сме реалисти. Никой обаче не може да ми отнеме мечтата, че мога да постигна дадена цел.Виждам, че българският футбол се развива и върви напред. Има доста оспорвани мачове. Не коства нищо да мечтаеш и да имаш амбиции и цели.Няма да е лесно, защото бюджетите на отбори като Черно море, Локо (Пд), Ботев (Пд), Берое са по-големи от нашите. Отборите с по-големи бюджети винаги са били по-подпирани.Онзи мач се отсъди дузпа за Берое срещу нас. Не искам да се връщам назад. Нормално е да се греши. И съдиите са хора и са част от играта\", каза Божинов.", "date": "2018.12.10", "title": "Божинов: Отборите с по-големи бюджети винаги са били подпирани"}
{"url": "https://offnews.bg/112/shofior-zagina-pri-katastrofa-na-tir-i-bus-kraj-sevlievo-693597.html", "text": "Тежка катастрофа стана днес към 15.55 ч. на главен път І-4, в района на местността Стублата, Севлиево. Ударили са се челно ТИР и товарен бус.На място е загинал шофьорът на буса, а неговият спътник, както и шофьорът на камиона са ранени.На място пристигнаха екипи на полицията, пожарната и спешната помощ.Наложи се движението в района да се регулира от пътни полицаи.", "date": "2018.12.10", "title": "Шофьор загина при катастрофа на ТИР и бус край Севлиево"}
{"url": "https://offnews.bg/analizi-i-komentari/afis-borbata-s-koruptciata-raste-rushvetite-sashto-spored-mnozinstv-693553.html", "text": "Рязко увеличение на публично видимата борба с корупцията в особено големи размери се наблюдава от пролетта.  Заведени бяха дела срещу фигури, станали известни в епохата на Голямата приватизация като Баневи, Арабаджиеви, Стайкови, арестувани бяха инспектори и общински кмет по подозрение в изнудване за подкуп. Доколко, според общественото мнение, тези усилия дават ефект? На въпроса „Според вас, нараства, намалява или остава на същото ниво корупцията в България?“, през декември 58% отговарят, че нараства, а пет пъти по-малко – 11%, че намалява (Още 32% смятат, че тя остава на същото ниво). Иначе казано в съотношение 5,5 към 1 преобладава мнението, че корупцията в страната не само не намалява, но нараства. Същият въпрос е задаван в предишни национални изследвания на АФИС през отминаващата 2018 година и делът на отговарящите, че корупцията расте, се колебае в интервала 53-58%, докато обратното мнение се движи между 10 и 11%.Причините за тази парадоксална реакция могат да се търсят в различни по дълбочина слоеве: оценка за правосъдието, политически пристрастия, мнение за социалното неравенство в страната. Ако всички граждани са равни пред закона, институциите на правосъдието и правоналагането би трябвало да са „на страната на добрите“. Въпреки това само 20% имат доверие в съдебната система като цяло, докато 68% не й се доверяват. Нещо повече, на молба да посочат до две сфери, в които е най-силна корупцията,  Вижда се, че самото правосъдие води в класацията.Новият орган – Комисията за противодействие на корупцията и за отнемане на незаконно придобитото имущество (КПКОНПИ), заедно със специализираната прокуратура и съд посегнаха на представата за недосегаемост на богати или натоварени с власт лица. Въпреки това, само 17% отговарят положително на въпроса, дали имат доверие на Комисията, а 66% заявяват, че нямат.На въпроса \"Очаквате ли, че ще се стигне до присъди?“, 59% са скептични, че в крайна сметка ще бъде осъдено поне едно от разследваните лица. 30% очакват присъда да сполети само някои от тях. Едва 6% са на мнение, че ще бъдат осъдени всички.Възприятието за задълбочаване на корупцията в обществото е свързано с политическа ориентация, но не може да се сведе до партийни пристрастия. Сред хората, които биха гласували за ГЕРБ, позитивното възприятие има само лек превес (26% отговарят, че тя нараства, а малко повече – 30% смятат, че намалява, докато 42% не виждат промяна; съотношението е 1 към 1,2). По друг начин погледнато, почти цялото (70%) позитивно мнение е капсулирано в електората на управляващите. А сред неангажираните избиратели (отговорили с „Други“, „Не съм решил“, „Не отговарям“, „Няма да гласувам“), оценката е дори по-негативна (60% смятат, че корупцията набира сила), отколкото средната за всички електорални групи. Тъй като голяма част от разкритията от изборите насам идват от депутати на БСП, очаквано потенциалният електорат на БСП е особено категоричен. Съотношението между двата отговора е 68% към 3% или 22 към 1). Ред явления като корупция, покупка на влияние, въздействие на парично подплатените интереси върху властта и медиите имат общ корен в социалното неравенство и неизбежното му преливане в гражданско. При зрелището на сблъсък между правосъдие и хора, притежаващи капитал, възприятията се влияят и от репутацията на втория протагонист. Затова въпросът не е само морален, а включва и равносметка, доколко изобщо е била полезна за България политиката на приватизация и създадените от нея отношения между хората.При зададен въпрос, „Доколко беше полезна приватизацията за България?“, само 3% отговарят, че тя е била изцяло полезна. Още 6% смятат, че е била предимно полезна. Противоположният полюс има много по-голяма тежест – 32% оценяват, че е била изцяло вредна и още 26% – предимно вредна. Диференцирана оценка според конкретния случай („понякога полезна, друг път – вредна“), дават 23% от хората. Сумарно, 9% я смятат за изцяло или предимно полезна, а шест пъти повече (58%) – за изцяло или предимно вредна.Доколко беше полезна приватизацията за България?", "date": "2018.12.10", "title": "АФИС: Борбата с корупцията расте, рушветите също, според мнозинството българи"}
{"url": "https://offnews.bg/futbol/liubimetc-na-levski-shte-sviri-valensia-manchestar-iunajted-693580.html", "text": "Българският футболен съдия Георги Кабаков получи много престижно назначение за двубоя от Група Н на Шампионската лига между Валенсия и Манчестър Юнайтед. Срещата е в сряда, 12 декември от 22:00 часа на стадион \"Местая\" в Испания.В бригадата на пловдивчанина влизат още Деян Вълков и Мартин Маргаритов. Като допълнителни асистент рефери са определени Никола Попов и Станислав Тодоров. Георги Тодоров ще бъде четвърти съдия.Кабаков е третият наш съдия, който ще ръководи мач от най-престижния клубен турнир. Преди него наряди в Шампионска лига са получавали Атанас Узунов и Снтанислав Тодоров.Авторитетният наряд във Валенсия идва и след отличните оценки, които им постави комисарят на УЕФА испанецът Хуан Антонио Фернандес Марин за ръководения от тях възлов мач от Лигата на нациите между националните отбори на Австрия и Северна Ирландия във Виена, преди месец, в който българските рефери се представиха на високо ниво.Припомняме, че в началото ноември името на Кабаков бе свързано със скандалната молба на Левски за сериозна промяна в блъгарското съдийство.\"Сините\" разпространиха отворено писмо до БФС и минъстъра на младежта и спорта Красен Кралев, в което настояват реферите Ивайло Стоянов, Станислав Тодоров и Георги Кабаков, повече никога да не ръководят срещи на столичани.26-кратните шампиони на България отправиха заплаха и към футболния ни съюз, че ако няма положителна промяна в управлението, то те ще оттеглят подкрепата си за президента Борислав Михайлов.", "date": "2018.12.10", "title": "'Любимец' на Левски ще свири Валенсия - Манчестър Юнайтед"}
{"url": "https://offnews.bg/futbol/todor-nedelev-zagovori-za-napuskane-na-botev-693556.html", "text": "Националът Тодор Неделев заговори за напускане на Ботев Пловдив. Виртуозният нападател е спряган за трансфер в ЦСКА, но до скоро предпочиташе да не навлиза в темата.Неделев говори пред Диема Спорт в навечерието на днешния мач с Витоша Бистрица от 19-ия кръг на Първа лига.\"ЦСКА имаше интерес през лятото. В момента не съм се свързвал с никой. Мисля за оставащите два мача. Искам да си почина и вече през януари, ако има оферти, ще седнем с ръководството на Ботев и ще преценим кое е най-добре за мен.Ако дойде някоя хубава оферта от чужбина, мисля, че е време да си замина от Ботев\", коментира Неделев, който имаше едно неуспешно излизане в чужбина като игра за немския Майнц 05.", "date": "2018.12.10", "title": "Тодор Неделев заговори за напускане на Ботев"}
{"url": "https://offnews.bg/kultura/detca-razkazvat-prikazki-za-balgarskata-armia-v-novata-izlozhba-na-voe-693554.html", "text": "Изложбата „Българската армия. Приказки за деца“ ще бъде представена на 12 декември (сряда) от 15.00 ч. в Националния военноисторически музей.В навечерието на коледните празници, когато традиционно семействата се събират, музеят се обръща специално към децата, създавайки изложба, в която те ще се запознаят с едно голямо семейство на повече от 100 години – това на Българската армия. Само в деня на откриването изложбата ще бъде представена от деца екскурзоводи, които заедно с техни връстници ще сътворят свой разказ за войската ни с езика на най-малките.В изложбата за пръв път ще може да бъдат видени над 60 дървени умалени модели на войници, въоръжение и транспортни средства, които представят създаването и развитието на Българската армия. Дошли в музея преди повече от осем десетилетия, артефактите – близки до детското възприятие, разказват как са изглеждали през различните периоди на развитие на Българската армия войниците от пехотата, кавалерията, артилерията, моряците, летците, инженерните войски и военносанитарните части, както и доброволците и дори опълченците. Посетителите ще имат и възможността да усетят текстурата на платовете, от които са били направени военните униформи.„Българската армия. Приказки за деца“ не само привлича вниманието с нетрадиционния начин, по който представя темата, но и стимулира младата публика да бъде активен участник. Със специално изработени дрехи на военни и техните дами малчуганите ще могат да се пренесат в миналото и да се снимат за спомен, ще играят с пъзели и тъчскрийн със забавни приложения. Атмосферата ще бъде допълнена и от 80 акварелни рисунки на художника Лазар Йорданов, преставящи различните военни униформи през годините.Изложбата, предизвикваща интереса не само на най-малките, но и на техните родители, ще може да бъде видяна до края на февруари 2019 г.", "date": "2018.12.10", "title": "Деца разказват приказки за Българската армия в новата изложба на военноисторическия музей"}
{"url": "https://offnews.bg/zimni/kamen-zlatkov-pecheli-slalom-na-olimpijskoto-trase-v-kitaj-693558.html", "text": "Силно се представиха българските национали Камен Златков и Йоан Тодоров на проведения днес в Тайву (Кит) слалом за Континенталната купа по ски алпийски дисциплини.В състезанието в който учстваха 91 състезатели Златков направи два отлични манша и спечели с 1:35,81 мин. Благодарение на спечелените точки на слалом в Уанлонг миналата седмица, Камен стартира в първа група. Йоан Тодоров стартира с доста по-задния 52-ри номер.Въпреки това той направи много силен втори манш в който даде трето време и така завърши 13-и в крайното класиране с 1:39,33 мин.До края на престоя си в Китай (13 декември) националите ще карат в Тайву още един слалом и 2 гигантски слалома. Тайву ще е домакин на стартовете в техничните дисциплини на олимпиадата в Китай през 2022 г.", "date": "2018.12.10", "title": "Камен Златков печели слалом на олимпийското трасе в Китай"}
{"url": "https://offnews.bg/obshtestvo/majkite-na-detca-s-uvrezhdania-uchrediha-natcionalna-initciativa-693555.html", "text": "Майките на деца с увреждания учредиха Национална гражданска инициатива Системата ни убива всички. Председател на Инициативния комитет е Мая Стоицева, в ИК са още Весела Одажиева, Валентина Ташкова и Боряна Драганова. Не правим партия, инициативата ще приключи, след като НС се произнесе по предложенията, заяви за OFFNews Одажиева.  Инициатива за реформи в политиките, насочени към хората с увреждания в България. Облякохме в законова форма тази инициатива, която стартира преди 7 месеца след поредния 6ти национален протест за правата на хората с увреждания в България, след години на протести и борба със системата, се казва в съобщение до медиите от инициативата. В текста пише още: След седем месеца палаткови лагери, участия в работни групи, комисии и срещи, доказахме, че когато има НИЕ и ЗАЕДНО, всеки резултат ще е успешен! Тази Национална гражданска инициатива обединява усилията на много хора, вложили душа и сърце в една кауза в името на доброто.Единението е това, което ни прави уверени и вдъхновява цялото общество. Инициативата е подкрепена от общностите на палатковите лагери в Стара Загора, Варна, Враца, Бургас, Силистра, Сливен, Русе, Добрич, Пловдив, София и подкрепящи българи, живеещи в чужбина. Рамо до рамо, ръка за ръка, от хора за хора.Инициатори са добре познати участници в борбата за тази кауза – Мая Стоицева, Весела Одажиева , Цветелина Маринова, Валентина Ташкова, Шенай Мустафа, Боряна Драганова . В учредяването на инициативата участват още много хора, от различни градове на страната:Диана Димитрова , Росица Букова, Красимира Обретенова, Павлина Радкова, Анелия Димова, Диана Маркова, Галя Койчева, Антоанета Тончева, Катя Кутянова , Живка Стайкова, Аделина Банакиева, Владимир Иванов, Мария Димитрова, Гергана Маврова, Радка Станева, Румяна Георгиева, Цветелин Бачев, Марина Маркова, Йовка Христова, Олга Милчалиева, Мариела Каймакова, Андриана Андрева, Виктория Петрова, Валентина Христова, Деница Петрова, Антония Петкова, Радка Сиренкова, Атанас Сиренков, Димитър Сиренков, Светлана Ангелова, Деница Димова, Миглена Георгиева, Станислава Атанасова, Тина Сапунджиева, Георги Димитров, Мариана Гявурова, Милена Тороманова, Милена Златкова, Теодора Тренчева, Ася Арсенова, Надежда Димова, Цветанка Първанова, Цвети Първанова, Санка Христова, Михаела Генова, Вяра Танчева, Даниела Райкова, Любов Любомирова, Елена Тодорова, Цветан Стоицев,Вера Толова, Атанас Толов, Николай Николаев, Бахтишен Джуджева, Снежинка Захариева, Оля Коцева, Йонка Енчева, Даниела Борисова, Антония Маринова, Ася Узунова, Надежда Йорданова, Любка Христова, Ива Кънева, Елица Анева, Петър Анев, Ирена Христова, Радина Тодорова, Атанас Ташков, Ваня Ялъмова, Веселина Гайдарджиева и не само...С учредяването на НГИ СИСТЕМАТА НИ УБИВА ВСИЧКИ, предлагаме Извършване на цялостна реформа в провежданите политики за хората с увреждания в България, започвайки от основните законодателни промени:1. Ратифициране на Факултативния протокол към Конвенцията за правата на хората с увреждания на ООН2. Промяна на модела на оценка на увреждането като база за предоставяне на подкрепа на човека с увреждане. Въвеждане на индивидуална оценка на потребностите. Промяна в наредбата за медицинската експертиза в България, в която ясно да се разграничи експертната медицинска оценка за вид и степен на увреждане от оценката за работоспособност (функционалност) на хората с увреждания. Въвеждане на адекватна оценка на индивидуалните потребности на човека с увреждане, която да даде препоръки за необходимите мерки и средства за компенсиране на дефицитите в неговата функционалност. Благодарим на Всички, които ни подкрепят в тази борба и ги призоваваме го направят официално чрез бланката за подкрепа на Национална гражданска инициатива СИСТЕМАТА НИ УБИВА ВСИЧКИ, която ще намерят на страницата на инициативата: https://www.facebook.com/SystemBridges/", "date": "2018.12.10", "title": "Майките на деца с увреждания учредиха Национална инициатива"}
{"url": "https://offnews.bg/sviat/velikobritania-mozhe-ednostranno-da-prekrati-brekzit-obiavi-sadat-na-693557.html", "text": "Великобритания може да реши едностранно да се откаже от Брекзит, без да има нужда от одобрението на другите страни членки на ЕС, постанови Съдът на Европейския съюз, цитиран от БТА.\"Обединеното кралство има правото да оттегли едностранно уведомлението за намерението си да напусне на ЕС\", се казва в тълкувателното решение на Съда на Европейския съюз. \"Подобно оттегляне, взето според собствените ѝ конституционни правила, ще доведе до оставане на Великобритания в рамките на Съюза без промяна на условията на статута ѝ като страна член\", добавят съдиите.С това Съдът на Европейския съюз последва мнението на своя генерален адвокат, което беше публикувано на 4 декември, отбелязва АФП. Делото бе внесено от група анти-Брекзит политици и срещна неодобрение от британското правителство и ЕС, припомня Би Би Си.", "date": "2018.12.10", "title": "Великобритания може едностранно да прекрати Брекзит, обяви Съдът на ЕС"}
{"url": "https://offnews.bg/futbol/vdignali-dvojno-zaplatata-na-obertan-v-levski-693559.html", "text": "Звездата на Левски Габриел Обертан е получил сериозно увеличение на заплатата в новия си договор. Френският ас удължи контракта си с две години.Според новия договор офанзивният футболист ще получава по 45 хил. евро на месец, твърди \"България днес\". До момента той се разписваше срещу 25 хил. евро на месец. Така Обертан се превърна в най-скъпоплатения футболист в Първа лига извън Лудогорец.На \"Герена\" все още не са успели да постигнат разбирателство с останалите играчи с изтичащи контракти. Става дума за Жерсон Кабрал, Давид Яблонски и Милош Цветкович.Според изпълнителния директор Красимир Иванов те дават положителни сигнали, че ще останат част от състава и след края на настоящия сезон.Преговорите с тях ще продължат и след последния мач за годината срещу Берое.", "date": "2018.12.10", "title": "Вдигнали двойно заплатата на Обертан в Левски"}
{"url": "https://offnews.bg/temida/radan-kanev-advokat-na-banev-mladshi-i-sestra-mu-raisa-te-iskat-samo-693583.html", "text": "Тъй като вече стана публично известно, че Адвокатско съдружие \"Радан Кънев и партньори\" представлява Николай Николаев Банев (син на обвиняемия Николай Банев и покойната Дочка Банева), и сестра му Раиса Иванова (дъщеря на Дочка Банева от предходен брак), по редица граждански и наказателни дела (част приключили, част висящи), си позволявам да използвам личния си ФБ профил за една молба. Това написа Радан Кънев в социалната мрежа. Николай и Рая не желаят да участват в телевизионни предавания и да търсят медиен ефект от обвинението срещу Николай и Евгения Баневи. Единственото, за което се борят, е полагащият се по закон дял от имуществото на покойната им майка и опазване на нейното име и памет.Ситуацията е меко казано травматична, такива са и отношенията между Николай и Евгения Баневи, от една страна, и наследниците на Дочка Банева, от друга. Силният медиен интерес е разбираем, но молбата на Николай и Рая е да не бъдат притискани за участия в медиите, особено в телевизионни предавания. И още нещо - твърденията, че \"Николай Банев - младши е основен свидетел на прокуратурата срещу баща си\" са дълбоко неверни. В голямата част периода, за който се отнасят обвиненията, Николай дори не е бил пълнолетен и не е живял в България, а от години не поддържа връзка с баща си, пише още Радан Кънев. ", "date": "2018.12.10", "title": "Радан Кънев, адвокат на Банев-младши и сестра му Раиса: Те искат само дял от наследството от майка си"}
{"url": "https://offnews.bg/evropa/govoriteliat-na-putin-otreche-che-moskva-stoi-zad-metezha-na-zhaltite-693579.html", "text": "Говорителят на Кремъл Дмитрий Песков отрече твърденията, че Москва подклажда протестите на жълтите жилетки в Париж, които придобиват притеснителни мащаби през последните дни.Думите му бяха в отговор на въпрос да коментира публикации в западната преса и в частност на сп. Таймс.Песков подчертал също, че \"Русия смята случващото се в Париж за изцяло за френски вътрешен проблем\" и че Русия \"не се меси и не смята да се меси във вътрешните дела на никоя държава, включително във Франция\".Париж взе решение да разследва евентуална намеса на Русия заради информация на Алианса за защита на демокрацията и снимка на украинската служба за национална сигурност, на която се виждат протестиращи с жълти жилетки пред Триумфалната арка, които държат в ръце флага на сепаратистката Донецка народна република в Източна Украйна.Според данните на организацията около 600 профила в \"Туитър\", свързани с пропутинистката пропаганда, са пренасочили дейността си към Франция и усилено използват #giletsjaunes (\"жълтите жилетки\").", "date": "2018.12.10", "title": "Говорителят на Путин отрече, че Москва стои зад метежа на жълтите жилетки"}
{"url": "https://offnews.bg/112/mvr-zapochva-zasileni-proverki-za-piani-i-drogirani-shofiori-693581.html", "text": "От днес е в ход специализирана полицейска операция за контрол на водачите на моторни превозни средства за шофиране след употреба на алкохол, наркотични вещества и техните аналози.Тя се провежда от Пътна полиция и е по линия на Европейската мрежа на службите на Пътна полиция TISPOL. Проверките започнаха тази сутрин и ще продължат до края на тази седмица - 16 декември.Целта на операцията е да се обърне внимание на водачите на моторни превозни средства, че управлението след употреба на алкохол или наркотични вещества е изключително опасно и е недопустимо.„Тази операция стартира на територията на целия Европейски съюз, на държавите-членки, на TISPOL и ще обхваща най-често главните пътища и автомагистрали, както и населените места. Целта й е да се констатират и да се направи превенция към водачите да не управляват моторни превозни средства под въздействието на алкохол и наркотични вещества“, обясни на брифинг главен инспектор Росен Рапчев - началник на сектор „Пътен контрол” към Главна дирекция „Национална полиция”.„До месец ноември бяха установени и е била прекратена регистрацията на 1800 собственика на моторни превозни средства, които са управлявали под въздействието на наркотични вещества. За алкохол са прекратени регистрациите на над 4500 собственици. От общоустановените над 8500 сме хванали за употреба на алкохол, а 2800 – за употреба на наркотични вещества, но само на собствениците прекратяваме регистрацията“, каза още Рапчев.", "date": "2018.12.10", "title": "МВР започва засилени проверки за пияни и дрогирани шофьори"}
{"url": "https://offnews.bg/112/18-godishen-iznasili-i-udushi-70-godishna-zhena-v-biala-cherkva-693560.html", "text": "18-годишен младеж от Бяла черква е задържан за убийството на 70-годишна жена от същия град, съобщават от пресцентъра на прокуратурата.Задържаният Д.Г. е привлечен в качеството на обвиняем за това, че на 6 декември е изнасилил 70-годишна жена. Вследствие на действията на обвиняемия жената се е задушила, в резултат на което е настъпила смъртта ѝ. Тялото е намерено в дома ѝ на 8 декември от нейна близка.С постановление на наблюдаващ прокурор на 9 декември извършителят на престъплението е задържан за 72 часа до довеждането му пред съда.От събраните доказателства по делото може да се направи обосновано предположение, че Д.Г. е извършил престъплението, в което е обвинен и което се наказва с лишаване от свобода от 10 до 20 години.Окръжната прокуратура ще внесе в съда искане за вземане на мярка за неотклонение \"задържане под стража\", се посочва още в съобщението.", "date": "2018.12.10", "title": "18-годишен изнасили и удуши 70-годишна жена в Бяла черква"}
{"url": "https://offnews.bg/futbol/haos-v-buenos-ajres-sled-rivar-boka-video-693562.html", "text": "Ривър Плейт победи Бока Хуниорс с 3:1 след продължения във финала реванш за Копа Либертадорес, който се изигра в Мадрид и триумфира с ценния трофей.Най-важното Суперкласико в историята беше изключително драматично, като предложи уникална драма на стадион \"Сантиаго Бернабеу\". Първият двубой на \"Бомбонера\" завърши 2:2, но головете на чужд терен не се брояха, като след 1:1 в редовното време последваха продължения, в които Ривър спечели с два гола.Сигналът за край на мача даде старт на страхотни безредици в столицата на Аржентина Буенос Айрес, където улиците се изпълниха с празнуващи фенове на Ривър Плейт. Хиляди полицейски служители се включиха в опазване на реда, като използва и гумени куршуми, за да укроти страстите на най-буйните фенове.Не е ясно дали от Бока ще приемат резултата, тъй като още преди мача обявиха, че ще искат служебен успех, ако загубят на терена заради безредиците, които провалиха реванша в Буенос Айрес.", "date": "2018.12.10", "title": "Хаос в Буенос Айрес след Ривър - Бока (видео)"}
{"url": "https://offnews.bg/futbol/berbatov-haresvam-lukaku-i-rabotata-mu-s-topkata-693587.html", "text": "Бившият национал Димитър Бербатов защити нападателя на Манчестър Юнайтед Ромелу Лукаку, който е обект на постоянни критики заради малкото отбелязани голове от началото на сезона в английската Висша лига.Българинът, който също имаше трудни мигове в началото на престоя си на \"Олд Трафорд\", заяви пред \"Sky Sports\", че таранът има и други силни качества, освен да бележи, но съотборниците му трябва да ги използват по-добре.Лукаку не се беше разписвал в домакински мач от първенството от март насам, преди да го направи при победата с 4:1 над Фулъм. Той остава спокоен, защото изпълнява указанията на мениджъра Жозе Моуриньо и португалецът е доволен от него.\"Хората постоянно се фокусират върху головете, но в съвременния футбол нападателите предлагат много повече от това. Как ще помогнат критиките? Не мислите ли, че и самият той (Лукаку - б.р.) е наясно, че бележи рядко? Сиурен съм, че попадението срещу Фулъм му е донесло облекчение. Негативизмът не води до нищо добро.Аз лично харесвам Лукаку и работата му с топката, както и умението му да използва мощната си физика. Ако първото му докосване не е толкова добро, подавайте му така, че да може да обработи топката. Той се нуждае от увереност, за да вкарва голове.С мениджъра имахме няколко полезни разговора в последните дни и той ми обясни какво точно искам от мен. Знам, че трябва да се представям по-добре и постоянно се старая да усъвършенствам играта си. Понякога ми липсва интензитет и агресия в играта, но срещу Фулъм не беше така\", каза Бербатов.", "date": "2018.12.10", "title": "Бербатов: Харесвам Лукаку и работата му с топката"}
{"url": "https://offnews.bg/futbol/ronaldo-si-iska-zlatnata-topka-zasluzhaval-ia-vsiaka-godina-693576.html", "text": "Мегазвездата на Ювентус Кристиано Роналдо коментира тазгодишната анкета за \"Златната топка\". Наградата отиде у хърватския халф на Реал Мадрид Лука Модрич, докато Роналдо остана втори.Така Модрич наруши десетгодишната хегемония на португалеца и Лионел Меси от Барселона, които си поделиха по пет награди за този период.\"Мисля, че заслужавам \"Златната топка\" всяка година. Работя за това, но ако не спечеля, няма да е края на света. Цифрите не лъжат, не мога да скрия, че ми е неприятно от това, че не спечелих. Имам фантастични приятели и семейство, играя в един от най-добрите отбори в света.Поздравявам Модрич, заслужи наградата, но през следващата година ще направя всичко по силите си, за да бъда на неговото място\", коментира Роналдо пред Евроспорт.Не така смята шведът Златан Ибрахимович. Според него наградата е спечелил...президентът на Реал Мадрид Флорентино Перес. Ибрахимович също така постави под съмнение успехите на Роналдо.", "date": "2018.12.10", "title": "Роналдо си иска Златната топка, заслужавал я всяка година"}
{"url": "https://offnews.bg/112/politciata-zavardi-romska-mahala-zaradi-nezakonna-darvesina-693563.html", "text": "Специализирана акция на полицията и горското стопанство в Стара Загора се провежда в село Хан Аспарухово. Тя е насочена към незаконно съхранение на дървесина. Операцията започна тази сутрин в една от ромските махали в селото при засилено полицейско присъствие.Претърсени са десетки къщи, като в някои от тях са открити крадени дърва. При операцията няма напрежение между ромите и органите на реда.Към момента няма задържани лица, имаме иззети около 20 кубика дървен материал, започнати са четири досъдебни производства, като работата продължава и може би още до 2-3 часа резултатите ще бъдат други, коментира комисар Илиян Илиев, началник \"Охранителна полиция\", цитиран от БНТ.", "date": "2018.12.10", "title": "Полицията заварди ромска махала заради незаконна дървесина"}
{"url": "https://offnews.bg/futbol/treniorat-na-lokomotiv-pd-zapazva-posta-si-693552.html", "text": "Собственикът на Локомотив (Пловдив) Христо Крушарски заяви, че няма да има промяна на треньорския пост въпреки негативната серия, в която тимът влезе.Относно последния мач с Черно море и претенциите на Бруно Акрапович към съдийството бизнесменът, който е в Южна Америка, заяви: “Аз съм казал милион пъти, че мачът е 90 минути, а не пет. Сега, че имаше някакви действия за разстройване на играта, има. Но все пак да не забравяме, че сме в България. Не може да очакваме друго. Засега ситуацията е такава”, каза Крушарски пред “Тема Спорт”.На въпрос не го ли притесняват шестте поредни двубоя - четири загуби и две равенства, без победа, Крушарски категорично заяви:“Не, защо да ме притеснява. Те имат цел, ако не изпълнят целта, ще си понесат наказания. Това е. Имат поставена задача, която сме съгласували заедно. Не съм я взел самоцелно. Тя е класиране в първата шестица и все още нищо не е загубено. Има 7 мача, в които ще се опитаме да си вземем каквото ни трябва”.Относно бъдещето на Акрапович и възможна ли е смяна босът на Локо (Пд) продължи философски и в типичен стил. “Сменихме 90% от отбора… Една къща за колко време се строи? Хайде стига сега, българска работа. “Магурата” отдавна е затворена, нали. Вече няма “Магура”, стига с тези чейнджове. Една къща се прави с екип и време”.", "date": "2018.12.10", "title": "Треньорът на Локомотив Пд запазва поста си"}
{"url": "https://offnews.bg/interviu/marin-bodakov-stremezhat-kam-istinata-s-vsichkite-mu-demoni-garanti-693564.html", "text": "- В навечерието сме на шестото издание на . Кои са основните промени, които белязаха „порастването“ на една идея до най-престижния литературен форум у нас през тези шест години?- Балансирана и същевременно пъстра програма, направена с висока мярка и детайлно познаване на литературния и издателския процес, на съвместимостите между авторите. Равнопоставеност между гостуващите и \"местните\" автори. Предпоставки за истински дискусии. Уважение към миналото. Любопитство към бъдещето. Неотстъпчивост пред литературния популизъм и пазарната игривост. Търпение. Отбор от великолепни доброволци. Всичко изредено беше постепенно постигнато пред очите ми от Тодора Радева и нейните страхотни хора.- Въпреки името си, фестивалът не е само софийски. Докъде се простира мащабът му?- До всяка страна и литературна култура, които са представени - ето, тази година дори автор от Лихтенщайн ще се завърне в родината си с разкази за България и нейния литературен форум. А и фестивалът, по мои впечатления, никога не е бил ограничен в живеещите в София български творци. Той е национално събитие.- Немскоезичната литература е във фокуса на тазгодишното издание. Доскоро се смяташе, че тя е трудна за преглъщане у нас. Споделяте ли това мнение?- Не. Имаме превъзходна германистика - фигури като Майа Разбойникова-Фратева, Ана Димова, Пенка Ангелова, Борис Парашкевов, Борис Минков са чест за всеки университет. Имаме и превъзходни преводачи - ще спомена само Любомир Илиев с неговите феноменални преводи на Гьоте, Музил, Брох, Кафка... Аз поне очаквам с огромен интерес преводите на Паул Целан, дело на Емануил А. Видински. В момента в книжарниците до \"Светът от вчера\", преведен от Анна Лилова, стои още един превод на все по-актуалната книга на Цвайг - на Даря Хараланова... Може би немската литература е трудно за преглъщане само за тези, които вече не се стесняват от литературен fast food.- Познати ли са гостуващите автори на българския читател и с какво ще провокират интереса му този път?- Чел съм Кристоф Хайн още през 1986 - когато издателство \"Народна култура\" публикува романът му \"Чуждият приятел\". След това във в. \"Култура\" сме публикували негови скептични към демократичния преход политически анализи. Помня и посещението на Роберт Менасе в София в началото на този век - още тогава той даваше заявка да бъде един от най-авторитетните критици на ренационализацията в Европа. Лукас Берфус е много издаван у нас - дано скоро броят на постановките надвиши броя на преведените пиеси. - Какви са акцентите на дискусиите, които ще се проведат в рамките на фестивала?- Как се преработва нелицеприятно минало, но и как се изобретява минало по наш вкус. Къде е съвпадението между историята и истината. Каква е литературата отсам и отвъд болката. Повече въпроси - понякога нетипични или плитко изследвани в български контекст, отколкото отговори... - Болката ли гарантира доброто писане и писането ли лекува най-добре?- Истината лекува най-добре, според мен. А стремежът към нея, с всичките му демони, гарантира ако не доброто писане, то поне доверието на читателя. Или така е в литературата, която мен ме интересува, разширява.- Много инициативи в рамките на фестивала скъсяват дистанцията между писатели и читатели. Това несъмнено е огромна ценност за последните. Но как влияе върху писателя обърнатият комуникационен поток не само във фестивала, но и в днешната дигитална ера?- Струва ми се, че опитът на мнозина писатели да се задържат на повърхността на чудовищния комуникационен поток води до тежки нарцистични разстройства. Компромисите изобщо няма да коментирам. И аз съм от тях, как' Сийке, ако перифразирам Чудомир. Изобщо не съм невинен.- В очакване сме на новата Ви книга. Бихте ли разкрили малко в аванс? - Нито бяла, нито черна книга. Сива стихосбирка - за страха и за безстрашието. И за зимния сън на човека.- Как се разпределят музите във Вашето семейство? Визирам и изключителните Ви дъщери. Кой на кого е муза? Има ли график или цикличност? - Аз съм откъм конюнктурата. Докато Зорница изобщо не ѝ обръща внимание. И това е само една от многото причини тя да е моя муза.", "date": "2018.12.10", "title": "Марин Бодаков: Стремежът към истината, с всичките му демони, гарантира доверието на читателя"}
{"url": "https://offnews.bg/112/prokuraturata-vkara-v-aresta-mazh-otkradnal-40-lv-693565.html", "text": "31-годишен мъж е в ареста, след като е бил задържан за кражбата на 40 лв.От полицията в Бургас съобщават, че кражбата е станала на 30 ноември в Айтос. Според полицията крадецът е проникнал в къщата на 70-годишен жител на Айтос на ул. \"Селиолу\" около 18.30 часа вечерта. Крадецът е установен бързо - това е криминално проявен мъж от с. Карагеоргиево, общ. Айтос.Пред полицаите той направил пълни самопризнания, след което е задържан за срок до 24 часа.От полицията уточняват, че са извършени разпити на свидетели, разпознаване и освидетелстване.С постановление на Бургаска окръжна прокуратура на крадеца е наложена мярка за неотклонение \"задържане под стража\".Работата по пълното документиране на престъпната дейност на 31 годишния мъж продължава от служители на Районно управление – Айтос.", "date": "2018.12.10", "title": "Прокуратурата вкара в ареста мъж, откраднал 40 лв."}
{"url": "https://offnews.bg/obshtestvo/tri-mesetca-sled-tragediata-kraj-svoge-na-patia-lipsva-obezopasitelna-693566.html", "text": "Три месеца след трагедията край Своге на пътя липсва обезопасителна мантинела. За това предупреждават от Института за пътна безопасност.В открито писмо до главния прокурор Сотир Цацаров от института настояват той да разпореди на отговорните институции да възстановят мантинелата.Обръщаме се чрез медиите, защото сме обезпокоени, че и това писмо ще потъне в дебрите на администрацията и ще остане без реакция от Ваша страна, пишат от института до обвинител №1.Три месеца след катастрофата все още не е изяснено кой е отговорен за възстановяване на еластичната ограда.В писмото се отправя молба до Цацаров, който може да разпореди на отговорните институции да \"приведат в годност еластичните мрежи край гр. Своге\".Считаме, че пътната безопасност е на първо място и всички други оправдания и прехвърляне на отговорността са просто извинения за това да не се свърши работа, се посочва още в писмото.", "date": "2018.12.10", "title": "Три месеца след трагедията край Своге на пътя липсва обезопасителна мантинела"}
{"url": "https://offnews.bg/kultura/preporachvame-vi-iubileen-spektakal-na-ansambal-chinari-691656.html", "text": "Ансамбъл „Чинари“ ще отбележи 25 години от създаването си с юбилеен спектакъл на 10 декември 2018 г. от 19:30 ч. в Зала 1 на Националния дворец на културата.Групата е създадена по идея на Асен Павлов през 1993 г. от професионални изпълнители на български народни танци, музика и песни.Членовете ѝ имат отлична професионална подготовка по музика и хореография и са виртуозни изпълнители на традиционни и съвременни български танци, песни и инструментални мелодии. В репертоара на ансамбъла са включени танцовите и песенни традиции на всички фолклорни области на България. За своя четвърт век на сцената, ансамбълът е представял свои спектакли в Молдова, Гърция, САЩ, Италия, Македония, Германия,Сърбия, Южна Корея и Франция.", "date": "2018.12.10", "title": "Препоръчваме ви: Юбилеен спектакъл на ансамбъл „Чинари“"}
{"url": "https://offnews.bg/temida/12-g-zatvor-poluchi-kloshar-ubil-mazh-i-ranil-sluchaen-minuvach-693550.html", "text": "Окръжният съд - София осъди на 12 години мъж, убил човек в центъра на Костенец. Подсъдимият живеел сам в къща в с. Горна Василица, като обикновено се занимавал с ровене по кофите. През 2012 г. и 2013 г. си купил газов пистолет марка „EKOL“ и газов револвер марка „Viper“. За това той уведомил по надлежния ред РУ гр. Костенец, за което му били издадени удостоверения.Впоследствие той отстранил сепараторите на двете оръжия и по този начин те станали огнестрелни. Оръжията обикновено носел в себе си. В дома си в с. Горна Василица подсъдимият съхранявал и боеприпаси, преправени в огнестрелни.На 07.09.2017 г. мъжът извършил обичайната си обиколка на контейнерите в центъра на гр. Костенец. Около 16:30 ч. седнал на пейка в близост до чешма на площада, пред тотопункта.В този момент при него дошъл друг мъж, когото подсъдимият познавал, но избягвал. Мъжът на няколко пъти сядал на пейката до подсъдимия, ставал, заяждал се с него. Казвал му, че е без пари, че е никой, че е „боклук“.При тези думи подсъдимият станал, за да си тръгне и направил няколко крачки. Другият мъж обаче му подвикнал „Искаш ли да те набия?“, на което подсъдимият реагирал като извадил револвер. Насочил оръжието към опонента си, който бил на около един метър и произвел изстрел.Куршумът обаче не го улучил, но прострелял намиращ се на отсрещния тротоар минувач.Подсъдимият отново напуснал спусъка, но револверът засякъл. Мъжът срещу него му казал, че ако още веднъж стреля, ще го набие и си тръгнал.През това време подсъдимият бръкнал в джоба на якето си и извадил другия пистолет, който също бил зареден. Направил две крачки и стрелял във врата на мъжа, който паднал по очи.Веднага след това стрелецът се отправил към Районното управление, където се предал и признал убийството. На същия ден било извършено претърсване в къщата на подсъдимия и иззети петдесет и четири патрона за газови и сигнални оръжия.От заключението на съдебномедицинска експертиза е видно, че смъртта е причинена от огнестрелно нараняване в областта на врата със счупване на шиен прешлен и контузия на гръбначен мозък.Случайно улученият от изстрела минувач получил увреждане в горната част на лявото бедро със засягане на меките тъкани, неопасно за живота.Убийството е било извършено в градска среда, на оживено място, в непосредствена близост до посещавани търговски обекти.В хода на досъдебното производство подсъдимият категорично е заявил, че не съжалява, че е застрелял мъжа.За извършените престъпления съдът му наложи наказание от дванадесет години „Лишаване от свобода“ при първоначален „строг“ режим на изтърпяване.Присъдата може да бъде обжалвана пред Софийския апелативен съд.", "date": "2018.12.10", "title": "12 г. затвор получи клошар, убил мъж и ранил случаен минувач"}
{"url": "https://offnews.bg/obshtestvo/novata-sedmitca-zapochva-s-dazhdove-693538.html", "text": "Новата седмица започва с дъждове. Още от сутринта днес в западните райони ще започне да превалява дъжд и мокър сняг. На места в Източна България ще се образуват мъгли. Минималните температури ще са между минус 3° и 2°, показва прогнозата на НИМХ.През деня ще се появи умерен, в следобедните часове и временно силен северозападен вятър и с него ще нахлува студен въздух. До вечерта валежите ще обхванат по-голямата част от страната, ще са предимно слаби от дъжд, в планинските райони – от мокър сняг. По-обилни валежи са възможни в югоизточните райони.Максималните температури ще са между 3° и 8°. Атмосферното налягане ще е значително по-ниско от средното за декември, в следобедните часове ще започне да се повишава.Над Черноморието ще е предимно облачно и главно по южното крайбрежие ще има слаби валежи от дъжд. Ще духа слаб до умерен вятър от запад-северозапад, който през нощта срещу вторник ще се усили. Максимална температури на въздуха 5-8°. Температурата на морската вода е 8-9°. Вълнението на морето ще е 2 бала.Над планините ще преобладава облачно време с превалявания от сняг. Ще е ветровито, със силен север-северозападен вятър и температурите ще са понижават. Към 14 ч. на височина 1200 метра ще е около 3°, на 2000 метра – около минус 3°.", "date": "2018.12.10", "title": "Новата седмица започва с дъждове"}
{"url": "https://offnews.bg/obshtestvo/sv-machenitci-mina-ermogen-i-evgraf-bili-posecheni-s-mech-zaradi-via-693539.html", "text": "Църквата почита днес св. мъченици Мина, Ермоген и Евграф. Жестокият гонител на християните, император Максимиан, веднъж пратил в Александрия един от заслужилите си войници - атинянина Мина, с поръчение да усмири вълненията, възникнали в града, и да се погрижи да отвърне християните от тяхната вяра.Царят не знаел, че Мина сам вярвал в Христа. Мина пристигнал в Александрия и наскоро чрез мъдрите си разпоредби усмирил вълненията и привел всички дела в ред. А що се отнася до вярата Христова, той не само не я преследвал, но явно говорел, че тя едничка е истинска и спасяваща вяра. Думите си той доказвал чрез дела, бидейки крайно милосърден и добър. Господ му дарувал чудотворна, целебна сила. Всички болни, които получавали изцерение чрез неговите молитви, славели Бога, и вярата в Христа се разпространявала в Александрия все повече и повече.Тия успехи на християнската вяра силно дразнели езичниците и те побързали да донесат на Максимиан за действията на Мина. Разгневеният цар свикал своя съвет и след съвещание с велможите си решил да изпрати в Александрия градския управител Ермоген, от всички уважаван мъж. Той му дал най-строги заповеди против християните и особено против Мина, като му заповядал да употреби всички средства, за да застави християните да се върнат към идолопоклонството. Ермоген бил езичник, не знаел нищо за истинската вяра, но по природа бил добър и милостив. И ето, на Господа било угодно да му открие пътя към спасението и вечния живот. През време на пътуването с кораба той видял насън трима светли мъже, които му казали: \"Знай, Ермогене, че и малкото добро не е презряно от Бога. Затова Господ прие и твоите добри дела. И твоят път, който е предприет за гибел на мнозина, ще стане за тебе път на безсмъртна слава и чест, защото по тоя път ти ще дойдеш до вечния Цар. Ние ще ти пратим такъв човек, който ще те доведе при благословения Цар, и ти от Него ще получиш такава слава, която сегашния твой цар не може да ти даде\".Като се събудил, Ермоген дълго мислил за своето съновидение и направил заключение, че нему вероятно предстоят големи почести от царя. Като пристигнал след няколко дни в Александрия, той повикал при себе си Мина. Мина, щом влязъл при него в стаята, извикал гръмогласно: \"Слава на единия велик Бог, чрез волята на Когото ти пристигна тук!\" Колкото и да желаел Ермоген да пощади Мина, бил принуден да заповяда да го затворят в тъмница, защото призовал Името Божие. На другия ден довели Мина за разследване. Той бил спокоен, като истински неустрашим войн. На укора на Ермоген, че не почита боговете, той отговорил с твърдо изповядване на единия истински Бог. Много говорил Мина за истината и силата на християнската вяра. Народът внимателно го слушал и мнозина казвали на Ермоген: \"Той говори вярно. Ние сами видяхме чудесата и изцеряванията с Името на Христа. Трябва да се почита Оня Бог, Когото изповядва Мина!\"Ермоген, недоумявайки какво трябва да прави, заповядал да отведат християнина в тъмницата. Но на другия ден го повикал пак и започнал да го заплашва с мъчения, ако не се поклони на боговете. Мина му отговорил: На каквито искаш мъки ме подлагай, аз с радост ще страдам за моя Христос. При това несъмнено се надявам, че ти сам, като отхвърляш временните блага, ще бъдеш едно от чедата Христови.Тогава Ермоген, изпълнявайки заповедта на царя, наредил да предадат Мина на изтезания. Отрязали му краката - мъченикът хвалел Бога; след това го лишили от език и очи - мъченикът всичко търпял радостно и спокойно. Хвърлили го в тъмницата. Там през нощта при чудна светлина му се явил Христос и го изцерил, като обещал, че и Ермоген скоро ще дойде до познание на истината и ще постигне нетленен венец.Когато на другия ден войници влезли в тъмницата, едва повярвали на очите си, като видели Мина здрав. Като узнали как се изцерил, те извикали: \"Велик е християнският Бог!\" и с внимание и вяра слушали поученията му.Дошли други войници от съдията. Но и те останали при Мина, победени от силата Христова. Мълвата за чудесното събитие се разнесла по града и целият народ се затекъл към тъмницата, славейки и величаейки истинния Бог. Тогава Мина решил сам да отиде в съдилището при Ермоген, който с неизразимо изумление видял здрав оногова, когото в навечерието видял осакатен и едва жив. Мина започнал да говори на съдията за Бога, като го призовавал да познае истината и от Името на Господа му обещавал спасение. Чудно видение в същото време се представило на Ермоген. Той видял два светли ангела, увенчаващи мъченика с нетленен венец, и като паднал при нозете на Мина, извикал: Моли се за мене, истински Божий служителю. Целият тоя ден в Александрия бил ден на радост и тържество: народът гръмогласно славел Господа и Му благодарял. А Ермоген цяла нощ слушал наставленията на Мина и се готвел за св. кръщение, което приел заедно с голямо множество народ. Той раздал имота си на бедни и с Мина започнали да проповядват истинската вяра и чрез Божията сила правели чудеса.Всичко това стигнало до царя, който сам пристигнал в Александрия с голяма военна сила. Той повикал при себе си християните и жестоко ги укорявал, че са оставили вярата на бащите си. Но Мина и Ермоген не се побояли от заплахите му и смело изповядвали пред царя своята вяра в истинния Бог, като разказвали за чудесата, извършени чрез силата Господня. Царят не повярвал и заповядал да ги подложат на страшни изтезания.Отново силата Божия се проявила в чудни изцерявания. Пред очите на царя осакатените християни се изправяли здрави и невредими. Той приписвал всичко на мегесничество. Един езически учен и писател, на име Евграф, като видял тия чудеса, повярвал и открито изповядвал вярата си в Иисуса Христа. Царят със своята ръка го убил.Мина и Ермоген по заповед на царя били посечени с меч, а телата им в железен ковчег били хвърлени в морето. Но ковчегът не потънал, а доплувал до гр. Византион, където епископът, уведомен по чудесен начин за пристигането на св. мощи, извадил из морето телата на мъчениците и с чест ги погребал близо до градските стени.", "date": "2018.12.10", "title": "Св. мъченици Мина, Ермоген и Евграф били посечени с меч заради вярата си"}
{"url": "https://offnews.bg/obshtestvo/pchelari-izlizat-na-protest-iskat-po-visoki-obezshtetenia-693541.html", "text": "Пчелари от цялата страна излизат на протест пред Министерство на земеделието, храните и горите.Основните им искания са да бъде изплатена държавна помощ \"de minimis\" заради ниските добиви и загубите през тази година и да се уреди трайно субсидиране в сектора.Пчеларите настояват за 40 лв. обезщетение на пчелно семейство, а не за отпуснатите от министерството 5 лв. Те питат и какво се прави за ограничаване на използването на пестициди в земеделието, основна причина за измирането на пчелите.Протестът е по повод многобройните нерешени проблеми в сектора, искаме подпомагане по схемата \"de minimis\". Отпуснатата сума не удовлетворява пчеларите, заяви Михаил Михайлов, председател на Обединения пчеларски съюз, по БНТ. Другият проблем, за чието решаване настояват пчеларите, е да могат да бъдат субсидирани всички регистрирани пчелни семейства през новия програмен период.", "date": "2018.12.10", "title": "Пчелари излизат на протест, искат по-високи обезщетения"}
{"url": "https://offnews.bg/tehnologii/novo-mobilno-prilozhenie-pomaga-na-patuvashtite-v-evropa-na-25-ezika-693561.html", "text": "Ново мобилно приложение ще помага на почиващите в Европа в трудни ситуации, възникнали при пътуването им. Приложението работи на 25 езика в 30 европейски държави, сред които 28-те членки на Европейския съюз и Норвегия и Исландия.Приложението може да бъде открито безплатно под името \"ECC-Net: Travel\" в Google Play и iTunes Store. То работи офлайн и цели да помогне на потребителите в трудни ситуации, в които липсата на езикови знания могат допълнително да утежнят положението. \"ECC-Net: Travel\" също така помага на потребителите да заявят правата си, като представя някои от най-важните изречения на езика на съответната страна. В него се съдържат и адреси и телефони за спешни случаи.Приложението е разработено от Европейския потребителски център с частично финансиране от Европейския съюз. В случай че вашата ситуация не се покрива напълно от това приложение, можете да се свържете с най-близкия Европейския потребителски център (ЕПЦ) директно - такъв има във всяка държава-членка на Европейския съюз, плюз Норвегия и Кратък клип, който показва как работи приложението, може да видите тук:", "date": "2018.12.10", "title": "Ново мобилно приложение помага на пътуващите в Европа на 25 езика"}
{"url": "https://offnews.bg/snukar/o-salivan-specheli-otkritoto-parvenstvo-na-velikobritania-i-vleze-v-is-693567.html", "text": "Рони О’Съливан спечели рекордна седма титла на един от най-престижните турнири в снукъра - Откритото първенство на Великобритания. Ракетата разби Марк Алън с 10-6 фрейма и счупи рекорда на надпреварата, която се провежда в Йорк.Рони подобри и рекорда на Стивън Хендри - 19 трофея от турнири, които са част от т.нар \"тройна корона\" – Световно първенство, UK Championship и Мастърс.Това е трети успех за Ракетата през сезона след Шанхай мастърс и Шампион на шампионите. Той вече има 34 ранкинг титли в кариерата, което му отрежда второто място във вечната класация зад Хендри (36).Срещата започна равностойно. Двамата си размениха по два фрейма, като О’Съливан изравни след като отбеляза брейк номер 986 в кариерата си. След почивката той успя да запише 4 поредни фрейма, с които успя да поведе с 6:2 преди началото на вечерната сесия.Ракетата спечели откриващия фрейм от нея. По този начин той лиши от интрига двубоя, като бе въпрос на време да спечели седмия си трофей от UK Championship. Все пак Марк Алън показа защо се е класирал на финала. Той спечели 2 поредни фрейма, с което намали резултата. В единия той записа изключително труден брейк от 105 точки.Последва подем в играта на Алън, който изглеждаше готов да застигне в резултата О’Съливан. Но грешка позволи на “ракетата” да се завърне на масата и да направи брейк от 57 точки, с което да спечели фрейма.Последва силна игра на О’Съливан, който спечели трофея с 10 на 6 фрейма. Той завърши с брейк от 78 точки, с който бе коронован.", "date": "2018.12.10", "title": "О'Съливан спечели Откритото първенство на Великобритания и влезе в историята"}
{"url": "https://offnews.bg/sviat/sadat-na-es-kazva-mozhe-li-velikobritania-da-prekrati-brekzit-693546.html", "text": "Съдът на ЕС трябва да се произнесе днес дали Великобритания може едностранно да се прекрати процедурата по излизане от общността, без да се изисква одобрението на 27-те страни членки.Делото бе внесено от група анти-Брекзит политици и срещна неодобрение от британското правителство и ЕС, припомня Би Би Си. Днес в британския парламент продължават дискусиите преди утрешното гласуване на споразумението с Европейския съюз за Брекзит.Снощи хиляди привърженици на Брекзит протестираха в Лондон недоволни от споразумението с Брюксел, а отделни групи настояха за втори референдум.", "date": "2018.12.10", "title": "Съдът на ЕС казва може ли Великобритания да прекрати Брекзит"}
{"url": "https://offnews.bg/temida/prokuraturata-iska-obvineniat-v-ubijstvoto-na%c2%a0voennosluzheshtata%c2%a0des-693547.html", "text": "Прокуратурата ще поиска постоянен арест за убийството на 40-годишната военнослужеща Десислава Стоянова от 61-ва Стрямска механизирана бригада в Карлово. Очаква се това да стане днес или утре.Финансови неуредици е най-вероятната причина за убийството, стана ясно на брифинг, даден от окръжния прокурор на Пловдив Румен Попов, директора на полицията в града старши комисар Атанас Илков и наблюдаващия прокурор Петър Петров, припомня Дарик.Предполага се, че убийството е станало на 29 ноември, тъй като от следващия ден жената е била в неизвестност до петък, когато тялото й е намерено в шкаф в дома на убиеца в Сопот. Обвинен за умишлено убийство е 42-годишният бивш рейнджър Светослав Каменов, който е задържан от разследващите, след като е бил обявен за национално издирване.След като убитата не се е явява на работа, започва досъдебно производство за отстраняването й. Тя е обявена за издирване на 5 декември. Задържаният за престъплението е видял последен 40-годишната военнослужеща Десислава Стоянова. До петък той се е укривал в село Зверево, област Враца. Участвал е в три задгранични мисии в Ирак и Афганистан като рейнджър. По първоначални данни той е един от пострадалите наши военни в Кербала. Осъждан е и е криминално проявен.Бившият рейнджър е взел преди две седмици автомобила на убитата, за да го ремонтира. Когато жертвата отива да си търси колата, разбира че е оставена за скрап в автоморга, където полицията я намира.До момента Светослав Каменов е направил частични самопризнания. От 10 до 20 години затвор наказание предвижда законът за тежкото престъпление.Засега няма данни обвиненият в жестокото убийство да е имал психични отклонения.", "date": "2018.12.10", "title": "Прокуратурата иска обвиненият в убийството на военнослужещата Десислава Стоянова да остане в ареста"}
{"url": "https://offnews.bg/sviat/rusia-stana-vtoriat-naj-goliam-proizvoditel-na-orazhie-sled-sasht-693543.html", "text": "Русия зае второто място на класацията за на-големи производители на оръжие в света. Според  за световната военна индустрия. Според данните на института през 2017 г. Русия  по разходи за отбрана. В Топ 100 на компаниите, осъществили оръжейни сделки през 2017 г., доминират американски компании, а Руската Федерация е изместила от второто място Великобритания, която е заемала второто място от 2002 година (от тогава реално институтът събира данни, бел. ред.) до 2016 г.Доминиращите в класацията 42 американски компании допринасят за увеличение на доставките на оръжие с два процента, като достигат 226.6 млрд. долара. Това представлява 52 процента от общите доставки на оръжие, представени в класацията Топ 100 на института. Най-активната компания за поредна година остава Lockheed Martin Corp., които заедно с шведската компания СААБ са . Американската компания бележи ръст на продажбите си, които през 2016 г. са били на стойност близо 42 млрд. долара, а за 2017 г. - близо 45 млрд. Това прави американската компания най-големият оръжеен производител в света.В парично изражение общият обем на оръжейните продажби на първите 100 компании през 2017 г. е 398 млрд. долара. В проценти това е с 2.5 на сто повече в сравнение с предишната 2016-та и с 44 на сто в сравнение с 2002 година.Общите доставки на Русия в тази класация съставляват 9.5 процента от световните доставки на оръжие. Това я прави вторият най-голям оръжеен производител в света. Взети заедно, продажбите на оръжие от 10-те руски компании, фигуриращи в класацията, са се повишили с 8.5 процента през 2017 г. като са достигнали близо 38 млрд. долара.През 2017 г. най-голямата руска военна компания Алмаз - Антей е повишила продажбите на оръжие със 17 процента, които достигат 8.6 млрд. долара. В Топ 100 други три руски фирми отбелязват ръст в продажбите си с повече от 15 процента: Объединённая двигателестроительная корпорация (United Engine Corporation) - 25 процента,  High Precision Systems - 22 процента и Корпорация тактическое ракетное вооружение (Tactical Missiles Corporation) - 19 процента. Великобритания остава най-големият производител на оръжие в Западна Европа, като достига продажби от близо 36 млн. долара, което е покачване с 2.3 процента.Ръст в продажбите си бележат също Турция и Индия. Турският военно-промишлен комплекс бележи ръст с 24 процента. Индийските военни компании пък са направили сделки за 7.5 млрд. долара. ", "date": "2018.12.10", "title": "Русия стана вторият най-голям производител на оръжие след САЩ"}
{"url": "https://offnews.bg/ikonomika/zadava-se-ogromno-poskapvane-na-vsichko-zaradi-skoka-na-toka-693545.html", "text": "Шоково поскъпване на основните стоки и храни заради по-високите цени на тока за бизнеса, прогнозират производители. През последните дни енергията за индустрията поскъпна няколко пъти. В момента цените на тока на българската енергийна борса са полудели. Някои от търговците на ток вече предоговарят условията за доставка с индустриалните си клиенти като от Нова година цените скачат двойно и тройно.Всяка стотинка отгоре върху цената на промишления ток, ще е удар за бизнеса, категорични са преработватели и производители. Още в началото на годината бизнесът предупреди за драстичен скок в цената на тока, който използва, с между 30 и 65%. Прогнозира се шоково поскъпване на основните храни и стоки, които купуваме с между 5 и 10% при крайния продукт.Най-сериозно ударът ще усети от производителите на хляб. Всеки процент отгоре в цената на тока веднага се усеща по веригата в пекарните. От забъркването на тестото, през втасването, до изпичането на хляба.Затова, когато стотинките отгоре при енергията са много, сметката на Димитър Бешиков не излиза.Сметката не приключва с по-високите разходи за ток, които се трупат при собственото му производство на хляб.Така, при шоковото поскъпването при тока на свободния пазар, сметката ще плати в крайна сметка потребителят.„Ще се вдигнат и цените на закуските. „Една баничка в момента струва 1.20 лв. Трябва да вдигнем цената й с 25 ст. и става 1.40 лв., което е много”, категоричен е Бешиков. По-високите разходи вече пресмятат и месопреработвателите. Между 13 и 15 % от цената на всеки колбас на щанда идва именно от тока, изчисляват от бранша.„Нашият цикъл е непрекъснат. Ние сме принудени да продаваме дори и на загуба. В момента цените в сектора са такива, че продаваме под себестойност”, заяви собственикът на свинекоплекс Вихрен Димитров.При млечните продукти най-сериозно новите цени на тока ще се усетят при производството на кисели млека. Тъй като там отива най-много енергия, пресмятат преработвателите.", "date": "2018.12.10", "title": "Задава се огромно поскъпване на всичко заради скока на тока"}
{"url": "https://offnews.bg/tenis/tenis-legenda-kirios-e-po-talantliv-ot-federer-i-nadal-693572.html", "text": "Живата легенда на тениса Джон Макенроу не спести похвалите си по адрес на Ник Кириос и до някаква степен изненадващо обяви, че австралиецът е по-талантлив от Рафаел Надал и Роджър Федерер.Младият тенисист не веднъж и два пъти е показвал, че може да играе изключителен тенис, когато е концентриран на корта и е във форма, но очевидно не е толкова силен в психически план и това му пречи доста да направи големия скок.\"Ник е изключително талантлив играч. Може би ако се вземат всички играчи от последните 10 години като тенис талант, той е най-добрият.Естествено, когато виждаш, че човек не прави както трябва това, което може да прави, тогава би било добре да му се помогне. Той е добро момче, добър човек.Харесва ми много неговата човешка страна. Просто не може да се състезава. Така няма как да спечели много голям турнир. Tрябва да даваш всичко от себе си в даден мач и да си напълно концентриран, а той не го прави\", каза Макенроу.", "date": "2018.12.10", "title": "Тенис легенда: Кириос е по-талантлив от Федерер и Надал"}
{"url": "https://offnews.bg/sviat/makron-s-obrashtenie-kam-natciata-zaradi-buntovete-na-zhaltite-zhilet-693544.html", "text": "Френският президент Еманюел Макрон ще направи днес обръщение към сънародниците си в опит за излизане от кризата, породена от движението на \"жълтите жилетки\".  Президентът ще представи конкретни и незабавни мерки тази вечер в 20 часа местно време. Мюриел Пенико, министър на труда, отхвърли възможността сред мерките да е увеличаване на минималната работна заплата, каквото е едно от исканията на \"жълтите жилетки\". Макрон ще се срещне през деня с представители на синдикатите, на работодателите и на местните власти, уточнява БТА. В събота за четвърти път \"жълтите жилетки\" организираха протести на национално ниво. Над 125 000 души излязоха по улиците на френските градове, за да поискат по-висок жизнен стандарт. Протестиращите упрекват Макрон, че облагодетелства елитите и се опитва да модернизира френската икономика прекалено бързо. За поредния протест във Франция бяха разположени близо 90 000 членове на силите на реда. Близо 1000 души, от които почти 100 непълнолетни, бяха задържани след протестите в Париж. Повечето от арестуваните са мъже под 40 години, дошли в столицата от различни райони на страната, за да протестират. Много от тях бяха задържани заради носене на оръжие, като например ножове или предмети, които могат да причинят нараняване. Щетите, причинени от вандалщините в Париж, се оценяват на 10 млрд. евро. ", "date": "2018.12.10", "title": "Макрон с обръщение към нацията заради бунтовете на 'жълтите жилетки' в Париж"}
{"url": "https://offnews.bg/obshtestvo/v-chasti-ot-stralbishte-boiana-i-ovcha-kupel-niama-da-ima-voda-693537.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Подмяна на спирателен кран на ул. „Костенски водопад“ в жк „Стрелбище“ налага спиране на водоподаването от 10:00 до 17:00 ч. на ул. „Петко Ю. Тодоров“ от бул. „Гоце Делчев“ до ул. „Нишава“, по ул. „Костенски водопад“ от ул. „Хайдушка гора“ до ул. „Нишава“.Монтаж на водомер в резервоар „Бояна“ в кв. „Бояна“ налага спиране на водоподаването от 9:30 до 21:30 ч. на ул. „Воденичница“, ул. „Даскал Стоян Попандреев“, ул. „Радецки“, ул. „Кумата“, ул. „Севастократор Калоян“, ул. „Байкал“, ул. „Герганица“, ул. „Севастократор Калоян“ и ул. „Иваница Данчев“.Изграждане на сградно водопроводно отклонение на ул. „Костур“ в кв. „Овча купел“ налага спиране на водоподаването от 10:00 до 22:00 ч. по ул. „Костур“ от бул. „Овча купел“ до ул. „Гусла“.", "date": "2018.12.10", "title": "В части от Стралбище, Бояна и Овча купел няма да има вода"}
{"url": "https://offnews.bg/temida/nad-10-000-dushi-sa-postradali-ot-banevi-693542.html", "text": "Над 10 000 души са пострадали директно от действията на Николай Банев. Той наистина е нарицателно за българската приватизация. Това, което се случи в неговите предприятия, няма аналог, заяви президентът на КНСБ Пламен Димитров.  В касата на „Полимери” - Девня има 6 млн. долара, допълни той и уточни, че Банев е придобил завода за жълти стотинки. Тогава там работеха 2000 души. Това са драматични човешки съдби, които през всички тези години, всички управляващи не виждаха, допълни Димитров.Адвокат Марин Марковски уточни, че има разлика между притежател на сметка и контролиращ сметка. \"Възможно е в свободният свят на бизнеса даден бизнесмен да контролира сметка, която е собственост на друг. Разликата между притежавате и контролирате е много голяма\", обясни адвокатът. Присвояване, пране на пари, офшорни сметки – всичко това подлежи на доказване с документи. Когато документите говорят и адвокатите мълчат”, посочи той. ", "date": "2018.12.10", "title": "Над 10 000 души са пострадали от Баневи"}
{"url": "https://offnews.bg/temida/advokatat-na-banevi-problemite-im-zapochnaha-predi-godina-kogato-pre-693549.html", "text": "Обвиненията към семейство Баневи не са много и прокуратурата трябва да докаже, че са изпрани 1 млрд. лв. Това заяви адвокатът на фамилията бизнесмени Христо Ботев в сутрешния блок на бТВ. Той добави, че случаят им прилича на този с Цветан Василев.Ботев обясни, че майката на Николай Банев – Мария Банева ще бъде привлечена под наказателна отговорност тази седмица. Адвокатът допълни, че досега към нея няма официални обвинения и допълни, че в ареста са само Николай и Евгения Баневи.Адвокат Ботев заяви, че Баневи са били въведени в съдебната зала с белезници, а съдът е разрешил да бъдат премахнати преди влизането на медиите. Юристът допълни, че не е правилно да се разпространяват снимки от разследващите, показващи личния живот на обвиняемите.", "date": "2018.12.10", "title": "Адвокатът на Баневи: Проблемите им започнаха преди година, когато премиерът каза няколко думички"}
{"url": "https://offnews.bg/analizi-i-komentari/vavilonskata-kula-na-ministar-petkova-693548.html", "text": "След края на арбитражното дело с Атомстройекспорт, съществуваха три варианта за реализация на поръчаното оборудване за АЕЦ “Белене”. Първият бе то да бъде продадено на трета страна, но не на всяка цена, по думите на министър Петкова.\"Трябва да бъдем много внимателни когато обсъждаме този вариант, […] защото трябва да си припомним нашия лош опит от 2007–2008 г., когато беше продадено старото оборудване за АЕЦ “Белене” и то беше продадено наистина за жълти стотинки, така че ние не трябва да допускаме това”. Най-лошият вариант, по  тогава, бе заплащането на цената му —около 1.2 млрд. лв. на руската компания. “Не можем да твърдим, че тези пари са откраднати или са пропилени. Много е важно да видим как ще финализираме този процес и ако ние успеем чрез агенцията за приватизация да реализираме този проект като частен, то тогава това означава, че разходите, които са акумулирани до момента и това, което ще бъде извършено като разходи по отношение на оборудването, тогава няма да бъдат пропилени“.Днес, две години и половина по-късно,  на този проект вече се очертава. През този период тя бе старателно култивирана в публичните изяви на министър Петкова. В края на миналата година тя , че най-лошата алтернатива е да не се прави нищо. В подкрепа на това, тя цитираше двата доклада на БАН, които в последствие бяха критикувани много остро от редица независими експерти, включително и от . И посочи един пример: “Ако се конструира проектът така, както е заложен този проект в “Пакш-2”, във всички сценарии този проект е финансово жизнеспособен”. И: “голямото предимство на този тип проект е, че заемът ще се изплаща едва когато централата влезе в експлоатация, след 21 години”.Тя , че страната ни разполага с проект, който е нотифициран от Европейската комисия още в 2007 г., че българската страна притежава лицензия от Агенцията за ядрено регулиране и ОВОС. Твърдеше , че липсва какъвто и да било проблем, свързан със сеизмичността на площадката на централата. Оказа се, че това съвсем не е така.В края на ноември евродепутатът Светослав Малинов оповести отговорите на няколко въпроса, които той бе поставил пред ЕК в началото на октомври. От тях стана категорично ясно, че проектът “Белене” е  по смисъла на Договора за Евратом и трябва да отговаря на новите,  за ядрена безопасност. Например, според  за безопасност при оценка на площадките за ядрени инсталации на Международната агенция за атомна енергия (точка 3.7), при наличието на достоверни доказателства за наличие на геоложки процеси, които могат да засегнат сигурността на ядрената инсталация, трябва да бъде потърсена алтернативна площадка.В отговор на това, министър Петкова , че проектът е същия, който вече е нотифициран и цитира чл. 4 от т № 1209/2000, според който промените в инвестиционните проекти се съобщават допълнително на Комисията. И допълни, че новият инвеститор трябва само да подаде нова нотификация, “която е допълнение към предишната, за да може да упомене настъпилите промени”. Дни след това последва ново  от Светослав Малинов, който в допълнение цитира и становище на Отдела за изследвания към Европейския парламент; всичко това в подкрепа на тезата, че става дума за нов проект — с последствията от това.На кого следва да вярват българските граждани — на Европейската комисия или на българския министър? Моят , е че със сигурност те биха се доверили на Комисията — всяко социологическо проучване на доверието в институциите ще потвърди това.В интервюто си пред БНТ от 26 ноември, министър Петкова започна с това, че “основният въпрос е винаги каква е истината, истината е такава каквато е и тя е една”. Основният въпрос, според мен, е трябва ли да вярваме на “истината” на българският министър? В изминалите месеци многократно  бе заявявано, че визията за реализирането на проекта е това да бъде на пазарен принцип, без държавни гаранции и без дългосрочни договори за изкупуване на електроенергията. Може ли бъдещето да развенчае и нея?Как е възможно пазарното реализиране на една нова базова мощност с неконкурентни цени, в държава — нетен износител и при условие, че поне в следващите 10 години няма да има проблем със системната адекватност? Последното е  на Системния оператор, което се повтаря неизменно в последните години.На какво би разчитал един пазарен инвеститор, тогава? В думите на министър Петкова се съдържат насоки за вероятен отговор. Държавата не разполага с ресурс сама да строи този проект,  тя през юни тази година. Ето защо тя търси “стратегически” инвеститор. Но ние не знаем какво стои зад това определение. В давания за пример от нея проект Пакш -2 финансирането на 80% от стойността на 2000 MW нови ядрени мощности (10 млрд. евро) се осигурява от руската държава. По-голямата част от тази сума ще се държи в руската , която при всеки завършен етап от проекта ще превежда 80% от договорените суми на изпълнителите. Липсва ангажимент на унгарската страна за задължително изкупуване на електроенергия, а активите на централата ще бъдат отделени в отделна компания. През миналата година Европейскaта комисия  държавна помощ за централата, приемайки мерките на унгарската страна против изкривяване на пазара, въпреки че нейното становище е  към всички важни допускания за пазарната жизнеспосoбност на проекта.", "date": "2018.12.10", "title": "Вавилонската кула на министър Петкова"}
{"url": "https://offnews.bg/obshtestvo/vnimanie-tehnicheski-problem-zatrudniava-obsluzhvaneto-v-kat-693551.html", "text": "Технически проблем спря голяма част от онлайн услугите на КАТ и обслужването на гишетата в цялата страна, съобщава МВР.Сривът е възникнал при инсталиране на нова версия на автоматизираната информационна система.По тази причина днес, 10 декември, ще бъде спрян достъпът до Автоматизираната информационна система „Управление на наложени глоби по наказателни постановления и извършване на плащания по тях през Интернет, SMS, WAP“ и до Портала за електронни административни услуги – задължения по документи, издадени от Пътна полиция.До отстраняване на проблема гражданите няма да могат да извършват съответните справки онлайн, ще бъде затруднено и административното обслужване на гишетата на пътна полиция в столицата и в цялата страна.В момента експерти работят по отстраняването на проблема. МВР поднася извинения за причиненото неудобство.", "date": "2018.12.10", "title": "Внимание: технически проблем затруднява обслужването в КАТ"}
{"url": "https://offnews.bg/ikonomika/puskat-marka-za-100-godishninata-na-nelsan-mandela-693573.html", "text": "На 12 декември в сградата на Полиграфия офис център, главният изпълнителен директор на „Български пощи“ ЕАД Деян Дънешки ще представи малотиражно пощенско-филателно издание посветено на 100 годишнината от рождението на Нелсън Мандела.В официалната церемония ще участва посланикът на Република Южна Африка в България Ванеса Калверт.Изданието ще бъде пуснато за продажба в същия ден и час в зала 2 на Централна поща, София, ул.“Гурко“ № 6.", "date": "2018.12.10", "title": "Пускат марка за 100-годишнината на Нелсън Мандела"}
