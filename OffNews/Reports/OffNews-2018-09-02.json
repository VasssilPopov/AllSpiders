{"url": "https://offnews.bg/sviat/pone-dvama-ubiti-i-11-raneni-pri-eksplozii-na-letishte-kraj-damask-687347.html", "text": "Най-малко двама войници бяха убити, a 11 – ранени край Дамаск. Това е станало при експлозии на военно летище, вероятно след израелски въздушен удар.Това съобщи Сирийският център за наблюдение на правата на човека, цитиран от Асошиейтед прес.Правителствените медии в Сирия обвиниха първоначално Израел, но по-късно съобщиха, като се позова на неназован сирийски военен, че експлозиите са били причинени от повреда в електроинсталацията в склад за муниции.Взривовете са били причинени от късо съединение, предаде иранската държавна информационна агенция ИРНА,цитирайки анонимен ирански военен, базиран в Сирия", "date": "2018.09.02", "title": "Поне двама убити и 11 ранени при експлозии на летище край Дамаск"}
{"url": "https://offnews.bg/obshtestvo/hora-ot-lom-blokiraha-patia-za-vidin-nastoiavat-za-remont-687354.html", "text": "Десетки хора от Лом и близките села блокираха за час и половина пътя за Видин с искане за спешен ремонт на шосето.Демонстранти издигнаха плакати с надписи \"Вчера Своге, а утре Орсоя и Добридол ли?\", \"Пътища убийци, гарантирани от АПИ\".Според протестиращите разстоянието от 8 километра между селата Орсоя до Добридол се изминават за повече от 30 минути заради дупките по пътя.По шосето ежедневно минават и тирове. В района има и активизирали се свлачища.По думите на демонстрантите миналата година за ремонт на въпросния път са отпуснати 1 милион лева, но такъв така и не е започнал. Хората обявиха, че са готови да продължат с демонстрациите си докато исканията им не бъдат изпълнени.Полицаи следиха да не се стига до напрежение между протестиращите и шофьорите от колите, които чакаха да преминат по пътя.", "date": "2018.09.02", "title": "Хора от Лом блокираха пътя за Видин, настояват за ремонт"}
{"url": "https://offnews.bg/obshtestvo/problem-s-mrezhata-na-vodafone-zasegna-balgarskite-klienti-na-a1-687348.html", "text": "Българските клиенти на А1 изпитват затрудненията в работата на мобилните услуги в роуминг. За това признаха от телекома.От А1 съобщиха, че причината е в технически проблеми с мрежата на Vodafone, а затрудненията започнали вчера следобед.\"Затрудненията не са свързани с мрежата на А1 България, но поради факта, че Vodafone е основен роуминг партньор на A1 Group, проблемите засегнаха голяма част от клиенти на А1 България в роуминг. Работата по възстановяване на услугите започна веднага и вече всички клиенти на А1 България, които се намират в Гърция могат да ползват роуминг нормално\", пише в прессъобщение на телекома. Техническите затруднения са засегнали най-много българи в Гърция, която е популярна дестинация за прекарване на летните отпуски. Затова техническите екипи на А1 са съдействали на Vodafon за пускане на роуминг услугите първо в тази държава. \"В Гърция мрежата на Vodafone вече работи нормално и клиентите на А1 могат да се свържат към нея, като е препоръчително да рестартират своето устройство. В случай, че се намират в друга държава, трябва да изберат мрежа, различна от тази на Vodafone, за да ползват роуминг услуги. Работата по пълното възстановяване на роуминг услугите продължава и А1 и неговите партньори се надяват в най-кратък срок те да заработят нормално\", съобщават от А1. Клиентите на А1 могат да следят официалния сайт на компанията, където телекомът регулярно публикува информация за създалата се ситуация.", "date": "2018.09.02", "title": "Проблем с мрежата на Vodafone засегна българските клиенти на A1"}
{"url": "https://offnews.bg/futbol/suares-pred-stoichkov-vinagi-se-naslazhdavam-na-igrata-s-mesi-687350.html", "text": "Легендата на българския футбол Христо Стоичков зарадва зрителите на предаването \"Код Спорт\" по ТВ+ с интервю с един от най-класните нападатели в последните години Луис Суарес.Уругваецът е част от атомното южноамериканско нападение на Барселона, включващо още Лионел Меси и Филипе Коутиньо. Мисията им за този сезон е ясна – триумф в Шампионска лига, но преди големите битки Суарес отговори на въпросите на Камата за ТВ гиганта \"Унивижън\".- Луис, една година с много надежди - Уругвай игра на световното, Барселона върви по добър път. Как се чувстваш?- Добре се чувствам. Годината беше наистина специална заради световното и цялата подготовка за големия миг, а след това и напрежението във всеки мач. В същото време сега трябва да мисля за клуба ми и за целите, които сме си набелязали в Барселона. Мисля, че сме на верния път и с много желание мечтаем за успехи.- Можеше ли Уругвай да стигне по-далеч? Всички се страхуваха от вашия отбор, с теб и Кавани в атака. Какво още можеше да постигнете спрямо очакванията към отбора ви?- Мисля, че се представихме достойно, въпреки че реално не дадохме най-доброто. Бяхме скромни в очакванията ни за първенството, но в същото време и добре подготвени. Показахме, че сме наистина сериозен и конкурентоспособен отбор. С много смелост в единоборствата, с голямо желание за победа и с всички типични белези за националния отбор на Уругвай. За съжаление рано срещнахме бъдещия световен шампион и то в ден, когато шансът определено не беше с нас. Сега всеки от нас ще продължи да работи за благото на отбора. Очаквам да сме винаги така сплотени. Това е най-важното, за да стигнем възможно най-далеч в следващите надпревари.- Много млад напусна страната си, за да отидеш първо в Холандия. Има един важен човек в твоята кариера – Учителят Табарес. Какво може да кажеш за този учител, и може би дори баща за много от футболистите, на които е помогнал?- Той спокойно може да бъде наричан \"футболният ми баща\", а и не само, защото ми е помагал и много в чисто личен план. Често ме е подкрепял за разрешаване на житейски проблеми. А в професионален план ми е съдействал да извличам максимума от моите възможности. Оценявам всичко това и го уважавам много, защото ми помогна да израсна като играч. Винаги ще съм му благодарен, освен това Оскар Табарес е много обичан и наистина се ползва с голямо уважение от всички наши сънародници в Уругвай.- Играеш с Меси - може ли да се кажа, че в брилянтната кариера на Луис Суарес има период преди и след появата на Лео в нея?- Очевидно е, че винаги се наслаждавам на играта с него. Очевидно е също, че преди се наслаждавах на играта ми с Джерард и беше истинска привилегия да играя рамо до рамо с него. А после дойде привилегията да съм на терена заедно с Лео, Иниеста, Бускетс, Коутиньо... Все велики футболисти, които са на световно ниво и просто човек трябва да се радва на щастието да играе с тях, докато може. За мен Лео е най-великият играч в историята заради всичко, което е дал досега на футбола и продължава да дава. Това е достойно за възхищение и винаги ще бъда горд, че съм играл рамо до рамо с най-добрия играч в историята на този спорт.- Има и друг футболист, с когото се познавате много добре – Коутиньо. Даваше му съвети и си помагахте, когато бяхте заедно в Ливърпул и сега отново е близо до теб за съвети с цел максимално сработване в Барселона. Трябва да сте специални един за друг…- Винаги съм се стремял да помагам с всичко възможно на приятелите. Мисля, че Филипе стана много зрял футболист след периода в Ливърпул и сега ситуацията е по-различна. Там той наистина беше много млад и искаше много бързо да научи всичко. Естествено, че му помагах, но сега дойде в Барселона със солиден опит зад гърба си и като наистина завършен футболист. Знае откъде идва и какво е постигнал, но независимо от това иска да продължава да учи и да расте. Това, разбира се, става винаги най-добре, когато си заобиколен от големи футболисти, като тук в Барселона.- Може би има две най-важни неща в професионалната ти кариера, които ще останат завинаги запечатани в паметта ти или поне са се запечатали при мен. Това е четвъртфиналът на Мондиала преди четири години срещу Гана, а другият е, когато срещу Англия се върна след контузия и веднага вкара голове. Кой е за теб най-важният мач, най-важните моменти, в които си направил наистина много за отбора си?- Очевидно е, че и двата от тези, които изброи са важни, но имат различно значение. С Гана по-скоро заслугата ми беше, че успях да предотвратя техен гол, а след това дузпите бяха истинска лотария, но ако ганайският нападател беше минал през мен и беше вкарал гол, всичко щеше да е съвсем друго и щяха да ни елиминират. Аз предпочитам срещата с Англия, заради всичко, което носеше със себе си - връщам се от контузия, намирам се в много слаба физическа форма и излизам точно срещу Англия... А много исках да играя в този мач. И за мое щастие имах до себе си много важен човек за мен – лекарят на националния отбор д-р Валтер Ферейра, мир на праха му. Физиотерапевтът на отбора ме възстанови, а Валтер независимо, че бе неизлечимо болен, пренебрегна своето лечение и бе постоянно до мен и ме подкрепяше. Това е момент от моя живот, който никога няма да забравя. Едно от нещата във футбола и в кариерата ми, което е наистина незабравимо.- Преди световното прогнозира, че Франция има най-сериозни шансове за титлата от 32-та отбора-финалисти. Помниш ли прогнозата си кои отбори ще стигнат най-далеч и кои имат най-големи шансове за титлата?- По принцип на всеки мондиал винаги има 4-5 отбора, които пристигат на световното с големи амбиции и с мисълта за спечелване на трофея. Бразилия, Аржентина, Германия, Испания и Франция. Този път всички те без Франция си тръгнаха рано. Французите имат наистина прекрасно поколение от млади играчи, с отлични качества. Всички са на световно ниво и заслужено ликуваха. Рано ги срещнахме и в неподходящ за нас момент, без Кавани, но това е трябвало да стане. Въпреки това Уругвай им даде сериозен отпор, нали?- Луис, няма да губим повече от ценното ти време. Пожелавам ти да вкараш още много голове с Барселона, много голове с Уругвай, много щастие и никога да не се контузваш. И скоро именно на теб да дадат „Златната топка“! От няколко години я чакаш и ти наистина я заслужаваш!- Много благодаря и се надявам да се случи най-доброто за мен.", "date": "2018.09.02", "title": "Суарес пред Стоичков: Винаги се наслаждавам на играта с Меси"}
{"url": "https://offnews.bg/sviat/papata-poiska-humanitarnata-katastrofa-v-siria-da-se-izbegne-s-diplo-687356.html", "text": "Папа Франциск призова преговори, с които да се избегне \"хуманитарна катастрофа\" в Сирия.Очаква се правителствените сили в страната да започнат офанзива в северозападната провинция Идлиб - последния голям бунтовнически бастион в страната, предаде Асошиейтед прес.Папата прикани международната общност и всички \"замесени играчи\" да използват дипломация, диалог и преговори \"от уважение към международното хуманитарно право и да пазят живота на цивилните\".\"Все още духат ветровете на войната и пристигат обезпокоителни вести за риск от възможна хуманитарна катастрофа\", каза Франциск в посланието си пред събралите се на площад \"Свети Петър\" във Ватикана.Сирийските опозиционни сили са изкопали окопи около базите си в северозападната провинция. Очаква се да има сухопътна офанзива срещу последната им голяма крепост. Битката за Идлиб може да бъде последната в продължаващата от седем години гражданска война, отбелязва Асошиейтед прес.Стотици хиляди цивилни в района на Идлиб нямат къде да избягат.", "date": "2018.09.02", "title": "Папата поиска 'хуманитарната катастрофа' в Сирия да се избегне с дипломация"}
{"url": "https://offnews.bg/temida/sadat-gleda-merkite-na-arestuvanite-v-imoti-na-arabadzhievi-687355.html", "text": "Специализираният наказателен съд решава да остави ли в ареста задържаните по време на мащабната акция в петък в имотите на семейство Арабаджиеви.Разследването е за данъчни престъпления и пране на пари. Сред задържаните е и един от синовете на Ветко Арабаджиев - Вълчо.Ветко и Маринела Арабаджиеви все още се издирват от „Интерпол”, съобщава бТВ.Мярката трябваше да се гледа утре. Тя обаче неочаквано беше обявена за днес и то при закрити врата. Искането за закрито заседание е било направено от защитата. Мотиви за това решение на съда не са били съобщени на журналистите. ", "date": "2018.09.02", "title": "Съдът гледа мерките на арестуваните в имоти на Арабаджиеви"}
{"url": "https://offnews.bg/obshtestvo/utre-zapochva-remont-na-uchastaka-kadeto-stana-tezhkata-katastrofa-kr-687357.html", "text": "Утре започва ремонтът на участъка от пътя Своге -София, където стана тежката катастрофа, отнела живота на 17 души.Отсечката първо ще се фрезова, а след това ще се преасфалтира. Досега предприемането на ремонтни дейности беше невъзможно поради извършваните процесуално-следствени работи, съобщават от Агенция \"Пътна инфраструктура\" (АПИ).По-рано от агенцията съобщиха, че сдружение \"Трейс Своге\" е започнало ремонт на дефекти във всички други участъци по пътя Своге – София. Били са изкърпени всички дупки и неравности в участъка малко след тунел \"Елисейна\" до град Своге.Ремонтирани са и две пропадания . Едното е след разклона за село Ромча, а другото - в Искърскотото дефиле.Вчера и днес служители на ОПУ - София са направили оглед на всички пътни знаци и където е било необходимо е премахната избуялата от дъждовете растителност за осигуряване на по-добра видимост за шофьорите.", "date": "2018.09.02", "title": "Утре започва ремонт на участъка, където стана тежката катастрофа край Своге"}
{"url": "https://offnews.bg/politika/nfsb-tupka-topkata-oshte-edin-den-shteli-kazhat-dali-napuskat-vlastta-687345.html", "text": "От НФСБ ще съобщят окончателното си решение дали да напуснат управляващата коалиция утре на брифинг в централата на партията.Това се разбира от декларация на партията на вицепремиера Валери Симеонов. Ръководството на формацията два дни умува дали да останат във властта или не, но и днес не оповести решението си. До заседанието на ръководството се стигна след решението на премиера Бойко Борисов да поиска оставките на трима министри заради тежката катастрофа край Своге, при която загинаха 17 души. Още в петък Симеонов обяви, че премиерът не се е консултирал предварително с коалиционните си партньори от \"Обединените патриоти\". Тогава от ВМРО също обявиха, че решението не е било консултирано с тях. От формацията на Каракачанов искат извънреден коалиционен съвет, за да получат обяснения. От тримата лидери на \"Обединените патриоти\" единствено Сидеров е доволен от решението на премиера за оставките.В днешната декларация на НФСБ се казва, че депутатите на Симеонов ще гласуват против оставките на министрите Валентин Радев, Ивайло Московски и Николай Нанков. В нея се критикува и ситуацията в управляващата коалиция.\"Искаме да припомним на коалиционните ни партньори, че девизът на партията ни, приет и за девиз на коалицията, е БЪЛГАРИЯ НАД ВСИЧКО, а не РЕЙТИНГЪТ НАД ВСИЧКО!\", пишат от партията на Симеонов и подчертават, че са против \"едноличния стил на управление на Борисов по отношение на кадрите, който не е съгласуван с коалиционните партньори\".\"Политическото споразумение между нас и партньорите ни не беше с цел да избутаме някак си европредседателството, да понаместим партийните централи в квотните министерства, да се правим, че не забелязваме ширещата се корупция, лобизъм и беззаконие\", казват още от НФСБ.Ето какво пише в позицията на НФСБ:", "date": "2018.09.02", "title": "НФСБ тупка топката още един ден. Щели кажат дали напускат властта утре"}
{"url": "https://offnews.bg/112/zhena-pochina-sled-zhestok-poboj-vav-vrachansko-687351.html", "text": "31-годишната жена почина след жесток побой във врачанското село Върбица, предаде Dariknews.Тя е била откарана в Спешния център във Враца в петък. Оттам са подали сигнал до полицията. Въпреки усилията на лекарите, жената е починала.Аутопсия е показала, че смъртта е настъпила вследствие на тежка гръдна травма и мозъчен кръвоизлив след побой, съобщава Dariknews.Извършителят е задържан за 72 часа, предстои да му бъде повдигнато обвинение за убийство. 48-годишният мъж е криминално проявен и осъждан. Той е живеел на семейни начала с починалата.", "date": "2018.09.02", "title": "Жена почина след жесток побой във Врачанско"}
{"url": "https://offnews.bg/bojni/kubrat-pulev-i-tajsan-fiuri-shte-govoriat-za-sblasaka-pomezhdu-si-utre-687341.html", "text": "Звездата ни в профибокса Кубрат Пулев и братовчедът на Тайсън Фюри - Хюи ще дадат утре пресконференция за българските медии за предстоящия мач на 27 октомври, който ще излъчи официалния претендент за световната титла на IBF.Британецът пристига тази вечер в София. Той ще кацне около 18:30 ч на летище \"София\", а пресконференцията ще се проведе на 3 септември, понеделник от 13:00 часа в зала 1 на хотел \"Маринела\".Кубрат Пулев (25 победи, 1 загуба, 13 нокаута) ще се изправи срещу шампиона на Великобритания Хюи Фюри (21 победи, 1 загуба, 11 нокаута) в исторически елиминационен мач на 27 октомври в зала \"Арена Армеец\".Победителят от двубоя ще завоюва статута на официален претендент за световната титла, версия Международна боксова федерация (IBF). Поясът принадлежи на настоящия шампион на планетата Антъни Джошуа.", "date": "2018.09.02", "title": "Кубрат Пулев и Тайсън Фюри ще говорят за сблъсъка помежду си утре"}
{"url": "https://offnews.bg/politika/vtori-vitcepremier-sreshtu-borisov-zaradi-ministerskite-ostavki-ne-bi-687339.html", "text": "Тримата министри, чиито оставки поиска премиерът Борисов след трагедията край Своге, нямат вина за случилото се. Това заяви вицепремиерът и министър на отбраната Красимир Каракачанов, цитиран от БНР.В края на миналата седмица Бойко Борисов поиска оставките на министрите на вътрешните работи Валентин Радев, на транспорта Ивайло Московски и на регионалното развитие Николай Нанков. Те, според него, имат вина за трагедията край Своге, при която обърнал се на пътя автобус отне живота на 17 души, а над 20 бяха ранени.Според Каракачанов не е имало нужда от трите оставки. Все пак Каракачанов подчерта, че премиерът има право на собствена кадрова политика.Той оцени високо работата на регионалния Николай Нанков.Несъгласие с рокадите изрази и друг вицепремиер - Валери Симеонов. Той заяви, че промените не са били съгласувани с коалиционните партньори, както и че управляващата коалиция \"отдавна не функционира\".Втори ден партията му НФСБ обсъжда в Слънчев бряг дали да излезе от управлението и да мине в опозиция.", "date": "2018.09.02", "title": "Втори вицепремиер срещу Борисов заради министерските оставки. Не бяха нужни, те нямат вина - заяви Красимир Каракачанов"}
{"url": "https://offnews.bg/sviat/liderat-na-proruskite-separatisti-v-donetck-beshe-pogreban-s-voenni-po-687349.html", "text": "Лидерът на провъзгласената от проруските сепаратисти т.нар. Донецка народна република (ДНР) Александър Захарченко беше погребан днес с военни почести, предаде ТАСС.В Донецк днес отдадоха последна почит на Захарченко, който бе убит на 42-годишна възраст при бомбен атентат в града в петък. Сред поклонилите се край ковчега на Захарченко беше лидерът на отцепилата се от Грузия сепаратистка република Южна Осетия Анатолий Бибилов, отбелязва Франс прес.Свои делегации в Донецк са изпратили още Русия, Абхазия (другата грузинска сепаратистка област) и провъзгласената от проруските сепаратисти в Източна Украйна Луганска народна република (ЛНР). Множество хора изчакаха реда си, за да се поклонят пред ковчега.В комюнике, разпространено от официалната медия на ДНР, Донецката информационна агенция, Владислав Сурков, близък съветник на руския президент Владимир Путин, нарече Захарченко \"брат\" и \"герой\".Общественият транспорт в Донецк временно беше спрян. Въоръжени мъже в униформи регулираха движението в центъра на града. На много места се виждат транспаранти с портрета на Захарченко. Сред изписаните лозунги е: \"Ние имаме една майка родина: Русия\".Мнозина от опечалените обвиняват Украйна за убийството на своя лидер. В Киев обаче няколко десетки политически активисти отпразнуваха смъртта на лидера на сепаратистите в Донецка област, който беше заклет враг на прозападните украински власти. Те разпънаха маса пред посолството на Русия и пиха пенливо вино пред портрети на Путин, Захарченко и идола на съветската музика Йосиф Кобзон, който почина тази седмица, след което им подхвърлиха пилешки кости.Освен Захарченко, при експлозията в ресторант в Донецк загина и неговият бодигард, а 12 души бяха ранени.Проруските сепаратисти в Източна Украйна обвиниха Киев за убийството на лидера на ДНР. Според украинските власти покушението е резултат от вътрешни конфликти в редиците на бунтовниците, определени от говорител на министерството на външните работи като \"марионетки, поддържани и финансирани\" от Москва.", "date": "2018.09.02", "title": "Лидерът на проруските сепаратисти в Донецк беше погребан с военни почести"}
{"url": "https://offnews.bg/futbol/hubchev-niama-da-dam-garantcia-che-shte-se-klasirame-na-svetovno-ili-687343.html", "text": "Селекционерът на България Петър Хубчев сподели на официална пресконференция преди старта на новия турнир на УЕФА Лига на нациите, че не дава гаранция, че отборът ни ще успее да се класира на Европейско или Световно първенство.\"Лъвовете\" са в група 3 на Дивизия С на новия турнир на надпреварата, където ще спорят с отборите на Словения, Норвегия и Кипър.\"Футболистите, които трябваше да играят, са тук. Има няколко момчета, които трябва да играят днес. Утре в 13:30 часа трябва да кацне последният човек. Всички са здрави, има няколко с болежки, каквито винаги има във футбола. Засега не знам да има нещо по-сериозно. Ясно ми е, че оценката за един треньор идва от резултатите, каквото да си говорим за подмладяване и т.н.Убедени сме, че тези шест мача ще ги приемем абсолютно сериозно, повече от 100%. Може съм малко наивен, но смятам, че дори днес мач на националния отбор, бил той и приятелски, може да се приеме несериозно. Това убеждаваме футболистите с моя екип. Не виждам как мач на националния отбор може да бъде приет несериозно.Нарочно сме извикали такива момчета, които разполагат с качества, благодарение на тези качества искахме да сглобим един отбор. Говоря за по-голяма борба, ангажираност, себеразрадаване и т.н. Доказали сме, макар и само в някои от мачовете, че с тези качества може да имаме успех. Личната ми мотивация е да обиграем един бояк отбор за истинските квалификации. Няма да позволим в никакъв случай да се подцени дори една тренировка в националния отбор. Нямам търпение да се съберем всички и да им го кажа на футболистите.Приемаме всички срещи от Лигата на нациите напълно сериозно. Фактът, че има 11 нови момчета е показателен. Опитваме да вкараме някои много млади момчета. Гледам момчета и от 17-годишните, 19-годишните. Смятам, че имаме достатъчно талантливи момчета, млади, които могат да се развият. Беше много трудно и е трудно, защото изборът не е много голям. Във водещите отбори преобладават чужденците, това е позволено от правилника, ние не можем да съдим този или онзи. Към момента това са момчетата, които са най-подходящи за националния отбор.Избрали сме най-добре подготвените към момента. В нашата група няма изявен фаворит. Така мисля. В първенството изгледахме страшно много мачове, интересни мачове, за мен първенството върви много интересно. Само вижте класирането, дано така продължава до края. Нека не коментирам пред вас тактически въпроси. Георги Донков наблюдава Словения, Левон наблюдава Норвегия, те ги гледаха на живо и двата отбора.Нека не коментираме решенията ни. Можем да говорим до утре защо сме викнали Лясков, Недялков, Бодуров или който и да е още. Нека оставим това без коментар. Решението за нашия списък е такова и нека го оставим така.Няма човек от тези, които са извикани, на когото да разчитаме, че той ще реши мача. Няма такъв, около когото да градим тактиката. В очите ви гледам и ви казвам. Нито Ивелин Попов, нито Кирил Десподов, нито който да е може да реши даден мач. Разчитаме на отбора. Видяхте на световното първенство как звездите не можаха да решат проблемите на своите отбори.Да, Меси и Роналдо не са станали по-слаби футболисти, но отборът на Хърватия показа какво значи отборен дух, но там нивото на отбора е друго. Майсторството при хърватите като отбор бе голямо. Нямаме човек, който да носи отбора ни, както беше в други години. Не ми направи впечатление да има някакво израстване у националите ни. Да, младите, които сме извикали, показват някаква крачка напред, но ако само с това се задоволяват, това ще им е последното повикване. Няма да дам гаранция нито на вас, нито на президента на БФС, че ще се класираме на световно или европейско първенство\", каза Хубчев.България ще се изправи срещу Словения (в Любляна на 6 септември) и Норвегия (в София на 9 септември).", "date": "2018.09.02", "title": "Хубчев: Няма да дам гаранция, че ще се класираме на световно или европейско"}
{"url": "https://offnews.bg/sviat/ogromna-eksplozia-sruti-uchilishte-v-stolitcata-na-somalia-ima-zhertv-687336.html", "text": "Огромна експлозия стана в столицата на Сомалия Могадишу, предадоха AFP и BBC.Очевидци твърдят, че се е взривила кола бомба. Според наличната в момента информация са убити трима души. Те са войници. 14 души са ранени, по данни на властите, цитирани от Би Би Си.Местни медии предават, че взривът е срутил училище. Има опасения, че може да има убити деца, които са били в него. Шестима от ранените са деца.Повредени са къщи, взривът е отнесъл и покрива на джамия. Целта е била правителствена сграда наблизо.На мястото има линейки.Източноафриканската държава често е цел на бойците на ал-Шабаб („Муджахидинско младежко движение“) - терористично крило на ал-Кайда в Сомалия, чиято цел е свалянето на правителството. Сомалия живее в несигурност и атентати от свалянето на правителството през 1991 г.Именно ал-Шабаб пое отговорност за нападението.", "date": "2018.09.02", "title": "Огромна експлозия срути училище в столицата на Сомалия, има жертви и ранени"}
{"url": "https://offnews.bg/offtopic/95-godishen-britanetc-stana-naj-vazrastniat-gmurkach-v-sveta-687340.html", "text": "Британец си направи необичаен подарък за 95-ия рожден ден.Рей Уули се спусна до останките на потъналия ферибот „Зенобия” край кипърския град Ларнака и така постави нов рекорд за Книгата на рекордите на Гинес за най-възрастният гмуркач в света, съобщи кореспондентът на БНР в Кипър Бранислава Бобанац.Уули достигна дълбочина от 40.6 метра и остана на дъното 45 минути. Към него се присъединиха над 200 водолази от различни водолазни училища от Кипър и чужбина, а събитието бе заснето и документирано в съответствие с изискванията на „Рекордите на Гинес”.Уули не подобрява чужд, а собствения си рекорд от преди година. Тогава, по случай 94-ия си рожден ден, той се гмурка на дълбочина от 38.1 метра и остава под водата 41 минути.95-годишният британец живее в Кипър от 1964 г. Той се спусна в едно от 10-те най-известни и любими места за гмуркачи от целия свят - там, където шведският ферибот потъва през 1980 г. на първия и последния си курс, заедно с над 100 камиона, коли и стока, които е превозвал.Катастрофата го превръща в уникален изкуствен риф.Рей Уули е ветеран от Втората световна война, служил е в Кралския флот. Гмурка се от 58 години.", "date": "2018.09.02", "title": "95-годишен британец стана най-възрастният гмуркач в света"}
{"url": "https://offnews.bg/obshtestvo/darzhavite-chlenki-na-es-sa-tezi-koito-triabva-da-vzemat-reshenie-za-687335.html", "text": "\"Нека не забравяме, че държавите членки са тези, които трябва да вземат решението за лятното часово време.\" Така Мария Габриел коментира  на база резултатите от анкета сред 4,6 млн. европейци на въпроса дали трябва да продължим да местим стрелките.\"На мен ми се иска да видим дебат, в който да бъде взето мнението на всички граждани. Ясно да бъдат разчетени последствията върху икономиката и здравето ни, така че решението да бъде адекватно“, каза комисарят по цифровата икономика и общество Габриел.По повод инициативата на ЕК, в която общините могат да кандидатстват за финансиране за безплатен интернет Мария Габриел посочи: „Оставаме със същата процедура за тези общини, които вече са се регистрирали. Те няма да има нужда да се регистрират отново“.„В рамките на 3 секунди имахме 5 хил. регистрации, а за 10 секунди - 11 хил. регистрации. Не успяхме да се справим чисто технически - обясни тя. - Осигурихме допълнителни средства, така че всички общини, които са кандидатствали да имат сигурност, че ще получат ваучера си. Да можем да осигурим и допълнителни такива.“Процедурата започва отново след септември, а от общините ще зависи да се случи максимално бързо.Тя отклони въпроса дали ще бъде водачът на листата на ГЕРБ на евроизборите с думите, че те ще са \"момент, в който Европа ще даде среща със себе си. Момент, в който лидерите на Европа ще дадат ясна заявка въз основа на какви ценности и политики ще отговорим на предизвикателствата. Лидерът в България е Бойко Борисов.След тези думи Габриел пожела в Европа да има повече такива лидери, \"които отговорно и с много реалистичен и критичен поглед да не пренебрегват проблемите. Назовавайки ги да търсят решение в диалог със всички останали“.", "date": "2018.09.02", "title": "Държавите членки на ЕС са тези, които трябва да вземат решение за лятното часово време"}
{"url": "https://offnews.bg/112/zhena-razchisti-vilata-si-ot-suhi-trevi-i-gi-zapali-za-po-lesno-pozha-687338.html", "text": "Пожар е избухнал в местността Каптажа край Бургас. Пламналите сухи треви откъм кв. Рудник са обхванали 10 дка ниви, пише \"Флагман\".Огънят тръгнал малко след 12 ч. и час по-късно продължава да гори. По информация на \"Флагман\" той е причинен от бургазлийка, която разчистила двора на вилата си си от сухи треви и вместо да ги изхвърли, ги запалила запалила извън имота си.Изпратени са три противопожарни автомобила. Огнеборците се борят с пламъците.\"Казаха ни, че засега няма опасност стихията да се разрасне и да обхване самата вилна зона. Още помним ужаса от миналата година и се молим поне времето да е на наша страна - да не духа силен вятър, което ще затрудни работата на пожарникарите. Огнеборците пристигнаха на място много бързо и веднага започнаха борбата със стихията. В изгорелите дворове няма постройки, те са извън Каптажа и са изоставени\", разказа пред \"Флагман\" живущ във вилната зона край Бургас.През лятото на 2017 г. огромен пожар избухна в района на вилната зона, изгоряха хиляди декари, имаше и засегнато имущество. Огнеборците от Бургас се бореха с пламъци в района и в началото на това лято, припомня медията.", "date": "2018.09.02", "title": "Жена разчисти вилата си от сухи треви и ги запали за по-лесно. Пожарът обхвана 10 дка ниви край Бургас"}
{"url": "https://offnews.bg/futbol/ludogoretc-disha-vav-vrata-na-liderite-levski-i-tcska-687360.html", "text": "Шампионът Лудогорец победи Дунав с 3:1 в Разград в последния двубой от седмия кръг на Първа лига и се изкачи на третата позиция във временното класиране с актив от 14 точки.Двубоят беше от изключително значение за разградчани, които рискуваха да се отдалечат от челото, където лодер е Левски с 19 точки, а ЦСКА върви втори с 16. Първото попадение в мача бе дело на Джоди Лукоки в 26-ата минута, а в 51-ата Клаудио Кешерю удвои, като и двата гола бяха доста красиви.Две минути по-късно Кешерю отбеляза трети гол за \"зелените\". В 76-ата минута Иван Коконов намали на 3:1, но за повече от почетно попадение \"драконите\" нямаха сили и време.В другия мач от кръга днес отборите на Ботев (Враца) и Локомотив (Пловдив) разделиха точките на стадион \"Огоста\" в Монтана, където домакинстват врачани, тъй като стадионът им все още не разполага с осветление.Двубоят завърши 0:0, а това беше първо равенство за двата тима през тази кампания, които досега имаха само победи или загуби. Равенството остави \"смърфовете\" на седмо място с 10 точки, докато новаците в групата са 12-и със 7 точки.", "date": "2018.09.02", "title": "Лудогорец диша във врата на лидерите Левски и ЦСКА"}
{"url": "https://offnews.bg/politika/borisov-na-ofitcialno-poseshtenie-v-cherna-gora-687346.html", "text": "Премиерът Бойко Борисов ще бъде на официално посещение в Черна гора на 2 и 3 септември, съобщиха от правителствената информационна служба.В Подгорица премиерът Борисов ще проведе срещи с министър-председателя на Черна гора Душко Маркович, с президента Мило Джуканович и с председателя на Скупщината Иван Брайович.По време на разговорите ще бъде обсъден напредъкът по европейската перспектива на страните от Западните Балкани, както и регионалното и двустранно сътрудничество. Премиерът Бойко Борисов ще бъде награден с орден „Черна гора“ с лента от президента на западнобалканската държава.", "date": "2018.09.02", "title": "Борисов на официално посещение в Черна гора"}
{"url": "https://offnews.bg/nashite-avtori/kak-lichno-da-poemem-otgovornostta-ot-patnite-intcidenti-687155.html", "text": "Нека бъдем хора. Да не закачаме държавата за разни маловажни неща като човешки животи, убийства и умирания. Нека не я отклоняваме от генералната цел да усвоява. Моля, да не закачаме разни прикачени фирми, за това как правят усвояване по обществени поръчки. За резултатите от това усвояване. Какви сме ние, че да се осмеляваме да мислим по тези възвишени теми?С други думи – не клатете лодката, защото в нея се возят преяли ендемити и всяко раздрусване може да доведе до спонтанно повръщане.Нека видим как можем да ограничим инцидентите по пътищата и лично да поемем отговорността от такива.Първо. Задължителни летни вериги. Идеята е тъпа, но има къде по-тъпи реализирани идеи. Дори е толкова тъпа, че ще мине на първо четене в парламента. След въвеждане на летните вериги няма да се задават истерични въпроси асфалта става ли за нещо или не. Ако не си бил с вериги – виновен си и кауш.Също така, пожелателно, да се избере лицензиран търговец на летни вериги. Така парите ще отиват на едно място.Второ. Задължителни граждански отговорности, Ама три. Ако единият застраховател ненадейно фалира, да има още две. И каше – 500 кинта под шофьорската седалка, за всеки случай.Трето. Ако парите не достигат - Винетката да се вдигне на хиляда лева. Да не важи за събота и неделя. Съботно-неделните винетки ще се отработват с полагане на труд по пътищата. Малко соц. Нали все ревете, че ви е носталгично? Що пък не?Четвърто. Задължително да се построят скривалища или окопи за служителите на КАТ. Така няма да се мъчат, клетите те, как да се прикриват зад борчета и завойчета и хем да са на открито, хем никой да не ги види. Какъв по-подходящ контрол от това?Пето. Ако парите още не достигат - смяна на номерата през шест месеца. Също смяна на документите в същия срок. То, не че са много пари. За едно, максимум за едно и половина крадения, пардон – усвоявания, ама все пак…Шесто. Да се наблегне на ограничение на скоростта. Направо да въведем липсата на скорост. Навсякъде да се намали с 20-30 километра. На места може и с повече.Седмо. Да има участъци от пътя, в които да е забранена скоростта въобще. Не ме интересува, че няма логика. То в какво ли има?Осмо. Ако парите не достигат, да се въведе нов данък. Да кажем за старите коли. И без това 90% от колите са такива.Девето. За последното предложение ще ме разберат само любителите на квантовата механика. Всеки е невинен до доказване на вината му, но всеки, който пътува автоматично да е виновен. Дуалистично. Така цялата вина за всеки пътен инцидент ще бъде персонализирана, лична. Независимо шофьор, пътник, пешеходец… Всеки, който е на път е виновен и толкоз. И няма да се търсят отговори в разни министри, фирми или академици. Нека се гласува такъв закон. Защо пък не?", "date": "2018.09.02", "title": "Как лично да поемем отговорността от пътните инциденти"}
{"url": "https://offnews.bg/tenis/hiulia-velieva-s-12-a-titla-i-izpusnat-final-687322.html", "text": "Хюлия Велиева и Габриела Михайлова спечелиха трофея на двойки при жените на Държавното лично първенство по тенис на червените кортове на ТК \"Хемус\" във Велико Търново.Водачките в схемата разгромиха на финала поставените под номер 2 Александрина Илиева и Цвети Йотова с 6:1, 6:2 за по-малко от час.Велиева взе титлата за втора поредна година, след като през миналия сезон триумфира в тандем със сестра си Лютфия Велиева.Това беше общо 12-а титла на двойки в кариерата на Велиева, която можеше да спечели още една титла във Велико Търново, но отстъпи във финала на сингъл пред Петя Аршинкова след 0:6, 4:6.Така Аршинкова дублира титлата си от Държавното първенство в зала през тази година. Тогава Аршинкова спечели титлата във финал отново срещу Велиева.", "date": "2018.09.02", "title": "Хюлия Велиева с 12-а титла и изпуснат финал"}
{"url": "https://offnews.bg/obshtestvo/slanchev-i-goresht-2-septemvri-gradusite-na-sianka-stigat-35-687304.html", "text": "Нощта ще е ясна, а днешният 2 септември - слънчев и горещ. Ще духа слаб вятър, а в Дунавската равнина и Източна България - до умерен изток-североизточен.Максималните температури ще бъдат между 30° и 35°, в София - около 30°, пронозира Националния институт по метеорология и хидрология.Над планините също ще бъде слънчево, в следобедните часове - с незначителна купеста облачност. Ще духа умерен източен вятър. Максималната температура на височина 1200 метра ще е около 24°, на 2000 метра – около 17°.Над Черноморието ще бъде слънчево с до умерен североизточен вятър. Максималните температури ще са между 28° и 31°. Температурата на морската вода е 26-27°. Вълнението на морето ще бъде 2-3 бала.Денят ще продължи 13 часа и 8 минути - слънцето ще изгрее в 6:52 часа и ще залезе в 20 часа.", "date": "2018.09.02", "title": "Слънчев и горещ 2 септември: градусите на сянка стигат 35"}
{"url": "https://offnews.bg/obshtestvo/zabraniavat-parkiraneto-na-ulitca-v-lozenetc-zaradi-snimki-za-film-687258.html", "text": "Забранява се престоят и паркирането на автомобили днес от 6 до 11 ч. на улица \"Червена стена\" в ж.к. \"Лозенец\", в участъка между бул. \"Джеймс Баучер\" и бул. \"Черни връх\", съобщи Столична община.Причината са снимки на филм.Същият участък ще бъде затворен за престой и паркиране на 8 септември от 6 до 11 ч.", "date": "2018.09.02", "title": "Забраняват паркирането на улица в Лозенец заради снимки за филм"}
{"url": "https://offnews.bg/nashite-avtori/noviat-politicheski-sezon-687123.html", "text": "Няма да има нов политически сезон. По всичко изглежда, че политическият дебат ще продължи както и по време на предишната и по предишната парламентарна сесия. Единствената разлика ще бъде в това, че ще продължи да расте агресията в партийното противопоставяне. Управляващото мнозинство ще продължи да следва приоритетите на програмата си за управление, а те не могат да бъдат вместени в периода на една парламентарна сесия. Опозицията няма собствен дневен ред и ще продължи да атакува правителството и мнозинството всекидневно, все по-агресивно, в зависимост от водещите новини или опитвайки се да лансира своята „Визия за България“.Теоремата за демокрацията на Робърт Пърсиг гласи: „1. Малцинството няма право да препятства усилията на мнозинството да управлява. 2. Мнозинството няма право да препятства усилията на малцинството да стане мнозинство“. Управлението е възможно и демократично, само когато е реализирано с подкрепата на парламентарно мнозинство. Ако то е налице, малцинството няма право да препятства усилията на мнозинството да управлява. Но, ако предишното малцинство успее да разшири влиянието си и се превърне в мнозинство, ролите се сменят.Извеждането на ясни политически приоритети в рамките на всяка парламентарна сесия не е въпрос само на традиция, а задължение за реална оценка на постигнатото развитие. Това е отговорността на политическия елит пред гражданите. Отговорност на управляващите е да посочат кои ще бъдат приоритетите на законодателната им дейност и как ще осигурят изпълнението на управленската си програма. Управляващите трябва да носят отговорността за управлението и да определят своите приоритети през парламентарната сесия. Но, ако се съди по изминалите до сега парламентарни сесии на 44-то Обикновено Народно събрание, не е ясно каква отговорност за позицията си ще поеме опозицията в лицето на БСП за България.В българския политически живот все по-агресивно се налага тезата, че „работата на опозицията е да свали правителството“. Чуват се дори и гласове, според които след като президентът имал по-голям рейтинг, и той би трябвало да започне да сваля правителството. Сама по себе си тази представа няма нищо общо с парламентаризма и демокрацията. Единственият път, по който може да настъпи парламентарна криза, е ако опозицията успее да спечели парламентарно мнозинство, но не по принцип, а спрямо определена управленска алтернатива. Всичко друго, отнасящо се до някакво „сваляне“ няма място в един смислен политически дебат.Отговорността и правото на опозицията не се свежда до искането за оставка на отделни министри или на правителството. Тя не се изчерпва и с посочването на грешки и критиката към управлението. Опозицията трябва да изгражда своята политическа теза и да се стреми да я реализира с политическите средства, с които разполага. Това е смисълът на политическата алтернатива. Тя не се изгражда през „критичен прочит“ на сутрешния вестник и публикуване на коментари в социалните медии. Подобна алтернатива не се изгражда и чрез самоцелно и неотклонно противопоставяне на всяко действие на управляващите. Представата за „непримирима опозиция“ изглежда интригуваща, но напълно губи смисъла си, ако самата опозиция вече не си спомня срещу какво е била „непримирима“ през изминалата седмица.\"БСП за България\" има сериозен проблем с позиционирането си като опозиция. В началото партията и нейните партньори се поздравяваха взаимно с това, че вече никой нямал съмнение коя е опозицията в българския парламент. Разпознаването на БСП като опозиция не беше нито толкова трудно, нито толкова драматично, както може би са очаквали някои. Същественият въпрос започва след това и той е свързан с отговорността на опозицията. Двата вота на недоверие, които маркираха периода на Българското председателство на Съвета на Европейския съюз не убедиха никого в това, че БСП разпознава отговорността си като опозиция. И двата вота бяха срещу цялото правителство; бяха зле подготвени и неубедително представени; не бяха предшествани от задълбочен парламентарен дебат и в крайна сметка не постигнаха дори в минимална степен заявените си цели.След реакцията на БСП по повод на катастрофата на пътя за Своге, искането за оставка на правителството вече изглежда като политическа реплика, която трябва да прикрие факта, че опозицията няма позиция. Нещо като това да говориш за времето, когато нямаш какво да кажеш. Опозицията в лицето на БСП е на път да заличи напълно смисъла на самото търсене на политическа отговорност. Дори и когато успява да разпознае реален проблем, какъвто бе блокирането Търговския регистър или ефективността на публичната регулация в ситуацията с фалита на една застрахователна компания, БСП не успява да изгради представата за алтернатива, основана на конкретни и ефективни практически решения. Извън конфронтационната реторика има твърде малко аргументи и преди всичко – почти напълно липсва заявка за различен тип управленска компетентност.Всичко това свежда политическия дебат до нивото на междуличностно противопоставяне, съчетано с гръмогласно надвикване. Спорът не е за това как да се управлява по-добре, а кой да го прави. Точно затова и публиката избягва да се замисля особено върху казаните и недоизречени неща. Почти пълното заличаване на всички идеологически ориентири задълбочава нищета на политическия дебат. Може би дори и липсата на реален управленски капацитет в БСП не би било толкова тежък проблем, ако партията поне се опитваше да се придържа към някакви общи политически принципи, определящи присъствието ѝ в Партията на европейските социалисти.ДПС успява да избегне точно този риск, запазвайки последователно идеологическата рамка, спрямо която търси място в парламентарния дебат. За Движението не изглежда толкова важно да бъде разпознато като опозицията, но за сметка на това, поне засега, то успява да следва общата си линия на критика спрямо участието на Обединени патриоти в управлението, без да се превръща в заложник на тази конфронтация. Редувайки подкрепа и противопоставяне, ДПС запазва своя ритъм, без да влиза в остри спорове и постигайки по-голямата част от конкретните си цели. От тази гледна точка, ДПС е много по-ефективно в опозиционните си действия, отколкото \"БСП за България\".На свой ред, напрежението между трите партии в парламентарната група на Обединени патриоти все повече изглежда като естествено състояние, а не като криза, която би могла да доведе до разпад. С наближаването на изборите всяка една от трите формации, формално обединени в предизборна коалиция, ще търси все по-активно възможност да минимизира щетите от участието си в управлението, за да запази подкрепата на избирателите си, а по възможност и да привлече нови гласоподаватели. Размяната на остри реплики ще продължи и може би дори ще се засили в началото на следващата година, но Патриотите изглеждат по-скоро обезпокоени от това, че БСП се опитва да навлезе в тяхното поле и да привлече техни избиратели. Именно спрямо тази конкуренция Патриотите ще изглеждат все по-обединени.Воля ще продължи да търси мястото си, провокирайки все по-остро партиите от ОП, противопоставяйки се на БСП, докато в същото време критикува правителството. Тази тристранна игра може да очертае собствено пространство за Воля, най-малкото защото поне досега за мнозина „играта в триъгълник“ изглежда напълно непостижима. Например за традиционните и нови партии, определящи се като десни. Нито СДС, нито ДСБ, нито „Да, България“, нито Демократична България успяха да изберат позиция, която да им позволи еднакво ефективно да се противопоставят както на ГЕРБ, така и на БСП. Докато те търсят само една отправна точка, за да изградят позицията си, новият политически сезон няма да им донесе нищо ново.Все пак през следващите месеци очакванията са за появата на нови претенденти по бързата, но къса писта на популизма. Времето има определящо значение за ефективността на евентуални нови политически проекти, но изглежда, че и те няма да са толкова нови. Най-малкото защото ще се опитат да подредят по друг начин елементите на същия пъзел. Колкото и атрактивно да се опитат да го направят, доверието към подновеното старо вече е изчерпано.А новото няма да дойде със сезона, тъй като политиката не е сезонна работа.", "date": "2018.09.02", "title": "Новият политически сезон"}
{"url": "https://offnews.bg/obshtestvo/tcarkvata-pochita-sv-machenik-mamant-687323.html", "text": "Църквата почита днес Св. мчк Мамант, Преп. Йоан постник, патриарх Константинополски и Св. 3628 мчци в Никомидия. Св. Мамант бил син на християни, наказани заради вярата си. Момчето им било отгледано от вдовицата Амия, която го посветила в учението Христово. При гонението срещу християните император Аврелиан поискал Мамант да се отрече от Бога, но той отказал.Разярен от непокорството му, императорът му наложил тежки изпитания, но Мамант винаги оцелявал.Мъченическият живот му завършил през 275 г. в пещера, където ставали много чудеса.", "date": "2018.09.02", "title": "Църквата почита Св. мъченик Мамант"}
{"url": "https://offnews.bg/sviat/hiliadi-v-kishinev-poiskaha-obedinenie-na-moldova-s-rumania-687344.html", "text": "Хиляди хора се стекоха в центъра на Кишинев, за да поискат обединение на Молдова с Румъния.Те носеха молдовски и румънски знамена. Хората викаха \"Единство!\" и \"Бесарабия е румънска земя\", съобщава Асошиейтед прес.\"На 27 март аз и мои колеги гласувахме в подкрепа на декларация на румънския парламент, в която заявяваме готовността си да започнем действия в отговор на искането на молдовския народ за обединение с Румъния. Днес отправяме искане към молдовския парламент да излезе с подобна декларация\", коментира румънският депутат Константин Кордеану, цитиран от БНТ.Демонстрантите приветстваха с аплодисменти десетките румънци, които се включиха в митинга, след като извървяха 1300 километра, участвайки в Похода на обединението, тръгнал от Румъния на 1 юли.", "date": "2018.09.02", "title": "Хиляди в Кишинев поискаха обединение на Молдова с Румъния"}
{"url": "https://offnews.bg/ikonomika/balgarinat-zhivial-sas-zaemi-15-godini-2016-a-e-parvata-sas-spestiava-687267.html", "text": "Пести ли българинът? Европейската статистическа служба Евростат е категорична, че отговорът е: \"Не, живее на заем или с неофициални доходи\" поне в продължение на 15 години - между 2000 г. и 2015 г. 2016-а е първата, в която средните годишни спестявания на домакинствата не са със знак минус отпред. Те са 4.86% от дохода, показва статистиката, която обхваща периода 2000-2016 г. вкл.Най-тежко е било положението през 2007 г. - минус 19.85%, и 2005 г. (-14.41%). Постепенно заемите намаляват, доходите изсветляват и домакинствата излизат на плюс.Въпреки положителната тенденция, нашите 4.86% са доста под средното за ЕС. Между 2000 и 2016 г. то варира между 11% и 13%. В еврозоната е 12-14%.През 2016 г. най-високият процент годишни спестявания се наблюдава в Люксембург, където заделят настрана 20% от дохода си. На второ място е Швеция с 19%, следвана от Германия (17%) и Франция (14%).И все пак не сме на дъното. Там през 2016 г. са Кипър (-2%), Литва (0%), Латвия (3%) и Полша (4%).", "date": "2018.09.02", "title": "Българинът живял със заеми 15 години, 2016-а е първата със спестявания"}
{"url": "https://offnews.bg/obshtestvo/prognozata-za-vremeto-do-15-septemvri-687307.html", "text": "Слънчевото и горещо време, с което започна месецът ще се задържи до 3 септември. Към 4-и и през втората половина на първото десетдневие времето ще бъде променливо, показва 15-дневната прогноза на Националния институт по метеорология и хидрология.Ще има и превалявания, придружени с гръмотевици.Температурите постепенно ще се понижат и ще са близки до обичайните за периода.През повечето дни до края на периода се очаква променливо време, с температури около нормата.Превалявания ще има около 11-и и към 15-и.", "date": "2018.09.02", "title": "Прогнозата за времето до 15 септември"}
{"url": "https://offnews.bg/politika/sedmitca-sled-tragediata-kraj-svoge-tcvetanov-i-temenuzhka-petkova-pra-687327.html", "text": "Седмица след трагедията край Своге със 17 загинали и повече от 20 ранени председателят на парламентарната група на ГЕРБ и зам.-председател на партията отиде да празнува.Той присъства на 22-то издание на националния фолклорен събор \"И си носим песента\" в село Горно Новково, община Омуртаг в област Търговище.За празненството и видните му гости информира пресцентърът на ГЕРБ:\"Заедно с Цветан Цветанов на събитието бяха още министърът на енергетиката Теменужка Петкова, народният представител от ГЕРБ-Търговище и областен координатор на партията д-р Венка Стоянова, кметът на Търговище д-р Дарин Димитров и областният управител на Търговище Митко Стайков\".Партийният пресцентър допълва, че \"за пореден път на събора се събраха хиляди души. Сред тях имаше и много българомохамедани, дошли от различни краища на страната. В края на вечерта всички те се хванаха на голямо хоро\".Защо Цветанов е присъствал на събора на 1 септември - седмица след трагедията от 25 август, почернила 17 семейства? Ето личното му обяснение, цитирано в прессъобщението:\"Традициите трябва да се пазят. Затова тази вечер тук са се събрали толкова много хора, обединени от любовта си към българските традиции и фолклор. Всички ние сме длъжни да предадем на идните поколение тази любов, за може българщината да пребъде\".", "date": "2018.09.02", "title": "Седмица след трагедията край Своге Цветанов и Теменужка Петкова празнуват на фолклорен събор"}
{"url": "https://offnews.bg/sviat/sblasatci-na-protestite-v-kemnitc-9-sa-raneni-300-arestuvani-687331.html", "text": "Девет души са били ранени, а най-малко 300 - арестувани по време на двата протеста в Кемниц снощи, съобщи германската полиция. Имало е много сблъсъци с полицията. Извършените престъпления са поне 25, сред тях са унищожаване на собственост, телесни повреди, съпротива при арест, използване на знаци на забранени организации.Протестът бе проведен от крайнодесните, а контрапротестът под надслов \"Сърце вместо омраза\" - от протестиращи срещу неонацизма и омразата.Четирима души са нападнали 20-годишен афганистанец. Той е леко ранен. Нападнати са били и депутати от Социалдемократическата партия, протестирали срещу неонацизма, предава БНР.На двата митинга в източногерманския град се събрали общо около 9 500 души, 1 800 полицаи ги охраняваха.Крайнодесните носели портрети на жертви, атаките срещу които според тях били извършени от търсещи убежище. Те скандирали \"Меркел трябва да си ходи\" и \"Лъжлива преса\". Поддръжниците на \"Алтернатива за Германия\" и движението \"Патриотични европейци срещу ислямизацията на Запада\" са били близо повече от половината. 3 500 са били поддръжниците на имиграционната политика на канцлера Меркел, по информация на БНР.", "date": "2018.09.02", "title": "Сблъсъци на протестите в Кемниц: 9 са ранени, 300 - арестувани"}
{"url": "https://offnews.bg/tenis/federer-i-dzhokovich-se-klasiraha-za-1-8-finalite-na-us-open-video-687332.html", "text": "Швейцарската легенда в мъжкия тенис Роджър Федерер стигна до 1/8-финалите на турнира от Големия шлем US Open. Той се наложи повече от убедително над Ник Кириос с 6:4, 6:1, 7:5.Единственият случай, когато Федерер не е достигал осминафиналите в кариерата е срещу Хуан Карлос Фереро през 2000 година, когато Кириос е бил на пет години.В момента Федерер се бори за шестата си титла от US Open и първа от 2008 година. Така в следващата фаза Маестрото ще се изправи срещу австралиеца Джон Милман, който в четири сета се справи с Михаил Кукушкин.Сръбската суперзвезда Новак Джокович също преодоля с лекота съперника си. Джокера преодоля Ришар Гаске с 6:2, 6:3, 6:3 и в спор за място на 1/4-финалите ще се изправи срещу португалеца Жоао Соуса.Победата беше под номер 13 за Ноле срещу Гаске, който има само един успех над него от 14 мача.", "date": "2018.09.02", "title": "Федерер и Джокович се класираха за 1/8-финалите на US Open (видео)"}
{"url": "https://offnews.bg/112/oshte-dve-zhertvi-na-patia-22-ma-sa-raneni-za-denonoshtie-687333.html", "text": "Още две жертви взеха българските пътища за денонощие.Двама са загинали и 22-ма са ранени при катастрофи в страната през изминалото денонощие, съобщи агенция \"Фокус\", като цитира пресцентъра на МВР.В София са станали три тежки и 37 катастрофи. Петима са били ранени при тях.Тази сутрин към 7:30 ч. между Струмяни и Сандански се сблъскаха лек автомобил \"Опел\" с румънска регистрация и микробус с българска. Пострада един човек - водачът на микробуса, който е откаран в болница в Сандански без опасност за живота, предаде БГНЕС. Той е със сериозни травми на краката.Заради инцидента главен път Е-79 бе затворен в продължение на два часа, а през това време пътуващите към Гърция бяха пренасочвани към обходни маршрути.От януари на пътя у нас са загинали 400 души, а 5636 са пострадали. Жертвите са с 22 по-малко, отколкото през същия период на 2017 г., изтъква полицията.", "date": "2018.09.02", "title": "Още две жертви на пътя, 22-ма са ранени за денонощие"}
{"url": "https://offnews.bg/sviat/niama-da-ima-vtori-referendum-za-brekzit-nito-kompromisi-ot-plana-pr-687324.html", "text": "Министър-председателят на Великобритания обяви, че няма да направи компромиси в плана си за извеждането на страната от Европейския съюз при преговорите с Брюксел. Няма да има и втори референдум, исканията за какъвто се чуват все по-силно, предупреди Тереза Мей в авторски текст за неделното издание на британския в. \"Телеграф\".Мей уверява, че няма да бъде притисната, за да направи компромиси, които не са в национален интерес. Прави го в момент, в който гласовете за по-рязко скъсване със Съюза от собствената ѝ партия стават все по-силни.Но тя предупреждава също, че няма да се поддаде на тези, които призовават за втори референдум по споразумението за излизането на страната. Това би било \"брутално предателство на нашата демокрация и... доверие\".Великобритания трябва да напусне Европейския съюз на 29 март 2019 г. Остават по-малко от два месеца за договаряне на раздялата с ЕС след повече от 40 години в блока.Мей представя плана си, изложен неотдавна на съвещание в правителствената резиденция Чекърс край Лондон, като полезен за бизнеса. ЕС го приветства колебливо, отбелязва Ройтерс.Според сегашния план Великобритания остава в зоната за свободна търговия с ЕС за земеделски и производствени стоки. Поддръжници на Брекзит обаче казват, че това означава някои части на британската икономика да спазват правила, изработени в Брюксел. През юли двама министри напуснаха правителството ѝ в знак на несъгласие. Според Sunday Telegraph водещи поддръжници на Брекзита от Консервативната партия са готови да публикуват собствен план за Брекзит преди годишната партийна конференция в края на септември. Това ще има за цел да засили натиска над Мей, която трябва да получи одобрение от парламента за евентуално споразумение с Брюксел. ", "date": "2018.09.02", "title": "Няма да има втори референдум за Брекзит, нито компромиси от плана, предупреди Тереза Мей"}
{"url": "https://offnews.bg/futbol/plashtame-po-12-30-i-40-leva-za-balgaria-norvegia-687334.html", "text": "Билетите за срещата на България срещу Норвегия в новия турнир на УЕФА Лигата на нациите ще бъдат пуснати в продажба на касите на националния стадион \"Васил Левски\" от утре.Двубоят е на 9 септември от 19:00 часа.Сектор А - 40 лв.Сектор В - 30 лв.Сектори Б и Г - 12 лв.ВИП 1 категория - 200 лв.ВИП 2 категория - 100 лв.БФС и официалният партньор на съюза Vivacom също така продължават инициативата \"Семеен сектор\", даваща възможност на родителите да заведат децата си в обособена за целта зона (сектор А, блок 8) на преференциални цени - възрастният купува билет на реалната му цена (40 лева) и има право да заведе до 3 малолетни лица срещу допълнителни 2 лв. на пропуск.Освен на касите на Националния стадион \"Васил Левски\", билети за мача между България и Норвегия могат да се закупят от: Office 1 Superstore, OMV, Orange Center, билетен център НДК, Български пощи, Каса Арена Армеец, Технополис.", "date": "2018.09.02", "title": "Плащаме по 12, 30 и 40 лева за България - Норвегия"}
{"url": "https://offnews.bg/na-tozi-den/zagiva-lui-ajer-shvejtcaretcat-s-balgarsko-sartce-video-687310.html", "text": "На 2 септември 1916 г. загива Луи Айер. Швейцарецът с българско сърце, както го нарича документалният филм на  от 2014 г., умира на фронта през Първата световна война като български офицер, при отбраната на Дойран.Основателят на спортното движение в България педагог Луи-Емил Айер пристига в страната ни по покана на българския просветен министър Георги Живков, отправена през 1893 г. към група педагози, сред които е и той. 28-годишният по това време Айер и колегите му имат задачата да поставят основите на спортното образование в страната.Учителите са разпределени чрез жребий в различни български градове. Така Айер заминава за Лом, където преподава физическо възпитание (1894), след това - за Силистра (1903) и Русе (1909). Той е главен треньор на юнашките дружества в страната. Въвежда спортовете лека атлетика, вдигане на тежести, борба, бокс. Ръководи техническата комисия при гимнастическия съюз „Юнак“.При избухването на Балканската война Айер се включва в българската войска като доброволец. В Междусъюзническата той е командир на Първа рота на 12-та лозенградска дружина от Македоно-одринското опълчение, сформирана в Бургас. С нея се бие на Македонския фронт при Султан тепе и Драм теке. За героизъм в боя е произведен в български офицерски чин подпоручик и на два пъти е награждаван с кръст „За храброст“.След разгрома на България в Междусъюзническата война в 1913 г. издава на френски книгата „Pro Bulgaria“ (За България), в която защитава българските позиции и дарява всички приходи на българските ветерани от войните. Наскоро тя бе преведена на български език.Още за историята на швейцареца, отдал живота си на родината ни, вижте във видеото на \"\":", "date": "2018.09.02", "title": "Загива Луи Айер: швейцарецът с българско сърце (видео)"}
{"url": "https://offnews.bg/zvezdi/obviniha-episkop-che-opipval-ariana-grande-na-poklonenieto-pred-areta-687329.html", "text": "Епископът, водил церемонията по поклонението пред Арета Франклин, се извини на Ариана Гранде след обвинение, че я е опипвал на сцената.Снимки показват как епископ Чарлз Елис III държи певицата над кръста и я притиска в областта на гръдния кош.\"Никога не съм имал намерение да докосвам гърдите на която и да е жена\", коментира той пред агенция Associated Press.\"Може би съм преминал границата, може би се държах твърде приятелски или фамилиарно. Но отново се извинявам.\"Проповедникът казва, че прегърнал всички артисти - мъже и жени, по време на церемонията.Но зрители започнаха да споделят снимки от момента на службата, в който Гранде започва да пее песента на Франклин.", "date": "2018.09.02", "title": "Обвиниха епископ, че опипвал Ариана Гранде на поклонението пред Арета Франклин, той се извини"}
{"url": "https://offnews.bg/kultura/preporachvame-vi-priliki-mezhdu-sofia-i-havana-v-izlozhba-687264.html", "text": "Днес може да посетите една интересна изложба на открито, с която да научите за общите черти между София и столицата на Куба - Хавана.Изложбата „Атмосфера от София и Хавана“, изложена на Моста на влюбените до НДК, е културен паралел и представя вдъхновяващи гледки и интересни съпоставки на забележителности от двете столици.60 фотографии разказват за културата на България и Куба, показвайки приликите между тях в природен, архитектурен и социален план.\"Етюд-и-те на София“ на фотографа Иван Шишиев изтъкват родните акценти, а фотографии от Кубинския културен фонд от Хавана открояват духа на „Острова на свободата“, правейки идеен мост между двете държави.", "date": "2018.09.02", "title": "Препоръчваме ви: Прилики между София и Хавана в изложба"}
{"url": "https://offnews.bg/politika/karaiancheva-nadiavam-se-koalitciata-s-nfsb-da-se-zapazi-687358.html", "text": "Председателят на Народното събрание Цвета Караянчева обяви, че се надява НФСБ да не напусне управляващата коалиция.\"Надявам се, че коалицията ще се запази, защото имаме обща програма, която трябва да изпълняваме в своя 4-годишен мандат. Разбира се, в една коалиция, в едно семейство, има разногласия и те трябва да се решават на масата на преговорите. Очаквам утре да има положително становище за оставане в коалицията\", каза тя в Димитровград, цитирана от БНР.Караянчева подчерта, че е прочела днешната декларация на партията на вицепремиера Валери Симеонов. По думите й е възможно след време да възникнат нови противоречия, но това било нормално. \"Ние сме различни политически сили и всяка има своята програма и трябва да уважи своите избиратели\", коментира тя, цитирана от БТА.Председателят на парламента очерта и някои от приоритетите, който ще имат депутатите след края на лятната ваканция. \"Първо, ще започнем със Закона за пътищата и задължителното всеки от превозвачите да има колани в автобусите. След това имаме социалните закони. Законът за личната помощ е в парламента, припознат от БСП и ВОЛЯ\", каза тя. Караянчева подчерта, че в началото на октомври предстои в Народното събрание да влезе напълно новият Закон за хората с увреждания, а Законът за социалните услуги  - може би в края на ноември. \"Продължаваме административната реформа, съдебната реформа и най-важният закон – бюджета, който ще бъде ноември-декември\", добави тя.Депутатите се връщат на работа на 4 септември, когато ще имат извънредно заседание, за да почиват почиват на 7 септември.", "date": "2018.09.02", "title": "Караянчева: Надявам се коалицията с НФСБ да се запази"}
{"url": "https://offnews.bg/zvezdi/bono-zagubi-glasa-si-u2-otmeni-kontcert-687325.html", "text": "Почитателите на U2 останаха разочаровани, когато групата отмени концерта си в Берлин, след като фронтменът ѝ Боно загуби гласа си.Ирландската група изпълни няколко песни, когато певецът се извини на множеството с думите: \"Мисля, че не можем да продължим. Не би било правилно спрямо вас\".На хората в \"Mercedes-Benz Arena\" бе казано, че ще има кратка почивка, но по-късно дойде новината, че концертът се отменя. Боно обеща организирането на ново шоу.Някои почитатели, цитирани от Би Би Си, казват, че Боно обяснил, че димът от машините е повлиял зле на гласа му.\"Боно беше в чудесна форма, имаше чудесен глас преди шоуто и ние очаквахме втората вечер в Берлин, но след няколко песни той загуби напълно гласа си - пишат от U2 в изявление. - Не знаем какво се е случило и търсим медицинска помощ.\"Прекратеният концерт беше през втората вечер от европейското турне на групата, което започна на същото място в петък. Когато загубил гласа си, Боно изпълнявал Red Flag Day - четвъртата песен от началото на концерта. Опитал да изпълни и следващата песен - Beautiful Day, но не успял. Във видео на зрител се вижда как Боно започва да кашля и казва: \"Толкова съжалявам\".\"Сигурен съм, че не е голям, голям проблем, но трябва да направя нещо. Ако хората искат да си отидат у дома, добре - ще направим ново шоу за вас друг път.\"Боно казва, че има нужда от кратка почивка, за да \"разбере какво става\", но след това не се връща.", "date": "2018.09.02", "title": "Боно загуби гласа си, U2 отмени концерт"}
{"url": "https://offnews.bg/obshtestvo/mestata-koito-ne-bihte-iskali-da-posetite-lichno-gledajte-po-viasat-687150.html", "text": "Себастиян Перез Пезани е хамелеон - той се чувства у дома си навсякъде, особено на местата, които хората биха предпочели да не посещават. Стремейки се да се изложи на враждебни условия, Себастиян пътува по света, за да се запознае с различни хора и да се присъедини към тях в ежедневието им.От мексиканските \"влакове на смъртта\", през затвора \"Палмасола\" в Боливия, до филипинските златнодобивни селища и най-опасните бедни квартали в Аржентина, Хамелеонът се слива с екстремната околна среда и представя впечатляващи портрети на обитателите ѝ. \"Хамелеонът\" ви отвежда дълбоко в най-опасните места в света.Последвайте Себастиян Перез Пезани и опознайте живота на хората, които живеят там, в новото предаване по  \"Добре дошли в Ада: Хамелеонът\". Поредицата можете да гледате всяка неделя в 22:50.", "date": "2018.09.02", "title": "Местата, които не бихте искали да посетите лично - гледайте по Viasat Explore"}
{"url": "https://offnews.bg/politika/vtori-den-nfsb-se-chudi-da-napusne-li-vlastta-687328.html", "text": "Националният изпълнителен комитет на НФСБ - партията на вицепремиера Валери Симеонов - втори ден се чуди да напуска ли властта, или тя е по-ценна и може да преглътне отстраняването на трима министри от премиера Борисов, без да съгласува решението си с коалиционните партньори.Че рокадите в правителството не са съгласувани с тях, обявиха и от ВМРО. Те поискаха спешна среща с коалиционния си партньор ГЕРБ за изясняване на ситуацията. От \"Обединени патриоти\" задоволство от кадровите смени изрази единствено лидерът на \"Атака\" Волен Сидеров.Комитетът на НФСБ се събра на извънредно разширено заседание вчера в Слънчев бряг, за да реши бъдещето на формацията в коалицията \"Обединени патриоти\".В репортаж от мястото бургаското издание \"Флагман\" съобщи за растящо напрежение сред делегатите. Срещата започнала в 18:30 и след кратка почивка в 22 ч. Валери Симеонов настоял членовете от централното ръководство на партията, депутатите и регионалните координатори отново да влязат.\"Ако някой от нас смяташе, че събирането ни ще протече формално – за да чуем мнението на лидера си по превърнала се вече в практика ситуация за отстраняване на министри без наше знание, остана излъган“, каза един от регионалните координатори, цитиран от \"Флагман\".Аргументите \"за\" оставане в правителството били, че иначе се давала преднина на БСП, ДПС и \"соросоидните\" организации, които подклаждали платени протести из страната. Аргументите \"против\" били, че е необходимо да се покаже твърдост, когато трябва да се спазват принципи.", "date": "2018.09.02", "title": "Втори ден НФСБ се чуди да напусне ли властта"}
{"url": "https://offnews.bg/futbol/levski-zavarshva-selektciata-s-napadatel-687330.html", "text": "От Левски ще сложат край на лятната селекция с нападател. Футболистът трябва да пристигне в София през следващата седмица, пише \"Тема спорт\".В петък към \"сините\" се присъедини Луи Нганиони, а преди него столичани взеха Мартин Полачек, Давиде Мариани и Богдан Вашчук. Последното искане на старши треньора Славиша Стоянович е да бъдат подсилени предните позиции на тима. На върха на атаката наставникът разполага със Станислав Костов, Серджиу Буш, Ривалдиньо и Илия Димитров.Ривалдиньо обаче е преследван от чести контузии и това намалява опциите пред специалиста.Левски вече води преговори с набелязания нападател и ако той успее да премине успешно медицинските прегледи, ще подпише с клуба още другата седмица.Слуховете сочат трансферната цел на ЦСКА - 203-сантиметровия бивш таран на Монако Ласина Траоре. 28-годишният футболист е свободен агент, след като по-рано през седмицата официално разтрогна договора си с френския футболен гранд.Нападателят има 13 мача и 4 гола за националния отбор на Кот Д'Ивоар. В кариерата си на клубно ниво в Европа той е играл още за румънския Клуж, за руските Кубан Краснодар, Анжи, и ЦСКА Москва, за английския Евертън, за испанския Спортинг Хихон и за френския Амиен.", "date": "2018.09.02", "title": "Левски завършва селекцията с нападател"}
