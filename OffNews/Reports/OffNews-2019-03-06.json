{"url": "https://offnews.bg/politika/angel-dzhambazki-badeshteto-na-evropa-e-traditcionalizam-tcennosti-i-698854.html", "text": "\"Бъдещето на Европа: Традиционализъм, християнски ценности, патриотизъм\" е темата на годишната конференция на Алианса на консерваторите и реформистите в Европа, която започва на 9 март от 14.30 ч. в Централния военен клуб в София.В европейската политика е настъпило време разделно. Предстоящите европейски избори ще бъдат от решаващо значение за бъдещото развитие на Европейския съюз. Ето защо Ви, както и визията за бъдещето на Европа и мястото на консервативната идеология в него, заяви евродепутатът и заместник-председател на ВМРО Ангел Джамбазки.\"1. ПРОСВЕТЕН ПАТРИОТИЗЪМИзповядваме идеите на просветения патриотизъм. Това е обединителна и човеколюбива идея. Възрожденският, европейски, патриотизъм е бъдещето на България.2. ЕВРОПА НА ОТЕЧЕСТВАТАЕвропа може да бъде силна, когато е Европа на нациите. Само така тя все по-малко ще зависи от Изток или от Запад, а ще разчита на собствените си сили. Защото ще се осланя не на утопичен либерален проект, а на националните си истории и традиции. Европа трябва да се възползва от най-силното, което има - това, че е сбор от дълбоки, хилядолетни национални корени.3. ХРИСТИЯНСКА, СОЛИДАРНА, РАЗУМНА ЕВРОПАЕвропа е носител на християнските ценности. Те са в основата на нашата цивилизация, с която трябва да се гордеем. Цивилизация на разума, християнската солидарност и религиозната търпимост, където няма място за социални утопии, религиозен фундаментализъм и каквито и да било политически крайности.4. СИЛНА БЪЛГАРИЯ В ЕВРОПАПринадлежността на страната ни към Европейския съюз и НАТО е ценност не само по себе си. Трябва да гледаме на тези съюзи като на цивилизационни, като на средство да отстояваме своята национална идентичност и да постигаме националните си интереси. Ние сме преден пост на модерния, правовия свят. В него няма място за страни избрали друг цивилизационен модел, като ислямистка Турция например.България трябва да поведе Балканите към една нова Европа. България и Македония имат не само общо минало, но и общо бъдеще.5. ЗАЩИТА НА МАЛКИТЕ СРЕЩУ ЕГОИЗМА НА ГОЛЕМИТЕЕвропа трябва да покаже един стандарт в западната и източната си част – еднакво заплащане за еднакъв труд, еднакво качество на храните, еднакво отношение към всички без протекции за големите. Ние ще се противопоставим на западния колониален неолиберализъм към страните от Централна и Източна Европа, чието най-грозно лице е демографското ограбване на Изтока.6. КОНСЕРВАТИЗЪМКонсервативната вълна не е антиевропейска, тя е лекарството за Европа. Либералната утопия с претенциите си за глобално господство разрушава основни клетки на обществото, посяга на вечни ценности. Претенциите за трети, четвърти и прочие полове, еднополовите бракове са само върхът на айсберга. Под атака са националните държава, християнската ни вяра и семейството като институция. Ние знаем каква е алтернативата за България и алтернативата за Европа – това е патриотизмът.7. БЪЛГАРИЯ ЗА БЪЛГАРИТЕ, ЕВРОПА ЗА ЕВРОПЕЙЦИТЕТрябва да сложи ясна и непреодолима граница за хора и държави, които не спазват европейските ценности. Толерантността към нетолерантните е подчинение. Трябва да спрем безконтролната миграция, трябва да защитим страните си.\"Трябва да чуем гласа на народите си, а не на чиновниците, трябва да реформираме Съюза, трябва да спрем разпространението на либералния фашизъм, трябва да спрем своеобразната война в Европа! - коментира още евродепутатът и заместник-председател на ВМРО Ангел Джамбазки.", "date": "2019.03.06", "title": "Ангел Джамбазки: Бъдещето на Европа е традиционализъм, ценности и патриотизъм"}
{"url": "https://offnews.bg/obshtestvo/sarvarite-na-nap-za-kasovi-belezhki-se-srinali-698859.html", "text": "Сървърите, на които Националната агенция по приходите отчита касовите бележки на бизнесите са се сринали за два часа вчера, заяви говорителят на НАП Росен Бъчваров, цитиран от БНР.Това са именно сървърите, които се очаквало според новата наредба да приемат всички данни от фискалните устройства из страната на всеки 5 минути.Към момента по новите изисквания са приведени 56 000 фискални устройства.\"Вчера за периода между 13.30 и 15.40 часа сървърите на НАП са били неработоспособни, в резултат на което фискалните устройства на един производител при момента, в който се е възстановила връзката на сървърите с фискалните устройства, са започнали да показват съобщения за грешка\", коментира Бъчваров.Грешката вече е поправена.", "date": "2019.03.06", "title": "Сървърите на НАП за касови бележки се сринали"}
{"url": "https://offnews.bg/medii/bnt-svalila-razsledvane-na-ahchieva-zaradi-edni-960-lv-698861.html", "text": ", че БНТ свалила предаването на Валя Ахчиева, преди да излъчи разследване за незаконен бетонов център. Днес от националната телевизия излязоха с отговор на обвиненията на разследващата журналистка.От обясненията на телевизията става ясно, че те са спрели предаването ѝ поради пропуска на Ахчиева да извърши определени бюрократични стъпки по време на разследването, а именно че е поръчала лабораторни изследвания на цена от 960 лв., които е писала на сметката на БНТ, без да има това право.БНТ наскоро обяви и че сваля предаването на Ахчиева от ефир, като ще направи нов формат с нов водещ.По-долу може да прочетете цялото писмо на БНТ:Във връзка с публикувани тенденциозно избрани факти и интервюта, свързани с „Открито“, и по повод постъпили въпроси относно водещата Валя Ахчиева, Българската национална телевизия заявява следното:Както е известно на 23.01.2019 г. Управителният съвет на БНТ взе решение да обяви . БНТ последователно се стреми да гарантира високи професионални стандарти, при стриктно спазване на законодателството, етичните норми и добрата журналистическа практика. За да се осигури максимална равнопоставеност при кандидатстването с концепции на всички журналисти, настоящият тв формат „Открито” бе временно спрян. БНТ осъзнава, че разследващата журналистика е високо отговорна задача и поради факта, че би могла да засегне съдби и бизнес интереси, е задължително да отговаря на принципите на обективност, безпристрастност и по никакъв начин да не влиза в конфликт на интереси.Трудовият договор между г-жа Ахчиева и БНТ не е прекратен. На 11.02.2018 г. от Валя Ахчиева бяха поискани писмени обяснения, произтичащи от неизлъченото предаване на 27.01.2019 г. „Открито”. Г-жа Ахчиева, в разрез с вътрешните правила на работа в телевизията и без задължителното предварително одобрение, на 16.01.2019 г. е заявила и потвърдила в Независима строителна лаборатория „Инфраструктура” ЕООД – гр. София, извършването на лабораторни изпитания на бетон. В резултат, лабораторията е издала фактура № 0000003836 от 21.01.2019 г. към Българска национална телевизия, МОЛ: Константин Валентинов Каменаров, с което телевизията е задължена да изплати сума в размер на 960 лева с включен ДДС, за сметка на бюджета на БНТ.На 11.02.2018 г. след покана за писмени обяснения и преди да ги представи, г-жа Ахчиева, заяви виждането си, че има право да изразява и разпространява информация в медии, извън сектора на радиото и телевизията, в съответствие с правилата на БНТ за лоялност и защита на конкуренцията. С писмен отговор Генералният директор на БНТ уведоми г-жа Ахчиева, че по силата на сключения между нея и БНТ трудов договор, тя има и задължения към БНТ, извън тези, предвидени в качеството й на водещ (качество, което в момента не упражнява). Въпросният отговор е писмото, което г-жа Ахчиева си позволи да разпространи в редица електронни медии на 01.03.2019 г. и което, според нейно изявление, е пречка да изразява свободно мнението си. Писменият отговор, независимо, че е изведен и изпратен до нея на 18.02.2018 г., е подготвен и подписан дни преди това.Наложеното на Валя Ахчиева дисциплинарно наказание „предупреждение за уволнение“ - Заповед № РД-10-84 от 25.02.2019 г. е във връзка с нарушенията на процедурите, свързани с организацията, реда и условията за реализация на телевизионна продукция, регламентирани в Правилника за производство на телевизионна продукция и продуцентска дейност на БНТ. Г-жа Ахчиева не е изпълнила конкретни ангажименти, в качеството си на изпълнителен продуцент, свързани с процеса на бюджетиране на предаванията, уредени в Правилника, действията й са в противоречие и с длъжностната й характеристика, която е неразделна част от трудовия й договор. Съобразно фактите и мотивите, изложени подробно в заповедта за налагане на дисциплинарно наказание, г-жа Ахчиева е извършила неправомерни действия, за което следва да понесе дисциплинарна отговорност.По повод спекулациите, свързани с предаването „Открито“ от месец декември миналата година, БНТ заявява, че дни преди излъчване на 09.12.2018 г. на предаване, са постъпили две писма, в които са изразени съмнения относно качествата на работата на БНТ като обществена телевизия, както и по отношение на нарушения на етичните и професионални стандарти от журналист, работещ в медията, за което е сезирана Прокуратурата. БНТ незабавно реагира като изпрати писмо до Върховна касационна прокуратура за проверка на случая. БНТ като отговорна обществена медия не може да си позволи излъчване на предаване, което е обект на проверка от компетентните органи. Относно правото за изразяване и разпространяване на информация, ръководството на БНТ заявява, че разчита на професионалната работа на всеки един от журналистите и служителите, както и на тяхната лоялност, коректност и добросъвестност. Ръководството на БНТ категорично споделя убеждението, че законите, приложимите правила и лично поетите задължения следва да се спазват от всеки журналист и служител в телевизията. В случай, че тези задължения не се спазват, всеки лично носи отговорност за извършените от него нарушения.", "date": "2019.03.06", "title": "БНТ свалила разследване на Ахчиева заради едни 960 лв."}
{"url": "https://offnews.bg/futbol/nova-magia-v-shampionskata-liga-iunoshite-na-iunajted-izhvarliha-pszh-698867.html", "text": "Манчестър Юнайтед, който поради редица причини бе без основните си футболисти, победи с 3:1 Пари Сен Жермен в реванша от 1/8-финалите на Шампионската лига. Така, при общ резултат 3:3, с трите си гола на \"Парк де Пренс\" футболистите на мениджъра Оле Гунар Солскяер се класираха напред в турнира на богатите.\"Червените дяволи\" на практика нямаше какво да губят и отборът показа добър футбол, като при малко повече късмет можеше да стигне до сензационния обрат. Солскяер не можеше да разчита на голяма част от титулярите си, след като поради травми аут бяха Антони Марсиал, Неманя Матич, Андер Ерера, Алексис Санчес, Фил Джоунс и Хуан Мата. Заради червен картон пък срещата пропусна звездата Пол Погба.Ромелу Лукаку се разписа още във 2-ата минута, а десет след това Хуан Бернат успя изравни. Белгиецът обаче стигна до нов гол в 30-ата минута и така върна преднината на своя тим.Инфарктният момент дойде в добавеното време на двубоя, когато с помощта на VAR съдията Дамир Скомина отсъди дузпа за Юнайтед, за игра с ръка на Преснел Кимбембе. Маркъс Рашфорд запази завидно хладнокръвие и се разписа.В другия мач тази вечер също не беше скучно. Порто стигна до 1/4-финалите на надпреварата, след като елиминира Рома в драматичен реванш на стадион \"Драгао\". Първата среща в Рим беше завършила 2:1 в полза на \"вълците\".Резултатът се повтори и в редовното време на реванша. Домакините откриха чрез Тикиньо Соареш в 26-ата минута, но десет по-късно капитанът на Рома Даниеле Де Роси изравни от дузпа.В началото на втората част Порто отново поведе в резултата чрез Муса Марега, а резултатът се запази до края и мачът влезе в продължения. В тях Порто стигна до крайния успех с попадение от дузпа на Алекс Телес, отсъдена за нарушение на Алесандро Флоренци.", "date": "2019.03.06", "title": "Нова магия в Шампионската лига, юношите на Юнайтед изхвърлиха ПСЖ"}
{"url": "https://offnews.bg/obshtestvo/miuftijstvoto-niama-pari-da-izdarzha-600-te-si-imami-iska-oproshtavan-698863.html", "text": "Главното мюфтийство на България няма достатъчно финансови средства, за да плаща на всичките си 600 имами, заяви неговият говорител Джелал Фаик пред Дарик.„Мисля, че като цяло българският народ трябва да гледа нещата от морална гледна точка. Ако успеем на мюсюлманското изповедание по някакъв начин да му подадем ръка и да работим с държавата ръка за ръка, за да не позволяваме нашите мюсюлмани да се радикализират и да предприемат някакви крайни действия, това би било за добре“, коментира той.Според него друга мярка срещу радикализирането би включвала и опрощаването на 8-те милиона лева дълг към държавата, които Мюфтийството в момента дължи. Сумата идвала най-вече от осигуровки и данъци, които според Фаик били изчислени по неправилен начин.\"Мога да ви дам пример със софийската джамия, на която е начислен данък около 600 хил. лв. Но по-голямата част от задълженията е от осигуровки към НОИ\", пояснява той.Този петък в парламента би трябвало да бъдат обсъдени промените в Закона за вероизповеданията, които биха позволили опрощаването на парите. ", "date": "2019.03.06", "title": "Мюфтийството няма пари да издържа 600-те си имами, иска опрощаване на дълговете"}
{"url": "https://offnews.bg/112/zatvornik-izbiaga-ot-stroitelen-obekt-i-obra-kashta-698849.html", "text": "Затворник, излежаваща десетмесечна присъда за кражба на вещи, избягал от работен строителен обект и извършил нова кражба, съобщава ОД МВР-Бургас.20-годишният мъж бил задържа на 5 март, седмица след като избягал от обекта в кв. \"Сарафово\". Той се укривал в необитаеми къщи в бургаския квартал \"Рудник\", докато собствениците им били в чужбина. Междувременно влязъл с взлом в една от къщите и откраднал музикална уредба, която продал на 28-годишен бургазлия от кв. \"Черно море\".Беглецът е задържан, а уредбата е открита, информират от полицията.Работата по цялостно документиране на престъпната дейност на криминално проявения мъж продължава от служители на Пето Районно управление – Бургас.", "date": "2019.03.06", "title": "Затворник избяга от строителен обект и обра къща"}
{"url": "https://offnews.bg/tenis/andi-mari-iskam-pak-da-igraia-no-ne-znam-dali-e-vazmozhno-698850.html", "text": "Бившият световен номер 1 в мъжкия тенис Анди Мъри е обнадежден, че един ден ще успее да възобнови кариерата си. В края на януари британецът претърпя операция на хълбока. Сега рехабилитация дава желаните резултати и има светлина в тунела за евентуално негово завръщане на корта.По-рано през годината шотландецът обяви, че има намерение да прекрати кариерата си след трурнира от Големия шлем \"Уимбълдън\", ако изобщо успее да се възстанови за него.По всичко обаче изглежда, че плановете на Анди могат да се променят и той да отложи окончателното си оттегляне от корта, стига да е здрав и да не усеща болка.\"Моето желание е да продължа да играя. Казах го и в Австралия. Въпросът е, че не знам дали това ще бъде възможно да се случи. Със сигурност сега съм много по-щастлив, отколкото бях в последните 12 месеца след първоначалната операция на хълбока.Сега вече не изпитвам болка, а това не ми се беше случвало дълго време. Рехабилитацията е бавна, но дава много добри резултати. Просто трябва да бъда търпелив и да видя как ще се развият нещата, но ако е възможно, със сигурност ще искам да се върна на корта.Конкретната първа цел е \"Уимбълдън\" в началото на лятото. Искам да съм там. Но шансовете за това са под 50 процента, тъй като не съм в достатъчно добро състояние да тренирам и не мога да вляза в подготовка скоро. Истината е, че рехабилитацията върви добре, но и доста бавно\", каза Мъри пред \"BBC\".", "date": "2019.03.06", "title": "Анди Мъри: Искам пак да играя, но не знам дали е възможно"}
{"url": "https://offnews.bg/analizi-i-komentari/zakazat-ot-kremal-e-iasen-dokazhete-che-ste-ni-viarnoto-kuche-698843.html", "text": "Всеобщото усещане за липсата на какъвто и да е реален резултат от посещението на руския премиер Дмитрий Медведев у нас не е съвсем вярно.Конкретните новини ги няма, но от неслучайно изречените реплики е ясен сценарият на Кремъл, в който на родните управници е отредена ролята на вярното куче, което трябва да лае силно на руски.И да лае достатъчно силно, така че да го чуят чак в Брюксел.Какво не е ясно? Заедно с неприкритото шамарче към правителството на Борисов - от вас нищо не зависи, бе спусната директива - ако искате да не останете без газ, трябва да се поскарате със съотборниците си в ЕС и да ни помогнете да накажем Украйна.И това при положение, че страната ни има дългосрочен договор, според който доставките и транзита на синьото гориво през България е гарантиран до 2030 г. И че Газпром ни дължи значителни неустойки, ако покрай наказанието на Киев спре кранчето, спре и нашето кранче.Софийското куче обаче освен да лае силно по московска заповед, ще трябва и да се моли за храна.А това вече е усвоен урок. За реакторите на \"гьола\" (според някогашните вече неактуални прозрения на трижди премиера) платихме 1,2 милиарда, а сега Москва ни връчи и сметката за нереализирания \"Южен поток\". Така и амбициите взеха да се топят като лански сняг. Доскоро ни обясняваха как с продължението на Турски поток ще увеличим транзита, сега актуалният хит \"Защото ни се полага\" пак от ББ-творчеството се е свило до размера на сегашните количества газ.Софийското бау-бау обаче ще трябва да реализира далеч по-мащабен замисъл и да обезпечи влиянието на Москва на Балканите. Защото бъдещата тръба след българската граница продължава към лутащата се между Изтока и Запада Сърбия и след това към Орбанова Унгария, която упорито се отдалечава от ЕС, сближавайки се с Кремъл.Около АЕЦ \"Белене\" наистина няма ново, но е ясно, че той е още от съвсем същото. Интерес на Русия е да си гарантира монопол в енергетиката на Балканите за дълги години напред. А оттам и силна позиция в \"тила на врага\".А Борисов би трябвало да знае, че вярното куче няма двама господари.", "date": "2019.03.06", "title": "Заказът от Кремъл е ясен: Докажете, че сте ни вярното куче"}
{"url": "https://offnews.bg/dw/zashto-ideite-na-makron-priako-zasiagat-balgaria-698847.html", "text": "Планът за европейско възраждане, предложен от френския президент Макрон в навечерието на европейските избори, има както ценностен, така и програмен характер. Макрон не просто посочва темелите на ЕС, но и набелязва стъпки за тяхната защита и за реформирането на европейския проект. Предложенията му са закономерна стъпка по пътя, очертан от неговата реч в Сорбоната. И имат пряко отношение и към България.Точка по точкаНа първо място, г-н Макрон осъжда действията на безотговорните политици, които предизвикаха референдума за Брекзит. Отрича самоизолацията, проповядвана от националистите, като я противопоставя на основите на европейския проект: мир, благоденствие, свобода. По думите на Макрон, Брекзит е символ на кризата в ЕС, символ на клопката, заложена от радикалните популисти.България, една от най-проевропейските държави, на пръв поглед изглежда далеч от този капан. Но в обществото се надигат авторитарни нагласи, увеличават се социалните дистанции между българите и другите големи етнически групи - ромите и турците. Изследване на Университета в Невада, проведено в 100 държави, показа, че българите са сред най-нетолерантните европейци. По-зле в класацията се представят само Литва, Естония, Румъния и Чехия. Подобна атмосфера е много благоприятна за всякакви лъжепатриоти, етнически предприемачи и прочие, които умишлено разпалват крайни нагласи, за да използват подемната им сила към властта. Макар повечето да не призовават към напускане на ЕС, те поставят под съмнение европейския проект. И нерядко го правят в интерес на чужди сили.По-притеснителното е, че „мейнстрийм” партии като ГЕРБ и особено БСП се вдъхновяват от реториката на политици като Орбан. И това на фона на факта, че 12 партии-членки на ЕНП поискаха изключването на Орбановата партия Фидес заради антибрюкселската кампания на унгарското правителство. Каква ли ще бъде реакцията на българските му приятели, ако Орбан наистина бъде „отлъчен”?Намеквайки за предизвикателствата пред европейската сигурност, свързани с Русия, за ръкавицата, хвърлена от американския президент Тръмп към Европа, за тревогите, породени от могъщата китайска икономика, г-н Макрон очертава и друга клопка. Това е капанът на статуквото, на паяжините от миналото, които популистите превръщат в реликва. Алтернативата, предложена от френския президент, е дълбоко европейско обновление, ръководено от три цели: свобода, защита и напредък.В тази връзка се предлага формирането на Европейска агенция за закрила на демокрацията, която да защитава изборите в ЕС от кибератаки и манипулации. Ясно е, че тази инициатива има пряко отношение и към опасенията от руска намеса в предстоящите избори в България.Още по-важно е, че г-н Макрон желае да се забрани финансирането на европейски партии от „чужди сили”. Настоява също така за прочистването на интернет от езика на омразата. И ако аудиторията на френския президент в Западна Европа лесно ще разпознае тук скандала с руските пари за партията на Льо Пен, дали българските граждани ще доживеят да научат резултатите от разследвания, документиращи „субсидиите” за местните проксита на Кремъл?И още една визия на френския президент: Макрон, разбира се, не подкрепя ксенофобската истерия, но реалистично посочва необходимостта от сигурни граници. Тази тема също е ключова за България. Не само защото сме външна граница на ЕС, а и заради стремежа ни към Шенгенското пространство, за което Макрон иска „да бъде преосмислено изцяло”. От една страна членството в него ще бъде обвързано с „единна европейска политика за предоставяне или отказ на убежище”. А от друга - макар формално да изпълнява изискванията за членство, България си остава с най-високи размери на корупцията в публичния сектор. Има дори белези на „завладяване на държавата”. Доклад на ЕК твърди например, че службите в страната прикриват схеми за пране на пари - две трети от сигналите на банките до ДАНС за съмнителни трансакции се отнасят до местни политици, но така и не се стига до правораздаване. А това определено може да се окаже препъни-камък пред амбициите ни за по-дълбока интеграция в ЕС.И това предложение на Макрон засяга България: идеята за европейски финансов щит (тоест, да се „гарантира едно и също заплащане за една и съща свършена работа, както и минимална европейска заплата, подходяща за всяка държава и обсъждана колективно всяка година”) звучи особено примамливо за най-бедната страна в ЕС. В крайна сметка обаче тук бизнесът ще има последната дума. Поради което това послание не изглежда особено реалистично.Повратно времеХаосът на име „Брекзит” охлади поривите на крайния евроскептицизъм. Въпреки това се очаква поне една трета от местата в новия Европейски парламент да бъдат заети от популисти, оспорващи стожерите на европейския проект. Много е възможно създалата се заплетена конфигурация от противоречащи си интереси да доведе до институционален блокаж, особено в контекста на щекотливи въпроси като общия бюджет и избирането на нова Европейска комисия.И да, свръхфедералистките идеи на Макрон няма да се понравят на мнозина. Някои вече го обвиняват в популизъм. В този смисъл е добре, че френският президент очерта както ясен времеви хоризонт, така и форум, на който да бъдат обсъдени поставените от него теми - т.нар. Конференция за Европа, която трябва да се проведе до края на тази година. На нея няма да има теми табу, дори ако трябва да бъде обсъдена ревизия на европейските договори. Можем само да се надяваме, че решенията, които ще бъдат взети на този форум, няма да циментират статута на България като незавидна периферия на ЕС.", "date": "2019.03.06", "title": "Защо идеите на Макрон пряко засягат България"}
{"url": "https://offnews.bg/sviat/putin-prez-2018-razoblichihme-okolo-600-chuzhdi-agenti-698851.html", "text": "През 2018 г. руското контраразузнаване разобличи 129 кадрови разузнавачи и 465 агенти на чуждите спецслужби, работещи на територията на страната, заяви президентът Владимир Путин на заседанието на Федералната служба за сигурност /ФСС/, цитиран от Интерфакс.Ние виждаме, че чуждестранните разузнавателни служби се стремят да засилват активността си по руско направление, по всички пътища търсят достъп до сведения от политически, икономически, научен, технологичен характер, каза Путин. Според него, чуждите служби „както и в предишни времена, а сега вероятно и повече се стараят да влияят на процесите в страната“.Президентът призова спецслужбите да подхождат внимателно към режима на секретност и по отношение на перспективните разработки в сферата на въоръжението с двойно предназначение, за да не пречат на използването им в гражданските отрасли. Да се създават изкуствени бариери не е нужно, отбеляза Путин.Във връзка с националната сигурност той подчерта, че Русия трябва да бъде готова за ръст на кибератаките върху системите на властта, комуникациите и държавните корпорации. „Това са добре планирани мащабни операции, които са в състояние да нанесат сериозни поражения на националните интереси на страната. От 2014 г. броят на атаките срещу руските сървъри се увеличи от 1 500 до 17 000 през 2018 г.“, посочи държавният глава.Той акцентира и на повишената ефективност на борбата с тероризма в Русия: „за 10 години този показател се сви многократно – от 997 до 9 през миналата година, а всяка година се предотвратяват по 20 терористични нападения“.„Коммерсантъ“ припомня, че през юни 2018 г. Путин утвърди концепцията за развитието на националната система за противодействие на легализирането на доходи, придобити по престъпен начин, и на финансирането на тероризма. При реализацията на концепцията системата за противодействие на финансирането на тероризма ще бъде хармонизирана с международните стандарти.Поредният случай на шпионски скандал се разгоря в края на миналата година в Москва, когато сътрудници на ФСС при спецоперация задържаха 48-годишния американец Пол Уилан. Официално изявление за обвиненията срещу нямаше, а само се твърдеше, че той е задържан „при провеждането на шпионска акция“. Впоследствие у него намериха документи, съдържащи държавна тайна. Като се позова на източници от спецслужбите Агенция „Росбалт“ съобщи, че Уилан е арестуван в стаята си в хотел „Метропол“, след като вербуван от него през интернет местен гражданин му е предал флашка със списък на сътрудници на секретно ведомство.Близките на Уилан отричат обвиненията в шпионаж и настояват, че той е пристигнал в Москва за сватбата на своя приятел, също бивш морски пехотинец. Уилан не признава вина и определя наказателното преследване като грешка. Той е заплашен от затвор за срок от 10 до 20 години.", "date": "2019.03.06", "title": "Путин: През 2018 разобличихме около 600 чужди агенти"}
{"url": "https://offnews.bg/futbol/supertalant-na-real-madrid-e-van-ot-terenite-za-dva-mesetca-698856.html", "text": "Младият талант на Реал Мадрид Винисиус Жуниор ще бъде извън терените около два месеца. Това съобщиха мадридчани в официалния си сайт.Бързоногото крило се контузи през първото полувреме на кошмарния за \"белия балет\" реванш от 1/8-финалите на Шампионската лига с Аякс (1:4).\"Според резултатите от тестовете, медицинската служба диагностицира Винисиус с разкъсване на глезените стави на десния крак\", гласи съобщението на клуба. Този сезон Винисиус има на сметката си 28 мача за клуба, вкара 4 гола и направи 2 асистенции.По-рано днес пък стана ясно, че капитанът на Реал Серхио Рамос е участвал в заснемането на документален филм по време на срещата с холандците.Защитникът не бе на терена заради наказание, след като умишлено си изкара жълт картон на първия мач в Амстердам с идеята да бъде на линия за следващата фаза на турнира.Рамос изгледа срещата от трибуните на \"Бернабеу\", а камери на компанията \"Амазон\" заснеха кадри с реакциите му в хода на двубоя, които ще бъдат включени във филм за живота и кариерата на бранителя.", "date": "2019.03.06", "title": "Суперталант на Реал Мадрид е вън от терените за два месеца"}
{"url": "https://offnews.bg/drugi/shahmatistkata-nurgiul-salimova-prez-ochite-na-treniora-%d1%9d-zhivko-zhek-698852.html", "text": "Вече ви разказахме за момичето, което от три месеца оглавява световната ранглиста по шахмат за девойки до 16 години, а в класирането при жените е на 57 позиция - Нургюл Салимова.Зад гърба си вече има над 10 държавни отличия, световна титла при 12-годишните и европейско злато за момичета до 8 години, шампионка е на Европейския съюз сред девойки и момчета до 12 години през 2015 година.За да разберем малко повече за Нургюл, се свързахме с нейния треньор и мениджър - Живко Жеков, който се среща с момичето през 2009 година и до ден днешен двамата вървят ръка за ръка по пътя към върха. Към този момент Салимова се подготвя и състезава за шахматен клуб \"БУРГАС 64\". Неин кумир е световният шампион Магнус Карлсен, а от българите – Веселин Топалов и Антоанета Стефанова.\"С Нургюл се срещнах през 2009 година на един турнир в Силистра. Тя беше много малка и на години и на ръст, но играеше много прилично шах. Поканих я в клуба и тя стана държавен шампион за момичета до 8 години още ненавършила 6. Така започнахме\", разказва Жеков.По думите му усилената работа започва през 2012 година, а тренировките им се водят основно по интернет и по време на състезанията, когато са заедно.\"На практика всеки ден имаме тренировка - или с мен или с другите колеги, които помагат за нейната подготовка. Събират се по 4 - 5 часа на ден. Преди 10 години беше едно щастливо дете на 6 години. После я сполетя шахмата\", добавя той.През годините освен треньор, Живко опознава и много добре момичето. Описва я като добра по душа, отговорна, трудолюбива, земна и най-вече патриот. Когато се състезава обаче някои от качествата й се променят.\"Докато се състезава, Нургюл е концентрирана, много обективна и безжалостна. За нея специалистите казват, че има потенциал да стане играч от топ величина и вече е на прага на това\", коментира Жеков.Но какво им коства да бъдат на това ниво и най-вече какви условия предлага държавата за развитието на таланти като Нургюл Салимова?\"Коства ни и на двамата години от живота. Коства ни много лишения в различни направления. Но ни дава и много радост и фантастични мигове. Не знам как е с другите спортове, но в нашия случай не съм срещал държавата някъде по пътя ни\", коментира специалистът.За федерацията по шахмат Жеков казва, че тя няма собствен бюджет и преразпределя това, което отпуска Министерството на спорта, което обаче е близко до нулата. \"Така че, финансирането основно е от приятели и патриоти. Много ни е помагала и община Бургас\", добавя треньорът.Живко Жеков сравнява Нургюл като състезател по нрав и стил с Борис Спаски – десетият световен шампион. \"Все пак тя има много неща, които тепърва трябва да подобри практически във всички аспекти на играта. Физическата подготовка и самоувереността също\", казва той.На въпрос \"Може ли ученикът да надмине учителя си?\", отговорът никак не бе уклончив.\"О, това отдавна е факт що се отнася до самата игра. Но за треньора не е важно да играе по-добре от ученика, а да е по-добър треньор. А дали тя ще стане треньор, не знам. Но тя има желание за това\", коментира Жеков.В близко бъдеще общите цели на Нургюл и Живко са свързани с покриването на изискванията, според които тя да бъде утвърдена като гросмайстор за жени. За това е нужно Салимова да повиши рейтинга си до 2500. Сега той е 2414 и не е никак лесно да се вдигнат още 90 точки. Изискват се високи резултати срещу силни играчи.За предстоящите състезания Жеков обяснява: \"Вече търсим само състезания от много висок ранг. Световни, европейски и най-силните и престижни открити турнири. Конкуенцията основно е от много силни и млади шахматисти. Всеки иска да е първи в класирането. Всяка грешка се наказва. Конкуренцията е жестока.От 8 март ни предстои много силен международен турнир в Прага и после от 10 април е Европейското индивидуално първенство за жени в Анталия, Турция. Между тези две трудни състезания, трябва да включим и Държавния шампионат за девойки до 20 години, който ще се проведе през първите дни на април\".В края на годината Нургюл Салимова ще мери сили в Индия с най-добрите девойки до 20 годишна възраст в света.", "date": "2019.03.06", "title": "Шахматистката Нургюл Салимова през очите на треньора ѝ Живко Жеков"}
{"url": "https://offnews.bg/kultura/bozhe-moj-kristo-bil-chovek-698848.html", "text": "\"Боже мой, Боже мой\", простенва на български Христо Явашев-Кристо, докато отива заедно с племенника си и дългогодишна дясна ръка Владимир Явашев на среща с местната власт в италианския град Бреша. Това са бюрократи, на които им пука само за това какво е написано на хартията, а не за истинските, живи хора, възкликва малко по-късно той.Това е един от малкото проблеми, с които артистът се сблъсква по време на изпълнението на проекта \"Плаващите кейове\", отнел му 45 години (репортажи на място от който  и ), и запечатан на лента от режисьора Андрей Паунов и продуцентката Изабела Ценкова в техния филм \"Да ходиш по вода\", който ще открие тържествено София Филм Фест в Зала 1 на НДК утре, 7 март, от 19:30 часа.Освен с интересните бюрократични заплетици, лентата дава и уникален поглед отвътре върху това как и за колко Кристо продава своите произведения. Така например виждаме как от около 40 произведения, които той е създал за последния си проект, най-евтините се продават от 250 хиляди долара нагоре. И това е цената им за деня. Дори за часа. А може и за минутата. \"Виждате ли тази картина - сочи във филма Владимир едно голямо платно - миналата седмица цената ѝ беше 1,6 милиона долара, а сега е 2,2 милиона\", обяснява той на слисания купувач, който е лошо изненадан от резките покачвания в цените на изкуството. Накрая той се обажда на своя шеф - съпругата си - и получава позволение да купи най-малката картинка с думите, че българите са опасни, а комбинацията между италианци и българи винаги е печеливша.Това е част от уникалния бизнес модел на художника, , в който той вместо да се води по желанията на пазара и да рисува по поръчка, кара пазарът да се наглася спрямо него.\"Христо никога не прави картини, след като проектът е приключил. Те са само преди проекта. В този смисъл има само определено време да произведе определен брой картини. На всичкото отгоре той няма асистенти, дори сам слага картините в рамките, в неговото студио няма никой друг освен него. Ние продаваме всичко, което той има като изкуство, за да финансира проекта, не само картините на „Плаващите кейове“, ами каквото от 1958 г. до днес е произвел. Той е минал през много различни периоди – от ранните пакети до различни проекти. Понякога цели изложби продава. Много голяма помощ за финансирането на „Плаващите кейове“ беше продажбата на документалната изложба за Райхстага. Тя е момента даже е изложена там, един германски индустриалец я купи и я дари на Райхстага за период от 300 години някъде. Продадохме я за доста добра сума и много ни помогна за стартирането на проекта. Финансираме се както е описано в , а работим и с банки, не може само да разчитаме на колекционерите, че в определен момент ще купят работите\", отговаря на въпроса на OFFNews Владимир Явашев на пресконференцията по случай премиерата на филма у нас.Основният фокус на лентата обаче не е търговският успех на чичо му, нито пък неговото изкуство, ами е човекът Кристо. \"Няма друг филм с такава достъпност и интимност\", споделя Изабела Цанкова за продукцията, която е сбила в около два часа на екрана близо 900 часа суров запис от живота и работата на Явашев по време на изпълнението на \"Плаващите кейове\".\"Преди хората са ходели на кино за да видят нещо, което иначе не могат. Сега хората ходят на кино, за да видят нещо, което вече са виждали. Затова човекът Кристо е най-важен, а не проектът\", казва Андрей Паунов, като добавя, че самият артист \"много обича да гледа филма\", защото сякаш го съпреживява.Режисьорът допълва, че Кристо е наминавал да види как върви работата по сглабянето на документалната продукция, отнасяйки се с голямо уважение към Паунов и самоирония към себе си: \"Има ужасно много хора, които просто биха цензурирали половината от това, което показахме. Това е триизмерен портрет на един човек с всичките му малки странности, големи странности, усмивки, крясъци.\"\"Да ходиш по вода\" представя артиста с български корени в процеса му на живот - защото за него изкуството не е работа - как се подхлъзва и пада, пие яйце за закуска, подрязва си побеляващите мигли и се кара с хората. Запитан за това как е издържал 30 години препирните с чичо си, Владимир Явашев шеговито отговаря, че ако не са били роднини, вероятно е щял да остане без работа преди много време:\"Различните артисти имат различни процеси на работа. Христо винаги стига до правилното решение за работа сам, просто – това го правеше Жан-Клод много успешно преди също – той самият трябва да се замисли за някои неща. То е един тип диалог, не е спор. И все пак сме семейство, което го прави много по-лесно. Може би ако не бяхме, отдавна щях да съм уволнен.\"Документалната лента е един уникален поглед към личността на един от най-известните в световен мащаб художници на нашето време, която си струва да се види от всеки, интересуващ се от изкуство човек, без значение дали одобрява или не личността и творчеството на Явашев. А може би и точно вторият вид хора е редно повече от всеки друг да хвърлят едно око.Лентата се излъчва в Канада, Германия, САЩ, Италия, Холандия, Белгия, Швейцария, Полша и Австралия, като се водят преговори за показването ѝ в още държави. У нас тя ще бъде показана на София Филм Фест, като . Този петък от 16:30 часа в Дома на киното пък зрителите ще имат възможността да разговарят с Владимир Явашев и Андрей Паунов на специално интервю с автографи.От СФФ са подготвили още една изненада на любителите на изкуството и документалното кино: селекция с филми, представящи прочутите инсталации на Кристо и Жан-Клод и важни моменти от съвместния им път в изкуството. Те са:Двама от най-известните американски режисьори-документалисти Албърт и Дейвид Мейзълс посвещават част от своето творчество на Кристо и Жан-Клод. „Завесата в долината“ (1974) проследява цялостно проекта, който разтърсва артистичното общество. Измислена и финансирана от Кристо и Жан-Клод, това не е обикновена завеса. Изработена от девет тона оранжев найлонов полиамид, тя се разпростира на 400 метра и е опъната от четири 111-метрови метални кабела над долината Райфъл в Колорадо.„Най-добрият филм, който съм виждал за един художник и неговата работа. Технически блестящ, „Завесата в долината“ не е дидактичен, не обяснява и не описва и това е голямата му сила. Сам по себе си филмът е толкова изненадващ, впечатляващ и красив като произведението на изкуството, за което разказва“, пише в ревюто си Калвин Томкинс от „The New Yorker”, а филмът получава номинация за Оскар '74 за най-добър късометражен документален филм.„Бягащата ограда“ (1978) е за трудния път на Кристо и Жан-Клод в построяването на близо 40-километровата ограда от бяло платно над хълмовете на Калифорния. Разходите за това са 3 милиона долара. Първоначално абсурдната идея „живее“ по план две седмици и единственото доказателство за нея сега е този филм. За реализирането на проекта Кристо и Жан-Клод срещат сериозна съпротива от щатската власт, въпреки че собствениците на земите, през които се простира творбата, дават своето съгласие. В крайна сметка хората се сплотяват, за да почетат красотата и след четири години работа Кристо успява да реализира идеята си.„Острови“ (1986) e посветен на „Заградените острови“ на Кристо и Жан-Клод, които се появяват за две седмици във водите на залива Бискейн във Флорида през май 1983 година. Единайсет острова са обградени от 600 000 кв.м розов плат. Това е едновременно тригодишен труд, художествено произведение, политическа драма, свързани и с други два проекта на двамата артисти – опаковането на Пон Ньоф в Париж и Райхстаг в Берлин.„Повечето артисти се надяват, че произведенията им ще останат сто години, дори хиляди. Но моите проекти са чисти поетични жестове, като дъги, които се появяват и после изчезват. Те са ултимативната временност: влизам в едно пространство и го променям, за да накарам хората да се пренаредят спрямо него, да преоткрият сетивата си. После си тръгвам. Всичко, което искам от тях, е да изпитат удоволствие, да се изненадат“, казва Кристо във филма.„Кристо в Париж“ (1990) разказва за първия мащабен градски проект на Кристо и Жан-Клод – опаковането на най-стария мост в Париж, същият, на който двамата са се срещали. Това е едновременно любовна история в сърцето на Париж между артист - бежанец и дъщеря на френски генерал, и любовна история между 400-годишен мост и жителите на Париж. Богат на политическа интрига и артистични дебати, филмът проследява бягството на Кристо от България, ранните му години, връзката му с Жан-Клод и отдадеността, с която реализира този 10-годишен проект – опаковането на Пон Ньоф.„Чадърите” (1994) на режисьорския екип Албърт Мейзълс, Хенри Кора, Греъм Уайнбрен е документален поглед в дълбочина на концепцията и реализацията на творбата на Кристо и Жан-Клод „Чадърите“ - общ проект между САЩ и Япония. Премиерата на филма е на Берлинале 1994, а „Variety“ пише за него: „изключително оригинален и безупречен в структурно отношение… това е един амбициозен документален филм, посветен на един амбициозен проект“.„Граница на мечтите“ (1996) на режисьора Георги Балабанов е една история за двамата братя Явашеви – Христо и Анани, които живеят разделени от желязната завеса цели 26 години. Избрал да остане „затворен“ в комунистическа България, Анани посвещава живота си на актьорската професия. Избягал от страната през 1956 година, Христо става един от най-известните съвременни артисти. „Граница на мечтите“ предлага на зрителите поглед към две съдби, които се оказват образи на творци в различни сфери на изкуството в два тотално различни свята.Програмата, посветена на Кристо и Жан-Клод включва и няколко документални филма на известната телевизионна журналистка Евгения Атанасова, продукция на Българската национална телевизия. „Пътят към Портите“ e за проекта „The Gates“ в Сентръл Парк, Ню Йорк. Филмът е реализиран през 2005 година, оператор е Калин Иванов, който живее и работи в САЩ, а режисьор - Дамян Петров.„През 1976 година Кристо прави първите скици на проекта, тогава наречен „1000 врати“. В началото на 80-те той и съпругата му Жан-Клод получават твърд отказ от градската управа на Ню Йорк да реализират проекта, но това не ги обезкуражава“, разказва Евгения Атансова за филма си „Пътят към портите“. „За физическото построяване на портите бяха нужни дни, но пътят към тях отне точно 26 години“, споделя Кристо в свое интервю. Документалният разказ дава отговор на въпроса защо Кристо и Жан-Клод са безкомпромисни в своята вяра в магията на временното изкуство…„Кристо и Жан-Клод. Изкуството е за двама“ (2010) и „Бялата планета на Кристо“ (2013) са продължение на разказа за Кристо през погледа на Евгения Атанасова, с помощта на операторите Калин Иванов и Калоян Божилов, а режисьор и на двата филма е Милан Кузов. Зрителите ще узнаят какво означава да работиш в тандем и да можеш да споделиш авторството, а също и защо след като Жан-Клод напуска този свят, Кристо продължава да говори в множествено число и да реализира проектите, подписвайки ги с двойния подпис. Няколко години по-късно с инсталацията „Големият въздушен пакет” в бившия газов колектор в град Оберхаузен. Кристо предизвиква публиката да се отдаде на сетивата си. „Опакованият Райхстаг – 20 години по-късно“ е още един проект на Евгения Атанасова с оператор Недялко Данов и режисьор Николай Василев. Историята на единственото произведение на изкуството, което е разрешено с парламентарен дебат, предаван на живо, е наистина безкрайно удивителна.---------------------------------", "date": "2019.03.06", "title": "Боже мой, Кристо бил човек!"}
{"url": "https://offnews.bg/obshtestvo/800-malki-benzinostantcii-pred-zakrivane-zaradi-novite-iziskvania-na-n-698862.html", "text": "Около 800 малки бензиностанции ще затворят врати, ако новите изисквания на НАП влязат в сила на 1 април, твърдят от Сдружението на средните и малки бензиностанции. Оттам предполагат, че именно това е една от целите на промените, съобщава от БТВ.Причината е, че от следващия месец всички бензиностанции трябва да закупят нови апарати, струващи между 5 и 8 хиляди лева, но много от представителите на малкия бизнес не могат да си позволят да си ги набавят в дадения срок. От Агенцията по приходите обаче отказват да отстъпят.„Цените просто са непосилни, от порядъка на 4-5 хил. лв. на обект. При два обекта – 10 хил. лв. При тези малки маржове, ние едвам си работим за заплатите”, коментира пред телевизията Милена Иванова, която е собственик на бензиностанция в Смолян.Големите бензиностанции пък настояват за отлагане на промените с два месеца, но властите припомнят, че за промяната се е знаела от декември 2018 г. „Целта на тази промяна е по повод големия дял недеклариран и неплатен данък в търговията с горива, тъй като приблизително половината цена от литър гориво е данъци – ДДС и акциз, се въвежда допълнително изискване, в което потребителите могат да видят ясно, колко е ДДС, колко е акциз”, разяснява Росен Бъчваров от НАП.", "date": "2019.03.06", "title": "800 малки бензиностанции пред закриване заради новите изисквания на НАП"}
{"url": "https://offnews.bg/sviat/iran-ne-viarva-che-e-vazmozhen-kompromis-s-amerika-698855.html", "text": "САЩ смятат, че Иран е длъжен да се промени и да стане такъв, какъвто бе до ислямската революция, заяви президентът Хасан Рухани, цитиран от Mehr News Agency.Според него позициите на Техеран и Вашингтон по много въпроси се разминават кардинално, което води шансовете за компромис към нулата. Той отбеляза, че Иран успява да устои под напора на американските санкции, но те създават сериозни проблеми в страната. „Ние се намираме в състояние на психологическа и икономическа война. САЩ създават проблеми за Иран и за народа му. Но ние ще загубим, ако се върнем в миналото“, каза Рухани.Президентът съобщи, че Вашингтон има намерение да смени властта в Иран.На 5 ноември 2018 г. САЩ наложиха втори пакет от санкции срещу Техеран, в който влизат енергетиката, корабоплаването и финансовият сектор. Санкциите ограничават иранската Национална петролна компания, забраняват на чуждестранните финансови организации да провеждат операции с Централната и други ирански банки. Те обхващат и дейността на иранските пристанища, корабостроителници и морските превозвачи. В „черния списък“ на САЩ са включени и корабоплавателните компании на Иран.На 8 май м.г. президентът на САЩ Доналд Тръмп обяви излизането на Вашингтон от ядрената сделка с Иран и съобщи за налагането на първия етап от санкциите срещу страната. След това иранските власти внесоха иск в Международния съд на ООН с мотива, че едностранните санкции на САЩ нарушават споразумението за приятелство, икономически отношения и консулски права, подписано между двете страни през 1955 г.Днес ръководителят на Революционния съд на Иран Муса Газанфарабади призова за защита на достиженията на ислямската революция по повод нейната 40-годишнина. „Ако ние не помогнем да защитим постигнатото от ислямската революция, то това ще направят иракското опълчение „Хашди Шаби“, афганистанската дивизия „Фатимиюн“, пакистанската бригада „Зейнебиюн“ и въстаниците от шиитското движение „Ансаруллах““, заяви съдията по време на среща с богослови.Според него един от най-важните проблеми на Иран е шпионажът, а някои от представителите на иранските власти не отдават значение на докладите, изготвени от органите за сигурност по този въпрос.", "date": "2019.03.06", "title": "Иран не вярва, че е възможен компромис с Америка"}
{"url": "https://offnews.bg/politika/angel-isaev-deputatat-sas-sredno-obrazovanie-i-bez-den-rabota-v-parl-698864.html", "text": "Запознайте се с 47-годишния депутат Ангел Исаев само със средно образование и нито ден работа откакто е постъпил в парламента преди 2 години.Вниманието ни беше насочено към него след интервюто му при колегите от БТВ, което може да изгледате най-долу (), за да се убедите сами как народният първенец едвам връзва едно смислено изречение на български.Исаев е избран с преференциален вот от листата на ДПС в Бургас, най-вероятно погрешка, въпреки че той отрича. Същото мислят и от партията му, която го кара да се откаже от сладкото депутатско място. Той обаче отказва, а те го изключват. И така вече две години той е независим народен представител, но при избирането на кабинета на ГЕРБ гласува не с партията на Доган, ами с тази на Бойко. Твърди, че няма голяма разлика между двете.Оттам насетне той е като фантом в парламента. Внесени законопроекти - няма. Официални запитвания към министри - нада. Изказвания от трибуната на парламента - нула. Участия в парламентарни комисии - йок.47-годишният мъж няма висше образование, в момента следвал История във Великотърновския университет. Иначе поне средно образование има, както и \"експертиза в областта на общественото хранене и като строителен техник\". По негови думи, които ще приемем на доверие, знае български, турски и руски език.Влече го обаче външната политика, тъй като е член на групите за приятелство с Дания, Палестина и Колумбия.Запитан \"Какво правите в групата за приятелство с Колумбия?\", той отвръща кратко: \"Това приятелство, за съжаление, не се развива\".Шанс. Ами Палестина?\"Ами ходя от време на време, когато ми се обади някой от колегите.\"Колегите в телевизията явно ги \"дострашава\" да го питат какво пък прави и в групата за приятелство с Дания, затова решават да го карат на сигурно и да му подадат възможно най-ниската топка: \"Какво работите като депутат?\"Ниска, ниска, ама коварна. Въпросът явно е неясно зададен, защото Исаев отвръща: \"В какъв смисъл какво работя?\"Депутатът има и сътрудник... май. Отскоро е там момчето, но самият Исаев не знае той какво прави и защо му плаща. Май за общуване с електората, несигурно отговаря народният представител. Който впрочем дори и заплатата си не знае колко е, защото я дарявал, вика. Поне има добро сърце.", "date": "2019.03.06", "title": "Ангел Исаев - депутатът със средно образование и без ден работа в парламента"}
{"url": "https://offnews.bg/ikonomika/bansko-ne-iska-poveche-barove-i-novi-hoteli-698846.html", "text": "Община Банско гласува наредба, с която забранява изграждането на повече нощни клубове, казина и еротик барове в курорта. Забранява се и преустройството на сега съществуващите, които са 20 на брой, съобщи БНТ. Идеята е планинският град да не се превръща с шумен курорт, а да бъде привлекателен за семейства, които искат да си починат. Според кмета на града Георги Икономов сега съществуващите заведения са достатъчно за нуждите на туристите, които искат да се забавляват в нощните клубове.По думите му, трябва да се осигури спокойствие, както за местните жители на планинския курорт, така и за гостите, които предпочитат тишината.От общината обмислят и забрана за строителството на нови хотели, тъй като сега съществуващите са напълно достатъчно за гостите на града.", "date": "2019.03.06", "title": "Банско не иска повече барове и нови хотели"}
{"url": "https://offnews.bg/politika/liderat-na-dsb-medvedev-zaracha-na-borisov-da-zashtitava-ruskite-inte-698823.html", "text": "От посещението на руския премиер Дмитрий Медведев в България няма никакъв резултат. Той дойде , за да постави задача на български министър-председател да се бори в Брюксел за руските интереси – Русия да доставя газ на своите приятели в ЕС, като заобиколи Украйна. Това обяви лидерът на ДСБ ген. Атанас Атанасов по бТВ. Според него България няма изгода от „Турски поток”. Той напомни, че страната ни има договор за доставка на газ от Русия през Украйна до 2030 година. За какво реално ни е на нас да доставяме газ през успореден газопровод, какъвто ще е „Турски поток”, запита лидерът на ДСБ.Според него и проектът АЕЦ „Белене” няма да се случи, защото нито един инвеститор няма да дойде при предложените условия. И вместо да се съживява този проект, е трябвало да бъдат осъдени хората, заради които са похарчени милиарди.От резултата на евроизборите зависи дали ще имам предсрочни парламентарни избори, коментира още Атанасов.", "date": "2019.03.06", "title": "Лидерът на ДСБ: Медведев заръча на Борисов да защитава руските интереси в ЕС"}
{"url": "https://offnews.bg/kultura/izleze-noviat-trejlar-na-igra-na-tronove-video-698858.html", "text": "Излезе дългоочакваният трейлър на осмия и последен сезон на сагата на HBO \"Игра на тронове\". Двеминутното видео само за няколко часа е гледано повече от 21 милиона пъти в YouTube.Първият епизод от сезона ще излезе на 14 април. В краткото видео може да видим всички любими и нелюбими герои - поне тези, които са останали живи - като създателите на поредицата обещават, че ни предстои да гледаме най-дългата екранна битка в историята на телевизията, та дори и на киното.", "date": "2019.03.06", "title": "Излезе новият трейлър на Игра на тронове (видео)"}
{"url": "https://offnews.bg/offtopic/tova-e-snimkata-na-denia-predlozhete-ni-tekst-kam-neia-698857.html", "text": "Една наистина уникална снимка от посещението на руския премиер Дмитрий Медведев стана хит на деня в социалните мрежи.Популярна я направи фб-активистът Асен Генов. След това се появи къде ли не, но авторът на кадъра до този момент не е разконспириран.Многопластовата творба е изключителна с уловените смислови наслагвания. Затова ви предлагаме да ни помогнете - напишете текст към снимката под тази статия или на страницата ни във фейсбук. А ние ви обещаваме да публикуваме най-добрите предложения.Такива вече не липсват.Ето за подсказка текста към снимката на известния журналист Емил Георгиев:", "date": "2019.03.06", "title": "Това е снимката на деня! Предложете ни текст към нея"}
{"url": "https://offnews.bg/sviat/parlamentite-na-shotlandia-i-uels-glasuvaha-sreshtu-sdelkata-na-mej-za-698829.html", "text": "Парламентите на Шотландия и на Уелс гласуваха вчера да се противопоставят на сделката за Брекзит, договорена от британското правителство с Брюксел. За първи път двата законодателни органа дават такъв едновременен знак за разделението в Обединеното кралство по въпроса за Брекзит, предаде БТА.На референдума за Брекзит преди близо 3 години 52 процента от британците гласуваха за излизане от ЕС, а 48 процента за оставане. Тогава Англия и Уелс гласуваха за напускане, но мнозинството в Шотландия и Северна Ирландия гласуваха за оставане. От тогава правителствата на Шотландия и на Уелс заявиха, че техните гласове са били игнорирани от британския премиер Тереза Мей при разработването на плановете за напускане на ЕС. Лондон отрича тези твърдения.Шотландия и Уелс са притеснени от това какво икономическо въздействие ще има Брекзит върху тях. Гласуването в двата провинциални парламента, въпреки че няма законовообвързващ ефект, е начин за официализиране на тяхното политическо противопоставяне по въпроса за Брекзит.При гласуването в парламента на Шотландия 87 депутати гласуваха за противопоставяне на сделката на Мей и призоваха за спешно и съществено удължаване на процеса на Брекзит. Против резолюцията гласуваха 29 депутати. По подобен документ гласуваха и в уелския парламент. Той беше подкрепен от 37 депутати срещу 13 депутати.", "date": "2019.03.06", "title": "Парламентите на Шотландия и Уелс гласуваха срещу сделката на Мей за Брекзит"}
{"url": "https://offnews.bg/kultura/godsmack-zapisvat-v-sofia-698828.html", "text": "На 30 март Godsmack ще изнесат първия си концерт в София в „Арена Армеец“. Организаторите от Bulgarian Live Music вече работят по изискванията на групата, която за първи път пристига в София.Сред желанията на групата присъства специална стая за масаж, както и отделна стая, в която ще се случват срещите с феновете, закупили VIP пакет от сайта на групата. Godsmack и екипът ще наблегнат на здравословната храна - фрешове, салати, супи и плодове са сред основните изисквания. Специално за Съли Ерна организаторите ще предоставят отбрано червено вино, което вокалът обича да добавя към вечерята.Най-значимото изискване за групата е да разполага със стая, оборудвана с музикални инструменти. По време на своя престой в столицата Godsmack ще репетират и ще имат възможността да записва demo-та в задължителните творчески часове, които музикантите си отделят на всяка дестинация от турнето.Godsmack, 30 март 2019-а, зала „Арена Армеец“. Билетите са в продажба в мрежaта на Eventim в цялата страна, както и в OMV, THE MALL, Книжарници Ориндж, Офис 1, Билетен център на НДК, Технополис, Български пощи. Цените на терен са 70 лева, а седящите са на цени от 80 и 90 лева.", "date": "2019.03.06", "title": "Godsmack записват в София"}
{"url": "https://offnews.bg/obshtestvo/smetnata-palata-starite-sgradi-izchezvat-edva-0-07-ot-arhitekturnit-698832.html", "text": "Стотици къщи и сгради с впечатляващи архитектурни стилове са разрушавани, като на тяхно място се появяват нови строежи, които често пъти нямат нищо общо със заобикалящата архитектурна среда. Сгради със статут на паметници на културата са изоставени с години и се саморазрушават. Не са предприети почти никакви реални стъпки за задължаване на собствениците на стари сгради да ги поддържат и пазят. В резултат, старите квартали на градовете са изоставени, вместо да бъдат изпълнени с дух и история и да са предпочитана туристическа дестинация. Дейностите по опазване и поддържане на обектите на архитектурно наследство в градска среда, извършвани от Министерство на културата и от Националния институт за недвижимо културно наследство, не са ефективни и ефикасни, е основният извод от извършения от Сметната палата одит на изпълнението „Опазване и поддържане на обекти на архитектурното наследство в градска среда“ за периода 01.01.2015 г. до 30.06.2018 г.Опазването на културното наследство е отговорност на много органи и структури на национално и регионално ниво, с неясно, неточно и непълно определени правомощия и задължения - областни управители, общини, министър на културата, министър на околната среда и водите, министър на регионалното развитие и благоустройството, Светия синод на Българската православна църква и на централните ръководства на другите вероизповедания.Не е приета национална стратегияПовече от девет години след влизането в сила на Закона за културното наследство все още няма Национална стратегия за развитието на културата, в която да се определят стратегически цели за управление и опазване на културното наследство. Не са издадени всички подзаконови нормативни актове, предвидени в Закона за културното наследство, които да осигурят прилагането му.Няма актуални данни за недвижимите културни ценностиИнформацията за състоянието на недвижими културни ценности не е събирана, обобщавана и анализирана системно, поради което липсват актуални данни за тях. Декларираните недвижими културни ценности са общо 39 476, от които 19 438 са архитектурно-строителни, в т.ч. 355 от национално значение, а останалите са от регионално, местно, ансамблово значение и за сведение.По-малко от една четвърт от архитектурно-строителните недвижими културни ценности са с предоставен статут на културна ценност. Всички останали – 14 780 са само декларирани, без да са изучени задълбочено и да е направена оценка на качествата им на културни ценности. Липсва ресурсна обезпеченостДейността по опазване на недвижимо културно наследство не е осигурена с необходимото количество и качество човешки ресурси. Липсва обвързаност на числеността на служителите в Националния институт за недвижимо културно наследство и Министерството на културата с броя на недвижимите културни ценности и изпълнението на нормативно определените функции.Например средно над 3000 обекта се падат годишно на един експерт в Националния институт за недвижимо културно наследство за мониторинг на недвижими културни ценности. В периода 2015-2018г. не е осъществяван мониторинг на състоянието на недвижимото културно наследство, в т. ч. на архитектурни обекти в градска среда, с изключение на няколко обекта с категория „световно значение“ - старинен град Несебър, Ивановски скални църкви, Мадарски конник, Рилски манастир.И финансирането на дейностите по опазване на недвижимото културно наследство е значително по-малко от необходимото. Например, заделените по бюджета на министерството средства за програма „Опазване на недвижимото културно наследство“ са едва 14 на сто от необходимите.Слабости при управление на дейноститеВсе още няма определени режими за опазването на 93 на сто от обектите с предоставен статут на недвижими културни ценности. Същото се отнася и за 98 на сто от декларираните обекти, на които не е направена и оценка на притежаваните качества на културна ценност. А определянето на режима за опазване на един обект е от ключово значение, тъй като регламентира точното местонахождение и площ на обекта, зоната около него, която попада под защита на закона, допустимите намеси в обекта и устройството и условията за ползване на техните територии и охранителни зони.  Управлението на Националната система за опазване на недвижимото културно наследство не е децентрализирано. Не са създадени и предвидените в Закона за културното наследство териториални структури на Министерството на културата и на Националния институт за недвижимо културно наследство. През одитирания период от Инспектората за опазване на културното наследство са проверени незначителен брой обекти – между 0,07 на сто и 0,54 на сто на година. Дейността не се планира и отчита адекватно.Поддържането на Националния документален архив на Националния институт за недвижимо културно наследство не отговаря на нормативните изисквания за създаването на досиета за обектите. Няма досиета за значителна част от обектите, тъй като поради спецификата на законодателството през различните периоди е било възможно да се декларират много обекти с един акт, без за тях да е налична каквато и да било документация. А създадените досиета имат пропуски по отношение на пълнота и актуалност. Помещенията, в които се съхранява архивът, не са достатъчни.Не е изпълнено и въведеното през 2016 г. изискване за водене на Националния документален архив в електронен вид. Архивът съдържа около 100 000 папки и класьори - досиета на обектите и техническа документация, протоколи от комисии, планове, фотограметрични заснемания и фотодокументация.В резултат на извършения одит са дадени 15 препоръки на министъра на културата и 6 препоръки на директора на Националният институт за недвижимо културно наследство - за подобряване на дейностите по опазване на културното наследство.Интересен факт е, че у нас културното наследство е обект на закрила от самото създаване на българската държава. Още през 1888 г. са приети временни правила за закрила на наследството, от 1911 г. е в сила Закон за старините, а през 1937 г. се въвежда за първи път регистрационен режим, за да се запазят старинните постройки в населените места, пише още в одита на Сметната палата. Според международните и европейските документи всяка държава трябва да съхрани и популяризира културното и природното си наследство. Комитетът за световно наследство през 2015 г. изтъква, че трябва да се минимизира негативното влияние на инфраструктурни и устройствени проекти върху обекти на световното наследство, като се прави оценка на въздействието на такива проекти. Тази оценка, която би имала превантивна роля, у нас не е въведена. ", "date": "2019.03.06", "title": "Сметната палата: Старите сгради изчезват, едва 0,07% от архитектурните паметници се контролират"}
{"url": "https://offnews.bg/futbol/shahmatnata-senzatcia-nurgiul-salimova-se-vazhishtava-na-eti-stefanova-698821.html", "text": "15-годишната шахматна сензация Нургюл Салимова се прицели в постиженията на бившата световна шампионка Антоанета Стефанова. Ученичката продължава да впечатлява всички специалисти в древната игра с невероятния възход. Тя е 57-а в световната ранглиста за жени с рейтинг 2414.Успехите й на дъската са много солидни. Спечели световната титла за момичета до 12 г, а през 2017-а стана държавна шампионка при жените.\"Антоанета Стефанова е една от най-любимите ми шахматистки - разказва Салимова пред \"България Днес. - Виждала съм я само веднъж, бях на 6. Помолих я за снимка, а тя с усмивка прие. Много се надявам, че скоро ще достигна нейното ниво.\"През последните седмици Салимова даде куп интервюта. Тя не се притеснява от медийното внимание, а графикът й е строго разпределен за тренировки.\"Как ми се отразява интересът, ще си проличи на следващия ми турнир - загадъчно споделя шахматната сензация. - От 9 март ще участвам на състезание в Прага. Месец по-късно ми предстои европейското първенство за жени в Анталия.\"Натовареният режим я отличава от нейните връстници.\"Обичам шаха и ми е интересен. Рядко се случва да ми омръзне. Моите връстници отдавна спряха да ми предлагат игри\", признава Салимова.Младата шахматистка определя себе си като трудолюбива, амбициозна и упорита. \"Опитвам се да науча нещо ново всеки ден и най-важното е, че никога не се отказвам\", категорична е Нургюл. Тя научава шаха на четири години.\"Доста е трудно финансирането на моето развитие, но съм благодарна на родителите ми, които вече 11 години ме подкрепят по всякакъв начин - добавя Салимова. - Получавала съм подкрепа и от частни лица, от община Бургас и община Опака.\"", "date": "2019.03.06", "title": "Шахматната сензация Нургюл Салимова се възхищава на Ети Стефанова"}
{"url": "https://offnews.bg/interviu/poetat-i-dramaturg-stefan-ivanov-adat-e-na-edin-nechovek-razstoianie-698830.html", "text": "Започваш да публикуваш едва на 15, следват 4 стихосбирки и три пиеси. Поезията или драматургията е твоят личен остров днес?Обичта, приятелите, семейството, шегите, смехът, разговорите, пътуванията и разходките, прегръдките са по-скоро островът. Писането сякаш са песъчинките по брега и светлината и сянката, на които съм свидетел. Писането е отговор на въпросите, от които изникват още въпроси. То е съпротива и възхищение, опит да се преодолеят страховете и да не се свиква с чудото, а да се отглежда. Искам да съм любител, а не професионалист в писането, да обичам това, което правя и то да не е заключено само в думи, а да е ангажирано с поведение, грижа, внимание, да е и действие и лична отговорност, да не е само тъжни констатации, иронични коментари или розови и захаросани измислици. Всъщност въобще не мисля, че правя достатъчно.Иван Динков казва, че поезията е вдовицата на живота, а според теб?Би могла да бъде. Георги Рупчев споделя, че на поезията е присъщ инстинктът за неприспособимост. Поезията е проява на този инстинкт, който нашепва на поета, че трябва винаги да е в опозиция, че само ако си контра, ако си контракултурен, ще се движиш, може би и напред, но със сигурност встрани от клишето на лесното и общото. Този инстинкт напомня на другия, на този за самосъхранение, само че е с обратен знак, става въпрос за саморазрушението, за съмнението и колебанието, което създава смисъл.Категоричен си, че освен талант, изкуството изисква дълготърпеливост. Как се вписва такава изконна ценност в този високоскоростен и технологичен век?Както в настоящето има много фалшиви, манипулативни, бързи, повърхностни и временни неща, така има и голяма нужда от дълбочина и смисъл, от нещо, което да те събира, да ти дава опора, да не те предава и да не те оставя да висиш в безтегловност. В момента стресът, страхът, паниката, неврозите, кризата на идентичността, безпътиците са по-засилени и изострени, отколкото дори съвсем доскоро. Все по-трудно е човек да се събере и да може да отговори на собствените си въпроси и отговорите да останат валидни за повече от денонощие и да не са компромисни. В книгите, в бавните изкуства има спокойствие, разказ, история, противоречива и сложна цялостност, чрез тях може да се противостои на разчовечаването на хората, на безкрайните манипулации не само на политиката и икономиката. Има травми, катастрофи и рани, които ще се повторят, както на лично, така и на обществено ниво, ако не се знае какво е довело до тях. Паметта е любов колкото към миналото, толкова и грижа за настоящето и бъдещето, а адски много ценни неща и хора са забравени, сякаш никога не са съществували.Колко силна воля е нужна, за да спрем, да се вслушаме, да видим?Не знам дали е до воля, а до желание да виждаш нещо повече от това, което насилствено ти се предлага, при това като безалтернативно. Има алтернативи. Животът не е само черен, бял или сив. Шарен и сложен е и дъгите все още не са изчезнали. Има и друго и човек може да не се задоволява само с необходимото. Крал Лир на Шекспир казва „Недей да търсиш нуждата, Регана! И най-нещастният бедняк си има парцалче, без което би могъл. Не давай на човека нищо друго освен необходимото в живота и той ще заживее като скота!“„Адът е на един нечовек разстояние“ – пишеш в едно твое стихотворение. Кои са днешните нечовеци?Тези, които с лекота подменят истината с лъжа и сякаш няма механизми да им се потърси отговорност за действията. Черно е наричано бяло. Лъжата и безсрамието са норма, омразата е доходоносна за едни безпрецедентно алчни, посредствени и зли нечовеци. Те не четат, не чуват болката на хората, презират ги, отвръщат поглед и продължават без да им мигне окото. Екатерина Йосифова пише в едно стихотворение: „Не е поливал. Не е хранил. Не е такъв човек. Не е моят човек.“ Слава богу, има и наистина много хора, които правят всичко по силите си, почти буквално и до изнемога, за да променят картината и ситуацията. Но България днес е тъжна и (само)поробена, (само)унижена и неадекватна страна, с лидери без достойнство, в която се живее крадешком, управлява се наужким, но безогледно, краде се откровено и се убива постепенно.Кое даде повод да се роди последната ти пиеса „Същият ден“?Това, че едни уж преодолени стени и прегради отново се издигат. Сякаш 1989 г. никога не се е случила и свободата е все по-несъществуваща и трудна. Не само в България.Определят пиесата като черна гротеска за абсурда и повтарящите се исторически грешки. Фарсът ли е пътят към безбитийност на една трагедия?Историята се повтаря първо като трагедия, после като фарс, но това, че хората на власт – политическа, икономическа или каквато и да е друга – са за смях и ги иронизираме или им се подиграваме не намалява болката, която те причиняват всекидневно и която се размножава. Където има власт, няма любов, но където няма никаква власт и правила, цари хаос. Странен и болезнен парадокс.Казваш, че свободата е рисковано занимание. Колко боли да си свободен?Не боли, ако обичаш да правиш това, с което се занимаваш и да си понесеш последствията. Прекрасно е ако нещата се наредят, че да намериш и правилните хора, с които да работиш и които да обичаш.Върлуващите агресия и омраза набират все повече мощ и власт. Има ли антидот срещу тях?Противоотровата са честният и открит разговор, защото хората никога не са живели сами и поотделно всеки в своя монолог. Нужно е образование, което култивира свобода и критично мислене. Образование и възпитание, които са на страната на съчувствието, вслушването и взаимността, а не защитават само агресивната амбиция и императива да си успешен, велик, харесван и продаван. От толкова величие планетата боледува, животните измират, а човек се случва да се чуди защо не се чувства добре денонощно като в рая. ", "date": "2019.03.06", "title": "Поетът и драматург Стефан Иванов: Адът е на един нечовек разстояние"}
{"url": "https://offnews.bg/sviat/severna-koreia-stroi-nanovo-ploshtadka-za-raketi-698833.html", "text": "Нови сателитни снимки показват, че Северна Корея вероятно е започнала възстановяване на площадката за изстрелване на ракети, която бе поела ангажимент да демонтира, съобщава Би Би Си, позовавайки се на анализатори.Кадрите са заснети два дни след дългоочакваните разговори между лидерите на САЩ и Северна Корея в Ханой, Виетнам. На тях не бе постигнат пробив по споразумение за ядрено разоръжаване.Площадката в Тонгчанг-ри е ползвана за изстрелване на сателити и тестове на двигатели, но не и за балистични ракети, допълва Би Би Си.Разформироването на съоръжението започна миналата година, но бе спряно със застоя на преговорите със САЩ.Междувременно Америка предупреди Северна Корея, че може да последват още санкции, ако Пхенян спре процеса по разоръжаване.", "date": "2019.03.06", "title": "Северна Корея строи наново площадка за ракети"}
{"url": "https://offnews.bg/politika/deputatite-edinodushno-othvarliha-vetoto-na-prezidenta-varhu-promenite-698822.html", "text": "Единодушно със 154 гласа \"за\" депутатите отхвърлиха президентското вето върху Изборния кодекс. Въпреки че опозицията отново отсъстваше от Народното събрание, дебатите продължиха над 2 часа, в които всяка една от партиите изрази съображенията си за ветото и Изборния кодекс.Главният проблем с  беше нереалното покачване на прага за преференциален вот, който де факто го обезсмисли. Те също подминаха изтичането на мандата на състава на сегашната ЦИК и постановиха, че решенията в секционните комисии ще се взимат с обикновено мнозинство вместо от 2/3 от членовете им, както е в момента. Според промените също не всички решения на ЦИК ще могат да бъдат обжалвани пред Висшия Административен съд. Беше ограничено и кои решения на ЦИК да могат да бъдат предмет на съдебно обжалване, както и беше отложено въвеждането на машинното гласуване.В следствие на промените от , докато не бъдат отменени. След острата реакция от страна на опозицията и обществото, от . Въпреки това, . След това стана ясно, че от .По време на дебатите депутатът от ГЕРБ и бивш конституционен съдия Георги Марков очаквано се обяви против президентското вето и машинното гласуване, от което, твой твърди, е \"обладан\" президентът Радев. \"Всеки в живота и политиката може да бъде обладан от нещо. Аз съм обладан от Орбан мания 31 години. Той е обладан от машинно гласуване. Дори на Нова година, когато хората се чукаха с чаши и се целуваха, той ни занимаваше с машинно гласуване. Да не би да е избран с машинно гласуване? Не. Тогава да хвърля кърпата и да правим нови президентски избори\", заяви Марков.Депутатът от ГЕРБ още се обяви в подкрепа на мажоритарните избори и поздрави партия \"Воля\" за тяхната политическа позиция по въпроса.\"Браво, името ви \"Воля\" отива на волята, която проявихте. Първо, да подкрепите правителството на ГЕРБ, без да участвате в него, защото това е гласът на народа и втория път - мажоритарния вот, защото това е гласът на народа. Шапка ви свалям, \"Воля\", много сте симпатични и сте една от най-интелигентните групи, които съм виждал в историята на нова България\", каза Марков.От ВМРО отново повториха, че отхвърлят президентското вето, само защото ГЕРБ обещават да върнат преференциалния вот. Техните партньори от \"Обединени патриоти\" в лицето на НФСБ обаче изразиха сходно мнение с ДПС, че всъщност преференциите не подпомагат демокрацията, а водят до проблеми в нея.Според лидера на НФСБ Валери Симеонов \"преференцията работи да се напълни парламентът със силикони, ботокси, ритнитопковци и всякакви представители на подземния свят от градове и села\", докато от ДПС смятат, че е начин да се укрепи \"една дясна коалиция\", за да се яви заедно на изборите. Позициите на двете партии обаче се противопоставиха по въпроса за машинното гласуване. Според лидера на ДПС Мустафа Карадайъ ограничаването на машинното гласуване лишавало българите в чужбина от правото им да гласуват, но според председателят на НФСБ Валери Симеонов от ДПС всъщност търсят начин да контролират \"не особено интелигентния си електорат\" като ги излъжат, че в машините има камери, които да следят как гласуват.Валери Симеонов размени и няколко хапливи реплики с лидера на \"Воля\" Веселин Марешки, който заяви, че Симеонов бил обидил \"всички български мъже\", като се е изказал срещу ма(Ъ?!)жоритарния вот и преференциалното гласуване.Симеонов отвърна, че не е имал предвид него, тъй като той не бил \"критерий за политическа мъжественост\", след което двамата си размениха определения като \"политически проститутки\". На края на двучасовия продуктивен дебат, в крайна сметка депутатите единодушно отхвърлиха президентското вето със 154 гласа \"за\". ", "date": "2019.03.06", "title": "Депутатите единодушно отхвърлиха ветото на президента върху промените в Изборния кодекс"}
{"url": "https://offnews.bg/kultura/cannibal-corpse-s-kontcert-v-sofia-698836.html", "text": "BGTSC представя: Концерт на Cannibal Corpse, който ще се състои на 14 юни от 19:00 часа в столичния клуб Mixtape 5. Концертът ще представи най-доброто от творчеството и последния албум на групата.Четиринадесетият пълнокръвен, чудовищният „Red Before Black“ албум отново вдига залога, като ясно показва кой определя стандарта, когато става въпрос за завладяваща музика, която е еднакво брутална и сложна.Този албум отново показва, че Cannibal Corpse са все още неудържими в това което най-добре правят: музика за тялото!Билетите ще са вече в продажба онлайн и в мрежата на Евентим, а някои от местата на които можете да ги намерите са Бензиностанции OMV , Technopolis, Български пощи, Orange, Usit Colours, магазини На Тъмно, дюкян Меломан, Office 1 Superstore, билетна каса на EVENTIM на ул.“6-ти септември“в София, билетен център НДК, Дворец на културата и спорта – Варна, Пловдив – билетна каса пред общината.Билетите за това шоу ще са на промо-цена от 40 лева до 10 март. От 11 март ще са на редовна цена от 45 лева, а в случай на останали в деня на събитието и на място в клуба цената на входа ще е 50 лева.", "date": "2019.03.06", "title": "Cannibal Corpse с концерт в София"}
{"url": "https://offnews.bg/nashite-avtori/razsazhdeniata-na-edno-balgarche-pokraj-vizitata-na-ruski-premier-698835.html", "text": "А един дедо вика, че русите ни били освободили.А аз се чудя, как така русите? Русите мацки ли? Ми те нали били тъпи? От какво пък са ни освободили? От пърхота ли? Щото сега нали най-вече това разправят – освободи се от пърхота... или пък от излишните килограми, викат, освободи се от излишните килограми... или от подутия корем и газовете.Сигурно от това са ни освободили русите. Ами от какво ли са ни освободили черните? Или те са ни поробили?А от русите ли е русата Златка? Ами черната Златка – аз нея по я харесвам, – що пък тя да не ме освободи мене лично?Мисла си разни такива работи и си пътувам, возат ме с колата от летището накъм къщи.И гледам – леле, колко ченгета! Леле. Това аз нали съм около педесе и не съм го виждал от времето на бай Тошо. Много ченгета си викам, много народ. Леле. Как изглеждат само. Като чували с картофи. Е, не сички. Има и такива, дето приличат на мутри. Българските ченгета или не им дреме, или искат да приличат на мутри. На тия, на които не им дреме си изглеждат как им падне и ходат пет за четири и имат и шкембета това-онова. А другите са стегнати и имат яко мускули и даже май им позволяват да носат черни очила като ченгето от Бевърли хилс. Обаче няма ченгета от ромски произход, си викам, щото нали ченгето от Бевърли хилс е черен, а у нас няма мургави ченгета и това ни различава от американците. А и всичко друго, като се замисла.Та в тоя ред на мисли много народ... Такава навалица не бях виждал от Тошово време. Карат ме от летището към къщи, да си зема някои неща и да ме карат после в ареста, щото съм арестуван, десет години бях в чужбина и се занимавах с търговия, ама малко незаконна, сега на летището малко ме приклещиха, ама се едно, ченгето е познат и ме кара до нас, да си зема някои неща за в ареста, после ще лежа малко в ареста, докато не ме освободят. Така се случва и сме го преживели това. Не веднъж.В тоя ред на мисли си викам – щом начи толкова ченгета изкарват, като идва руският премиер, това не мога да си го обясня? Викам си, ами ако дойде, примерно, непалският премиер? Той май даже е идвал, па може и да не е, но щях ли да разбера, ако беше идвал? Дали, викам си, щяха толкова полицаи да се изсипят по улиците?И си мисла: сега това нек`ва демонстрация ли е? Да не е демонстрация? Че примерно сме много загрижени какво мислат руснаците за нас?Мисла си също така, ако примерно, американският президент дойде – пак ли толкова ченгета ще се изсипят по улиците да охраняват? И си викам, че сигурно и повече, щото у нас винаги си е така – кой е най-силен в момента, на него се подмазваме най-силно. Е, те руснаците не са най-силни в момента, не е като по бай-Тошово, обаче аз си спомням много добре, когато беха напълно отслабнали, как не ги бръснехме за слива. Обаче българинът има страшен инстинкт, като кобра е начи, направо страшно усеща кой така леко си поеме въздух и стане по-силен. И като усети – веднага почва да му се подмазва. Яко.Що, викам си, като идва албанският премиер, не се дига толкова народ да го пази? И си мисла, че сигурно това е, щото имаме специално отношение към руснаците. Щото са ни освободили два пъти. И народът си ги тачи. И примерно, викам си, ченгетата така – от едното уважение – излизат. Даже не щото са на работа и са ги пратили – ами така – по свое желание. Да покажат такова уважение към братушките.Шегувам се, естествено. Ма се и дразна в тоя ред на мисли.Щото си викам, че ако ченгетата не са излезнали по свое желание... кой ги е накарал да излезнат? Началниците? Значи началниците им имат нек`во специално отношение към руснаците? Ами, викам си, ако не са началниците им? Ако направо руснаците са заповядали или такова разпоредили на ченгетата да излязат да охраняват? Абе, викам си, как така някой чужденец ще заповядва на нашите ченгета какво да прават? Аз, ако бех ченге, щях да си скъсам пагоните и да си хвърла пищова и айде – хващам гората. Или нек`ва търговия като мойта. Как така чужденци ше ми заповядват какво да права аз?В тоя ред на мисли ме е много яд, че винаги ни казват какво да правиме. Аз затова се махнах и отидох в чужбина и се хванах с търговия и затва сега ме карат към ареста. Ама първо ще мина през нас да си зема некои неща.Южен поток, северен поток, краставици на търкалета, разбираш ли, само ни залъгват и ни разправят нек`ви работи, а ние само се подмазваме и само да дойде нек`ъв премиер там и ние направо ше се на..реме от напъване да се представиме добре. Аз немам нищо против тия, които нарушават закона, и това сме го преживели, но все пак си викам – то при нас, като некой наруши закона и направи някаква голема пакост, ама много сериозна – нема, братче! Никакви ченгета не идват или идват и си ходат пет за четири насам-натам и въобще какво да ви разправям. Обаче като дойде нек`ъв премиер, особено руски – все едно е дошъл Елвис Пресли (той ми е идол!!!).Ще ми се, като излезна от ареста, да основа некаква партия или нещо подобно – да се изкорени малко това подмазвачество, си викам. Щото така, като се подмазваме... Аз от личен опит го знам. В тоя свят, който аз обитавам, подземния, си е така – ако си много лъзгав и се подмазваш и немаш никакъв характер – просто никой не те уважава. Ставаш подлога, ставаш изтривалка за всички. И в политиката е така, убеден съм.В тоя ред на мисли, ако аз бех политик, щеше да е по-различно. Щото сега излиза нек`си, че премиера им на руснаците е нещо като бандит, та затова се дига полицията, схващате ли ми мисълта, щото полицаите требва да се дигат като има престъпление и да се дига да гони престъпника. А не като идват премиери.Но това е тема за много дълъг разговор, а аз сега отивам до къщи да си зема некои работи, щото ше ме карат в ареста. Нали ви разправям, ченгето ми е познат и ми направи тоя реверанс, а после ше се оправяме. А това за русите беше майтап, аз много уважавам историята, обаче ми стана смешно и затова.", "date": "2019.03.06", "title": "Разсъжденията на едно българче покрай визитата на руски премиер"}
{"url": "https://offnews.bg/futbol/georgi-popov-e-noviat-sobstvenik-na-levski-698838.html", "text": "Новият мажоритарен акционер на Левски е Георги Попов. Така Спас Русев, който бе досегашен собственик на \"сините\", напусна управлението.Това стана ясно по време на Общото събрание на клуба, което се състоя днес в НДК. Попов е дясната ръка на Васил Божков и ще има пълното доверие на бизнесмена да ръководи 26-кратните шампиони.Освен него, в Надзорния съвет попадат още Александър Пумпалов и Михаил Тодоров. Общото събрание беше открито от Ангел Станков, а първа точка в него беше приемането на доклада на Управителния съвет за състоянието на Дружеството за 2018 година. Той беше приет с мнозинство.Втората точка на събранието беше докладът на одитора за дейността на дружеството през 2018 година, който също беше приет с мнозинство. След това беше одобрен и годишният финансов отчет.По данни от Търговския регистър капиталът на Левски в момента е 30 669 974 лева. Акциите са с номинал 1 лев, като обикновените поименни акции са 30 419 974, а поименните привилегировани акции са 250 000.\"Георги Попов притежава 86.6% от акциите на Левски. Точно 10% държи Тръст \"Синя България\", а оставащите около 3% са притежание на други акционери, които присъстваха на събранието днес\", заяви новият член на Надзорния съвет на \"сините\" Михаил Тодоров.", "date": "2019.03.06", "title": "Георги Попов е новият собственик на Левски"}
{"url": "https://offnews.bg/kultura/preporachvame-vi-chetene-na-prikazki-v-stolichna-biblioteka-698840.html", "text": "На 9 март (събота), в Столична библиотека гостуват \"Семейство Тъпашки“ от Роалд Дал.Господин и госпожа Тъпашки наистина са отвратителни. Миришат, защото никога не се къпят, бият се и си погаждат номера един на друг. И най-важното – мразят деца.Най-лошото от всичко обаче е, че държат маймуни в задния си двор. В клетки. Време е маймунките да си отмъстят на двете най-отблъскващи същества на света...Вход свободен.", "date": "2019.03.06", "title": "Препоръчваме ви: Четене на приказки в Столична библиотека"}
{"url": "https://offnews.bg/temida/nameriha-trupa-na-prestapnik-v-haskovo-698860.html", "text": "Мъртвото тяло на криминално проявен е било намерено в бившето военно поделение на ул. „Дунав” в Хасково, предава Дарик.Починалият е мъж на 35 години, родом от димитровградското село Добрич. Той е залавян във връзка с престъпления, свързани с кражби и наркотици, но никога не е осъждан.Към момента не е бил издирван от полицията. Все още не се знае дали става въпрос за убийство.", "date": "2019.03.06", "title": "Намериха трупа на престъпник в Хасково"}
{"url": "https://offnews.bg/futbol/pavel-kolev-levski-shte-zalaga-na-shkolata-ima-strategia-za-namaliav-698842.html", "text": "Изпълнителният директор на \"сините\" Павел Колев заяви след след общото събрание в НДК, че \"сините\" възнамеряват да инвестират значително по-голяма част от бюджета си за детско-юношеската школа на клуба.В момента за академията са отивали около 6-7% от бюджета, а трябва да бъдат поне 15% с влизането на новото ръководство. Освен това, Колев разкри, че в идните години Левски ще се опита да изгради още по-дълбоки отношения със \"синята\" общност, за да може клубът да се приближи към самоиздържането.\"\", каза Колев.", "date": "2019.03.06", "title": "Павел Колев: Левски ще залага на школата, има стратегия за намаляване на задълженията"}
{"url": "https://offnews.bg/analizi-i-komentari/enp-odezhdata-e-kasa-za-da-skrie-sramotite-na-gerb-698837.html", "text": "Тест за десния избирател пред евроизборите на равнище ЕНП.Кой гласува за Кьовеши? ГЕРБ не гласуваха. Тоест маркерът ЕНП не ги покрива, защтото повечето партии от ЕНП са за Кьовеши. Дори Нинова е \"за\", тоест против румънските социалисти?!, а Борисов единодейства с тях?! Това не ми изглежда много ЕНП ориентир за ГЕРБ.. .Кой заема позиция за изключване на Виктор Орбан от ЕНП заедно с другите 12 партии от 9 страни? ГЕРБ са се потопили на дълбоко и мълчат. Те са такава партия - там членовете мълчат - чакат Вожда да говори. От време на време Цветанов заема някаква договорена различна позиции, но иначе е скука. И тук знаменателят ЕНП не важи за самоопределение ако трябва да избирате техен кандидат..Кой гласува за Северен поток -2 ? ЕНП няма обща позиция, но мнозинството са против. ГЕРБ е \"за\" - предишните пъти, последният е с \"въздържал се\". /това е неофициална информация, ако някои има по-точна, моля/ и тук ГЕРБ не е ЕНП. Просто лична позиция на Борисов.ЕНП партиите системно и упорито се застъпвват за мерки против хибридната война на Русия, включително за санкции във връзка със Скрипал? - ГЕРБ отсъства от този дебат - не подкрепят този мейнстрийм в ЕНП. Нито един дипломат не е изгонен, нито един агент не е заловен. Нищо че има разследване за опит за убийство на български граждани. И тук ЕНП одеждата е къса за да скрие срамотите на ГЕРБ.Е как на този фон \"десен\" човек може да определи ЕНП линията като тъждествена на ГЕРБ, след като там са ДСБ, ДБГ и СДС?Всички позиции са житейски правдиви и оправдани.Но идват времена за избори и за избиране.Б. ред. - Позицията на бившия ни посланик в Москва Илиян Василев е от профила му във фейсбук.", "date": "2019.03.06", "title": "ЕНП одеждата е къса, за да скрие срамотите на ГЕРБ"}
{"url": "https://offnews.bg/sviat/venetcuelski-kompanii-prehvarliat-smetkite-si-v-rusia-698844.html", "text": "Сметките на венецуелски компании ще бъдат прехвърлени в Руската финансова корпорация /РФК/, която е под санкциите на САЩ, съобщава Радио Свобода.Решението за това е прието от властите в Русия след консултациите с Венецуела и с бизнеса. Преди всичко става дума за сметките на държавната нефтена компания PDVSA, а тя е основен източник на доходи за Венецуела. Активите й на стойност 7 млрд.долара са замразени, за международните компании действат и ограничения за сътрудничество с PDVSA. По този начин Вашингтон иска да попречи на режима на Николас Мадуро, считан от САЩ за нелегитимен президент, да получава доходи от продажбите на венецуелския нефт.В средата на февруари Ройтерс съобщи, че руската Газпромбанк е решила да замрази сметката на попадналата под американски санкции PDVSA. Тогава не последва официален коментар от банката, тя не отговори и на въпроса на държавната агенция РИА „Новости“ за прехвърлянето на сметките в РФК. На 1 март Мадуро разпореди европейският офис на PDVSA в Лисабон да бъде преместен в Москва.През последните години хуманитарната криза във Венецуела продължава. За 2018 г. инфлацията надхвърли 1 милион процента. От 2014 г. периодично избухват улични протести срещу президента. На митинг на опозицията през януари т.г. Хуан Гуайдо се обяви за временен президент на страната и обеща да проведе нови избори. САЩ са готови да отслабят или да отменят ограниченията, ако контролът над PDVSA премине в ръцете на Гуайдо, считан от Вашингтон и съюзниците му за легитимен президент на Венецуела. Официална Русия признава Мадуро за президент и обвинява САЩ в намеса във вътрешните работи на Венецуела.", "date": "2019.03.06", "title": "Венецуелски компании прехвърлят сметките си в Русия"}
{"url": "https://offnews.bg/futbol/magicheski-aiaks-detronira-real-madrid-v-shampionskata-liga-698807.html", "text": "Приказката на Реал Мадрид в Шампионската лига свърши с кошмар.“Кралският клуб”, който спечели безпрецедентните три поредни трофея (никога преди това друг клуб дори ве бе успявал да дублира успеха си) в турнира, отпадна още в 1/8-финалите след унизителна загуба с 1:4 на “Сантяго Бернабеу” от холандския Аякс, който показа великолепен футбол и загатна за нещо голямо. Така Аякс преодоля пасива от 1:2 след първия мач в Амстердам и се класира за 1/4-финалите за първи път от 2003 година насам.Късметът не беше на страната на Реал в този мач, след като на два пъти гредите спасиха гостите от попадения след удари на Рафаел Варан (4) и Гарет Бейл (42). През първото полувреме Реал остана и без двама основни футболисти в лицето на Лукас Васкес и Винисиус, които се контузиха. Това не омаловажава успеха на холандците, които спечелиха след попадения на Хаким Зиеш (7), Давид Нерес (18), вездесъщият в този мач Душан Тадич (62) и Ласе Шьоне (72).За Реал Мадрид почетно се разписа Марко Асенсио (70). Над всички в мача беше сърбинът Тадич, привлечен само за 13 милиона евро от английския Саутхамптън.В другия мач от вечерта Тотнъм се класира на 1/4-финала в Шампионската лига. Английският тим спечели и реванша с Борусия (Дортмунд) на \"Сигнал Идуна Парк\" с 1:0 и с общ резултат 4:0 си осигури продължаване в следващата фаза. През първото полувреме героят за гостите бе вратарят Юго Лорис, който отказа играчите в жълто и черно с няколко блестящи спасявания. В началото на втората част в Хари Кейн довърши съперника, с точен изстрел в 49-ата минута, като това се оказа и победният гол в срещата.", "date": "2019.03.06", "title": "Магически Аякс детронира Реал Мадрид в Шампионската лига"}
{"url": "https://offnews.bg/izvan-terena/fen-na-aiaks-s-po-tochen-mernik-ot-vinisius-698824.html", "text": "Аякс изхвърли Реал Мадрид още в 1/8-финалите на Шампионската лига и това стана повод за куп шеги по адрес на \"кралския клуб\", който в рамките на седмица загуби всички шансове да се бори за трофей през сезона.Тимът от Амстердам заличи пасива от 1:2 от първия мач, след като разгроми Реал пред собствена публика с 4:1 в реванша. На \"Сантяго Бернабеу\" имаше и гласовита агитка от Холандия, която си тръгна с добро настроение от Испания.В интерес на истината холандците пристигнаха с много позитивна нагласа в Мадрид, което демонстрираха в деня на мача по улиците и площадите на испанската столица. На едно от тези места се случи доста любопитно зрелище.Докато подгряваха за предстоящия сблъсък фенове забелязаха знаме на Реал Мадрид, провесено от прозореца на четвъртия етаж на сграда. Един от привържениците на Аякс остави бирата си на паважа и с прецизен шут уцели флага с топка.На мерника му може искрено да завиди бразилската звезда в селекцията на Флорентино Перес Винисиус джуниър, който има голям проблем с намирането на вратата, като повечето му удари минават встрани.", "date": "2019.03.06", "title": "Фен на Аякс с по-точен мерник от Винисиус"}
{"url": "https://offnews.bg/obshtestvo/na-sedem-mesta-v-stolitcata-niama-da-ima-voda-698798.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Подмяна на уличен водопровод на ул. „Танкист“ в местност „Орион“, община „Връбница“, налага спиране на водоподаването от 9:00 до 18:00 ч. на ул. „Христо Силянов“, ул. „Царевец“, ул. „Кумановски бой“, ул. „Хан Кубрат“, ул. „Любородие“, ул. „Танкист“, ул. 271, ул. „Владимир Зограф“, магазин Кауфланд.Подмяна на сградно водопроводно отклонение на ул. „Извора“ в с. Негован налага спиране на водоподаването от 9:30 до 14:30 ч. на ул. „Извора“ и ул. „Врачанска“.Реконструкция на уличен водопровод на ул. „6-ти септември“ налага спиране на водоподаването от 9:00 до 20:00 ч. на ул. „Ген. Гурко“ от ул. „Цар Шишман“ до ул. „6-ти септември“, ул. „6-ти септември“ от ул. „Ген. Паренсов до ул. „Иван Вазов“.Във връзка с подмяна на сградно водопроводно отклонение на ул. „Тополница“ в жк „Хаджи Димитър“ се налага спиране на водоподаването от 9:00 до 19:00 ч. на ул. „Спас Гинев“, ул. „Острово“, ул. „Тополница“.Пресвързване на уличен водопровод на ул. „Босилек“ във вилна зона „Симеоново-север“ налага спиране на водоподаването от 9:00 до 21:00 ч. на ул. „Босилек“ от бул. „СимеоноВладовско шосе“ до ул. „Босилек“ №56, ул. „Георги Пешаков“ от №10 до ул. „Босилек“.Монтаж на спирателен кран на ул. „Мърфи“ в кв. „Подуяне“ налага спиране на водоподаването от 9:00 до 15:00 ч. на ул. „Мърфи“ от ул. „Русалка“ до ул. „Оборище“, ул. „Русалка“ от ул. „Алеко Константинов“ до ул. „Мърфи“.Заради реконструкция на уличен водопровод на ул. „Камен рид“ във вилна зона „Малинова долина-Герена“ се налага спиране на водоподаването от 9:30 до 19:30 ч. на ул. „Луда река“, ул. „Върла река“, ул. „Дядовик“, ул. „Тичино“, ул. „Преспап“.", "date": "2019.03.06", "title": "На седем места в столицата няма да има вода"}
{"url": "https://offnews.bg/obshtestvo/praznuvat-horata-chiito-imena-krasiat-sveta-698800.html", "text": "Църквата почита днес мъченическата смърт на Светите 42 мчци в Амория. Имен ден празнуват Красен, Красимир и Красимира, чиито имена произхождат от славянски и означават „красота“ и „който краси света“.Град Амория, който се намирал в малоазийската област Фригия, бил дълго време обсаждан от мохамеданите през ІХ век при византийския император Теофил (829-842 г).Християните се защитавали мъжествено и врагът вероятно щял да отстъпи, но измежду жителите на града се намерил предател, който, очаквайки голяма награда, показал на мохамеданите уязвимо място на крепостната градска стена и по такъв начин градът бил превзет.По-голямата част от жителите и войниците, които защитавали Амория, били избити или отведени в робство. Победителят заповядал да затворят в тъмница 42-мата главни военачалници. Църквата почита еднакво паметта на всички тия мъжествени вождове, които се оказали и добри войници, и верни служители на Христа.", "date": "2019.03.06", "title": "Празнуват хората, чиито имена красят света"}
{"url": "https://offnews.bg/bojni/diontej-uajldar-tajsan-fiuri-e-skuchen-fenovete-v-sasht-niama-da-go-698841.html", "text": "Шампионът на WBC в тежката категория на професионалния бокс Дионтей Уайлдър не вярва, че Тайсън Фюри може да се преърне в голяма звезда в САЩ.Американецът е на мнение, че стилът на Циганския крал е скучен. Въпреки техническите умения и интелигентност на британеца, \"Бронзовият бомбандировач\" не очаква феновете на бокса в отвъд океана да приемат Фюри, когато от промоутърската фирма \"Top Rank\" започнат да организират битките му.\"Работата е там, че аз съм ключа. Аз съм част от пъзела на всичко. Особено, когато става въпрос за Америка. Фюри е никой в Щатите, ако моето име не е споменавано редом с неговото. Той е скучен боксьор. Единственото нещо, което той умее добре, е да говори.Той просто дърдори. И единствената причина, поради която това ни харесва и ни кара да се смеем, е заради акцента му. Той има един от най-скучните стилове в тежка категория. Щом феновете видят неговия стил, техния интерес към него изчезва.Що се отнася до мен, аз съм вълнуващ боксьор. Аз съм един от най-атрактивните бойци в тежка категория заради моята ударна мощ. Феновете знаят, че когато дойдат, за да гледат битка на Дионтей Уайлдър, най-вероятно ще видят някой, който е нокаутиран.Те не искат да виждат хора, които са наранени, но искат да видят лежащо човешко тяло, което се е изпружило върху платнището, след като е било ударено в лицето\", каза Уайлдър.", "date": "2019.03.06", "title": "Дионтей Уайлдър: Тайсън Фюри е скучен, феновете в САЩ няма да го харесат"}
{"url": "https://offnews.bg/sviat/melania-otide-na-gosti-v-uchilishte-na-giulen-i-go-zasipa-s-pohvali-698809.html", "text": "Първата дама на Съединените американски щати Мелания Тръмп посети намиращото се в щата Оклахома училище „Dove”, което се управлява от вдъхновеното от турския интелектуалец Фетхуллах Гюлен движение „Хизмет”, съобщава .В рамките на кампанията „Be Best”, която Мелания Тръмп стартира за да подкрепи проектите в сферата на детското развитие, тя посети намиращото се в град Тулса училище „Dove School of Discovery”, което се управлява от хора на движението на Гюлен. Първата дама на САЩ публикува снимки от посещението си в личния си профил в Туитър с благодарност към педагогическия персонал, учениците и управленския екип на учебното заведение.Мелания Тръмп изтъкна, че в училището наред с високото ниво на образование се набляга и на развитието на личността и ценностната система.По-рано училище „Dove” дойде на дневен ред след публикуването на доклада на „Национална асоциация за развитие на цветнокожите хора” (National Association for the Advancement of Colored People). В доклада се казва, че въпросното училище е едно от двеста на брой училища на движението на Гюлен в САЩ и трябва да бъде изследвано.През 2016 г. в училището бе извършена финансова проверка, като в доклада, изготвен от щатския инспектор на Оклахома е отбелязано, че за периода 2012-2014 г. не са констатирани никакви нарушения.През 2018 г. училището получава наградата „National School of Character Award” (Национална награда за характер).", "date": "2019.03.06", "title": "Мелания отиде на гости в училище на Гюлен и го засипа с похвали"}
{"url": "https://offnews.bg/obshtestvo/toplo-slanchevo-proletno-698810.html", "text": "Днес ще е предимно слънчево с по-значителна облачност сутринта над източните райони и на места с превалявания от слаб дъжд, показва прогнозата на НИМХ.След обяд ще има временни увеличения на облачността и на места отново ще превали. Ще духа умерен, а в Дунавската равнина и временно силен северозападен вятър.Минималните температури ще бъдат между 2° и 7°, в София около 2°. Максималните ще са между 15° и 20°, в София около 15°.Атмосферното налягане ще бъде близко до средното за месеца.Над планините ще бъде слънчево, но със силен, а по най-високите върхове и бурен северозападен вятър. Максималната температура на 1200 метра ще е около 10°, на 2000 метра 2-3°.Край морето ще има променлива облачност на места с превалявания от слаб дъжд. Ще духа умерен северозападен вятър. Максималните температури ще са между 12° и 15°.", "date": "2019.03.06", "title": "Топло, слънчево, пролетно"}
{"url": "https://offnews.bg/sviat/sasht-zaplashvat-turtcia-sas-sanktcii-ako-kupi-ot-rusia-s-400-698845.html", "text": "Ако Анкара закупи руските зенитно-ракетни комплекси С-400, възможно е САЩ да наложат санкции срещу Турция, казва помощникът на говорителя на Държавния департамент Робърт Паладино, цитиран от Анадолската агенция.Той подчертава, че отношението на САЩ към турско-руския договор за системите С-400 не се е променило, а инициативата на Турция да закупи тези оръжия са повод за сериозно безпокойство във Вашингтон. Паладино припомня, че САЩ са в тесни контакти с Турция по въпросите за противоракетната отбрана и са предложили на турската страна сделка за американските Patriot и други системи.„Доставките на руските С-400 в Турция ще доведат до преразглеждане на участието на Анкара в програмата за създаването на самолета от 5-о поколение F-35. Освен това под въпрос ще бъде поставена възможността за бъдещи оръжейни доставки в Турция“, допълва Паладино. Той отбелязва, че страните, разполагащи с С-400, попадат под действието на закона за противодействие на противниците на Америка чрез санкции.През декември 2017 г. президентът Реджеп Ердоган съобщи, че договорът с Русия за доставката на С-400 е подписан. По-късно ръководителят на корпорацията „Ростех“ Сергей Чемезов уточни, че става дума за доставката на 4 комплекса С-400 за общата сума около 25 млрд.долара.С-400 „Триумф“ е руски зенитно-ракетен комплекс с голям и среден обсег на действие, предназначен за противоракетна отбрана срещу атака от ядрена триада, ново поколение, без аналог при сходно въоръжение в други страни по света.", "date": "2019.03.06", "title": "САЩ заплашват Турция със санкции, ако купи от Русия С-400"}
{"url": "https://offnews.bg/futbol/liov-zacherkna-kare-ot-bajern-698812.html", "text": "Селекционерът на Германия Йоаким Льов разкри, че повече няма да разчита на трима от основните футболисти, с които спечели световната титла от Мондиала в Бразилия през 2014-та година – Томас Мюлер, Матс Хумелс и Жером Боатенг.30-годишните Хумелс и Боатенг, и 29-годишният Мюлер имат общо 246 мача с екипа на Бундестима, но формата им както за Байерн Мюнхен, така и за националния отбор не е добра в последната година.“2019-та е годината на новото начало за Бундестима. За мен бе важно да обясни мислите и плановете си лично на играчите и треньорите на Байерн Мюнхен”, коментира Льов, цитиран от БГНЕС, който отиде до Мюнхен, за да се види очи в очи с триото на баварците. “Благодаря на Матс, Жером и Томас за многото успешни и уникални години, които имахме заедно”, допълни треньорът на Германия.Льов допълни, че позицията на вратаря Мануел Нойер в Бундестима също не е сигурна. “Мануел бе нашият номер 1 преди, но тази година е един нов старт и Марк ще получи своя шанс”, обясни той, визирайки стража на Барселона Марк Андре Тер Щеген.“В годината, в която започват квалификациите за Евро 2020, ние изпращаме ясен сигнал – младите играчи от националния отбор ще имат нужните шансове, за да се развият напълно. Сега те трябва да поемат отговорността”, каза още Льов.Феновете ще видят “новата” Германия на Йоаким Льов за първи път в контролата със Сърбия във Волфсбург след две седмици, както и в квалификацията с Холандия в Амстердам на 24 март.", "date": "2019.03.06", "title": "Льов зачеркна каре от Байерн"}
{"url": "https://offnews.bg/politika/rumiana-kolarova-medvedev-dojde-i-ni-demonstrira-prenebrezhenie-698811.html", "text": "Няколко реплики, с които Дмитрий Медведев е показал пренебрежение към България. Това видя във визитата на руския премиер в България политологът Румяна Коларова.Поисканите от Медведев гаранции от ЕК, тя определи като „меко пренебрежение към България”.Според Андрей Райчев мнозинството българи не изпитват никакъв страх от Русия, напротив смятат я за дългосрочен приятел.По-малка група имат инстинктивен страх. А има и една група хора, които си вадят парите като ни плашат с Русия”, коментира социологът.", "date": "2019.03.06", "title": "Румяна Коларова: Медведев дойде и ни демонстрира пренебрежение"}
{"url": "https://offnews.bg/futbol/stojcho-stoev-smeni-arda-s-ludogoretc-698815.html", "text": "Бившият треньор на Лудогорец и Левски Стойчо Стоев вече не е начело на Арда. Наставникът се разделя с тима от Кърджали по взаимно съгласие. Заедно с него си тръгва и Явор Вълчинов, който му е помощник. Документите по раздялата вече са готови, като се очаква още днес всичко да бъде уточнено. Преди няколко дни отборът на Арда, който гони промоция в елита, се раздели със спортния си директор Емил Кременлиев. При него бяха посочени лични мотиви.Според Topsport.bg Стоев ще се завърне начело на Лудогорец. Той ще замени Антони Здравков, под чието ръководство \"зелените\" са далеч от най-славните си времена, успехи и поведение на терена в срещите си от българския футболен елит.Специалистът е сред наставниците, които имат своя принос за израстването на Лудогорец през последните години и за реализацията на проекта в Разград, който се оказа най-успешният в страната за последната декада.", "date": "2019.03.06", "title": "Стойчо Стоев смени Арда с Лудогорец"}
{"url": "https://offnews.bg/nashite-avtori/zashto-ne-smeia-da-popitam-698808.html", "text": "Винаги, когато разговора опре до политика гледам да го добутам до нещо по-просто. Я квантова механика, я космология, я медицина. Защото политиката, нека да е ясно, е наука свръхзабулена в тайни. Там обикновената логика се чупи като… хайде да не казвам като какво, че някои ще се обидят. Политиката не се подчинява на никакви известни закони, било то природни или човешки. Да ме прощава прокуратурата и гравитацията.Ето на. Седим си ние с един приятел Емчо. Емчо разбира от политика. Говорим си за нещата напоследък. Емчо ми вика:Емчо ме гледа с насмешка и продължава.Цъкаме с езици и двамата, че ни се е разминал този кредит. Аз викам и петгодишният си син да цъка и той, щото заема и на него му се е разминал.Аз, както ви казах, нищо не разбирам и си замълчах. Така де, като опря до секс и се уплаших.", "date": "2019.03.06", "title": "Защо не смея да попитам"}
{"url": "https://offnews.bg/obshtestvo/pochina-bivshiat-konstitutcionen-sadia-dimitar-gochev-698831.html", "text": "Бившият конституционен съдия Димитър Гочев почина тази сутрин на 83 години, съобщи \"24 часа\".Скръбната вест са съобщили негови колеги.Изтъкнатият юрист е роден на 27 февруари 1936 г. в София. Завършва право в Юридическия факултет на Софийския университет \"Св. Климент Охридски\" през 1959.Бил е съдия, председател на отделение и заместник-председател на Върховния съд, член-съдия на Европейския съд за правата на човека в Страсбург и съдия в Конституционния съд.Редакцията изказва съболезнования на близките!", "date": "2019.03.06", "title": "Почина бившият конституционен съдия Димитър Гочев"}
{"url": "https://offnews.bg/tenis/dimitrov-zapochva-s-milman-ili-shtruf-v-indian-uels-698826.html", "text": "Григор Димитров ще се изправи срещу германеца Ян-Ленард Щруф или Джон Милман от Австралиля във втория кръг на турнира от сериите Мастърс в Индиан Уелс.Първата ракета на България е поставен под номер 26 в основната схема и по този начин почива в първия кръг на надпреварата. Димитров има две победи от два мача срещу Милман до момента, докато с Щруф са си разменили по един успех.При успех в първия си мач Григор може да срещне третия поставен в схемата Александър Зверев в третия кръг. За Димитров турнирът в Индиан Уелс ще бъде първо излизане на корта след края на Откритото първенство на Австралия, като той пропусна няколко турнира, в които трябваше да участва, заради контузия в рамото.Водачът в схемата Новак Джокович ще се изправи срещу квалификант във втория кръг, а в третия може да срещне австралиеца Ник Кирьос, който миналата седмица спечели титлата в Акапулко. Световният номер 2 Рафаел Надал започва срещу американеца Джаред Доналдсън или квалификант, докато Роджър Федерeр ще играе срещу италианеца Андреас Сепи или Петер Гойовчик от Германия.", "date": "2019.03.06", "title": "Димитров започва с Милман или Щруф в Индиан Уелс"}
{"url": "https://offnews.bg/obshtestvo/chetiri-sezona-na-rechni-chudovishta-po-viasat-nature-galeria-698783.html", "text": "Очаквайте четири поредни сезона на зрелищната документална поредица \"Речни чудовища\" по  (всеки делничен ден от 18:00).От политически проблематичната граница на Бразилия, Колумбия и Перу, до пребиваването при племе в дъждовна тропическа гора, шестият сезон предлага на Джереми Уейд най-голямото му предизвикателство до момента. Водещият е по следите на толкова странни мистерии, че му се налага да прекара цяла година в Южна Америка.В седмия сезон Джереми изследва тъмната страна на природата, опитвайки се да залови сладководни зверове - любители на човешката плът.В осмия сезон Джереми изоставя любимите си реки и се отправя към нова територия - открития океан. Сред бурни морета и гмуркайки се на големи дълбочини, дали Уейд и екипът му ще излязат живи от най-голямото си приключение до момента?В деветия и последен сезон на \"Речни чудовища\" Джереми си припомня осемте впечатляващи сезона и се завръща на някои от местата, за да открие какво се е променило в последното десетилетие. Докато приключенецът продължава да пътешества и изследва, ще се натъкне на най-голямата риба в кариерата си до момента.", "date": "2019.03.06", "title": "Четири сезона на 'Речни чудовища' по Viasat Nature (галерия)"}
{"url": "https://offnews.bg/sviat/nov-proval-za-brekzit-698814.html", "text": "Без резултат приключи снощната натоварена с високи очаквания среща между главния преговарящ за Европейския съюз Мишел Барние и британския преговорен екип.След срещата нито една от страните не направи изявление за медиите. Разговорите продължиха четири часа, като днес ще бъдат възобновени.Миналата седмица Мишел Барние даде да се разбере, че ЕС може да даде . Брюксел обаче няма да предоговаря по същество сключеното вече споразумение, което бе отхвърлено в британския парламент. Според Барние съществува недоразумение, свързано с предпазната клауза, целяща да предотврати връщането към \"твърда\" гранична инфраструктура между членката на ЕС Ирландия и британска Северна Ирландия след Брекзита, който е предвиден за 29 март.", "date": "2019.03.06", "title": "Нов провал за Брекзит"}
{"url": "https://offnews.bg/112/dazd-se-samosezira-za-14-godishnoto-momiche-prebito-ot-bashta-si-698817.html", "text": " Държавната агенция за закрила на детето се самосезира по случая на 14-годишното момиче, жертва на тежко насилие от страна на баща си, като извърши проучване по телефон с началника на отдела за закрила на детето към Дирекция „Социално подпомагане“ Варна, включително и изисквайки информация за здравословното състояние на детето.Писмено сезира и изиска от Дирекция „Социално подпомагане“ Варна, предвид настоящото местопребиваване на детето, Дирекция „Социално подпомагане“ Сливен, с оглед постоянното местоживеене на детето, Районна прокуратура - Варна, Агенцията за социално подпомагане, гр. София – в качеството ѝ на висшестоящ орган по назначение, управление, контрол и методическа подкрепа на Дирекция „Социално подпомагане“, проучване на случая и предприемане на действия от страна на всяка институция, съобразно правомощия и компетенции.От органите за закрила на детето на местно ниво - ДСП, изиска да проучат случая и предприемат мерки за подкрепа на детето и семейството, както и мерки за работа с детето, за преодоляване на травмата от преживяното насилие;от Районна прокуратура – действия спрямо извършителя, предвид сериозността на деянието – тежка форма на психическо и физическо насилие, включително и чрез провесване на същото през парапета на терасата и чрез отправяне на заплаха за убийство;от Агенцията за социално подпомагане, оказване на методическа подкрепа на отделите за закрила на детето за своевременно прилагане на Координационния механизъм за взаимодействие на институциите в работата по случаите на деца – жертва на насилие или в риск от насилие и за взаимодействие при кризисна интервенция, а именно, проучване на сигнала до 24 часа от постъпването му и свикване на заседание на екипа по Координационния механизъм при идентифициран риск за детето.Служители на ДАЗД, по собствена инициатива, с оглед координиращите функции на ДАЗД, участваха в заседание на екипа по Координационния механизъм за взаимодействие на институциите в работата по случаите на деца – жертва на насилие или в риск от насилие и за взаимодействие при кризисна интервенция на 05.03.2019 г. в гр. Варна, организиран от отдела за закрила на детето към ДСП Варна.", "date": "2019.03.06", "title": "ДАЗД се самосезира за 14-годишното момиче, пребито от баща си"}
{"url": "https://offnews.bg/obshtestvo/dazd-obiaviava-protcedura-za-izbor-na-chlenove-na-saveta-na-detcata-698820.html", "text": "Държавната агенция за закрила на детето обявява процедура за избор на членове на Съвета на децата от областите Благоевград, Варна, Велико Търново, Видин, Габрово, Добрич, Кърджали, Кюстендил, Русе, Силистра, Сливен, София, Търговище, Хасково и на деца от уязвими групи. Промяната в състава се налага поради навършване на 18 години или изтичане на 2-годишния мандат на част от членовете на Съвета.Съветът на децата е консултативен орган към председателя на ДАЗД, който работи в изпълнение на основни принципи на Конвенцията за правата на детето и Закона за закрила на детето. В него членуват 33 деца на възраст до 18 г. Създаден е през 2003 г., за да се насърчи детското участие в процеса на изработване на политики за децата и вземане на решения. До момента негови членове са били над 150 момичета и момчета от цялата страна.Като представители на гласа на младите хора на местно и национално ниво, членовете на Съвета на децата организират различни инициативи за популяризиране на правата на децата и детското участие, изразяват становища по проекти на нормативни документи. През миналата година те реализираха няколко успешни кампании – ,,Град на игрите“, „Седмица за здравословно хранене“, „Здравословно и безопасно лято“, „Живот без насилие за всички деца“ с мото „#ДЕЙСТВАЙ!“, „Седмица на толерантността“; „Седмица на правата на детето“.За членове на Съвета могат да кандидатстват деца на възраст до 17 години, които притежават креативност, организаторски умения, да мотивират и обединяват връстниците си за определени каузи или събития, да могат да изразяват и защитават общото мнение.За целта е необходимо в срок до всеки кандидат да изпрати автобиография и мотивационно писмо на e-mail:   или .Новите членове на Съвета на децата ще бъдат избрани от комисия, назначена от председателя на ДАЗД, в която ще има представители на ДАЗД, на неправителствени и граждански организации, работещи с и за деца, и на Съвета на децата. Представителят на всяка област ще бъде определен между кандидатите за съответния регион.Повече информация .", "date": "2019.03.06", "title": "ДАЗД обявява процедура за избор на членове на Съвета на децата"}
{"url": "https://offnews.bg/sviat/guajdo-organizira-stachka-sreshtu-maduro-vav-venetcuela-698819.html", "text": "Венецуелският опозиционен лидер Хуан Гуайдо вчера обяви, че ще организира стачка в държавния сектор на страната срещу президента Николас Мадуро, съобщи БТА.\"Държавните служители, работниците, синдикатите няма да продължат да работят с (...) режим, който ги хвърля в затвора и ги преследва\", заяви Гуайдо на среща с ръководители на профсъюзи на държавни служители в столицата Каракас.Гуайдо, който се самопровъзгласи за временен президент и бе признат за такъв от петдесетина държави, увери, че ще отмени уволненията по политически причини и обеща \"амнистия\" на служителите в държавния сектор, които се обърнат срещу Мадуро. Подобно предложение Гуайдо направи и на военните, припомня агенцията. Стотици войници и офицери дезертираха и отидоха в съседна Колумбия.Опозиционният лидер призова държавните служители да се готвят за стачка, макар че не посочи конкретна дата, и заяви, че незабавен приоритет сега е да се прокара закон, гарантиращ правата на държавните служители. Трийсет и пет годишният председател на Националното събрание, контролирано от опозицията уточни, че днес ще свика заседание на парламента за изработването на закона.", "date": "2019.03.06", "title": "Гуайдо организира стачка срещу Мадуро във Венецуела"}
{"url": "https://offnews.bg/futbol/ventceslav-stefanov-ne-bil-prezident-na-slavia-698818.html", "text": "Председателят на Дисциплинарната комисия към БФС Юрий Кучев направи любопитно разкритие относно боса на Славия Венцеслав Стефанов. Оказва се, че по документи той не бил президент, а изпълнителен директор на “белите”.Това стана ясно след обявяването на глобата от общо 11 000 лева за Славия след дербито с Левски, като голямата част от санкцията е заради поведението на Стефанов и коментарите му за съдийството на Станислав Тодоров.“Венци Стефанов е наказан. Пише си, той не е президент, изпълнителен директор е, глобен е с 10 000 лева. Налагат се санкции на клуба. Не е разговарял със съдиите, има други неща. За изказванията след мача наказанието му е 10 000 лева за заплахите му като длъжностно лице”, коментира Кучев, цитиран от “Тема Спорт”.Любопитното е, че в официалния сайт на БФС, където беше публикувано решението на комисията „Етика и Феърплей“ за наказание на Стефанов, той е представен именно като президент на Славия.", "date": "2019.03.06", "title": "Венцеслав Стефанов не бил президент на Славия"}
{"url": "https://offnews.bg/futbol/smianata-na-sobstvenostta-v-levski-se-ofitcializira-na-obshtoto-sabran-698813.html", "text": "Общото събрание в ПФК Левски АД ще се проведе днес, от 10:00 часа, в зала 6 на НДК. Регистрацията на акционерите започна в 9:00 часа.Както стана ясно още вчера, основната причина за събранието - официалното предаване на собствеността в клуба, е станало факт още преди няколко седмици. Спас Русев, Даниел Боримиров и адвокат Стоян Кръстев са джиросали акциите си на Васил Божков.По данни от Търговския регистър капиталът на Левски в момента е 30 669 974 лева. Акциите са с номинал 1 лев, като обикновените поименни акции са 30 419 974, а поименните привилегировани са 250 000.Предишният собственик Спас Русев най-вероятно няма да присъства на събранието. Той оставя Левски в ръцете на новото ръководство с дългове от малко над 24 млн. лв. Една трета от тях са за строителството на сектор А, който вече носи името \"Щрабаг\", а следващото голямо перо е към НАП, показва годишният финансов отчет, който беше публикуван вчера на официалния сайт на клуба.", "date": "2019.03.06", "title": "Смяната на собствеността в Левски се официализира на Общото събрание днес"}
{"url": "https://offnews.bg/zimni/svetovnoto-parvenstvo-po-biatlon-se-zavrashta-v-jostersund-698816.html", "text": "Световното първенство по биатлон се завръща в шведския зимен център Йостерсунд след 11 години прекъсване, информира Евроспорт. Шведското градче около езерото Сторшьон ще домакинства на шампионата за трети път (1970, 2008).Смесената единична щафета ще направи дебют в програмата на 14 март, а първенството започва на 7 март с традиционната смесена щафета, като така официалните дисциплини са вече 12 — (индивидуална, спринт, преследване, масов старт, щафета, смесена щафета и единична смесена щафета). Почивката след северноамериканската епопея на последните кръгове за Световната купа ще направи състезанията безкрайно интересни, защото биатлонистите имаха възможност да се концетрират за най-голямото състезание тази година.Европейският шампион Красимир Анев остава най-голямата надежда на България за призово класиране от първенството. В мъжкия отбор са още Владимир Илиев, Димитър Герджикови Антон Синапов. Българската четворка има шанс за престижно подреждане в щафетата (16 март), ако реализира своя потенциал.При мъжете, за световните титли огромен фаворит е Йоханес Тингнес Бьо, който прави един от най-силните сезони в историята, но голямата въпросителна е състоянието на Мартен Фуркад, който пропусна кръговете в Кенмор и Солт Лейк Сити. Бенедикт Дол (Гер), Кентан Фийон Майе (Фра), Симон Дестьо(Фра), Тарей Бьо(Нор), Александър Логинов(Рус) и др. са само част от претендентите за медалите при мъжете.Резултатите на българския национален отбор (жени) се подобряват. Това се забелязва особено добре в класиранията в щафетите. Новият треньор Михаил Клечоров ще има за задача да придаде спокойствие у момичетата, за да реализират пълния си потенциал на големия форум. Съставът Даниела Кадева, Емилия Йорданова, Десислава Стоянова и Милена Тодорова може да се бори за влизане в първата десетка на щафетата на 16 март.При жените няма ясно изразена фаворитка за титлите, но формата на Лиза Витоци (Ита) и Доротея Вирер (Ита) през целия сезон ни задължава да ги споменем първи, като за златните отличия ще се борят още Лаура Далмайер (Гер), Анастасия Кузмина (Свк), Кайса Макарайнен (Фин), Паулина Фиалкова (Свк) и др.Победителят в шведското издание на “Мюзик Айдъл”, Магнус Шьонберг, ще изпее химна на шампионата “От любов към играта” с помощта на хор от 500 човека по време на откриването на състезанието. Над 10 000 билета са продадени за двете седмици на първенството.За първи път, шампионат на планетата ще се проведе чрез възобновяема енергия, а езерното чудовище Биргер ще е официалният талисман на първенството.Програма на състезанията:07/03 – 17:00 – смесена щафета по Евроспорт 108/03 – 17:00 – спринт, 7,5 км, жени по Евроспорт 109/03 – 17:30 – спринт, 10 км, мъже по Евроспорт 110/03 – 14:30 – преследване, 10 км, жени по Евроспорт 110/03 – 17:15 – преследване, 12,5 км, мъже по Евроспорт 112/03 – 16:15 – индивидуално, 15 км, жени по Евроспорт 113/03 – 17:00 – индивидуално, 20 км, мъже по Евроспорт 114/03 – 17:45 – единична смесена щафета по Евроспорт 216/03 – 14:15 – щафета, жени по Евроспорт 116/03 – 23:30 – щафета, мъже по Евроспорт 217/03 – 14:15 – масов старт, 12,5 км, жени по Евроспорт 117/03 – 16:45 – масов старт, 15 км, мъже по Евроспорт 1", "date": "2019.03.06", "title": "Световното първенство по биатлон се завръща в Йостерсунд"}
