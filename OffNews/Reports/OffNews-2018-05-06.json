{"url": "https://offnews.bg/sviat/aleksej-navalni-e-pusnat-vremenno-na-svoboda-680072.html", "text": "Алексей Навални, който беше инициатор на вчерашните  Владимир Путин, е бил освободен от ареста днес. На опозиционера обаче са предявени две обвинения, съобщава БТА.По думите на опозиционния лидер той е обвинен в организиране на неразрешен митинг и съпротива срещу органите на реда. Всяко от обвиненията може да доведе до присъда от 15 дни затвор. Адвокат от антикорупционната фондация на Навални съобщи, че делото ще се гледа от съд в Москва на 11 май.\"Изглежда е била дадена заповед да не ме пращат в затвора преди церемонията по полагане на клетва на Путин\", написа в \"Туитър\" Навални.По данни на организацията \"ОВД-Инфо\", която следи за политическите преследвания в Русия, най-малко 1575 човека са били задържани вчера в 26 руски града при протестите срещу Путин, който утре встъпва в четвърти президентски мандат. Засега не е известно колко от тези задържани все още са в под стража.Руската полиция съобщи за 300 задържани в Москва и 200 в Санкт Петербург.Арестантите съобщаваха през изминалата нощ за сцени на хаос в претъпканите полицейски участъци в Москва. Те са оплакваха, че няма къде да спят. До вечерта обаче полицията освободила непълнолетните и ги предала на родителите им. Тв канал \"Дожд\" съобщи за един мъж, прекарал нощта в ареста заедно с домашния си любимец, миеща мечка.Според \"ОВД-Инфо\" мъже с казашки униформи са нанасяли побои на демонстранти в столицата. Международната правозащитна организация \"Амнести интернешънъл\" окачестви като \"възмутителни\" арестите и побоите над протестиращи в Русия, предадоха ДПА, АФП, АП и Ройтерс.", "date": "2018.05.06", "title": "Алексей Навални е пуснат временно на свобода"}
{"url": "https://offnews.bg/obshtestvo/borisov-posreshtna-gergiovden-na-aton-radev-v-makedonia-680064.html", "text": "На днешния Гергьовден президентът Румен Радев и премиерът Бойко Борисов отпътуваха на посещения зад граница.След участието му в парада в София държавният глава отлетя за Ново село, където се срещна с македонския президент Георге Иванов. Радев присъства в тържествена възпоменателна церемония на българското военно гробище “Ново село”, където поднесе венец в памет на загиналите български воини през Първата световна война.Двамата президенти порведоха неформална среща в Дойран, на която са обсъдили теми от дневния ред на двустранните отношения, както и възможностите за насърчаване на икономическия обмен, туризма, образованието и контактите между хората. Българският държавен глава е потвърди подкрепата на страната ни за европейската перспектива на Македония.Преди да отлети за Македония държавният глава каза пред журналисти, че Договорът за приятелство, добросъседство и сътрудничество между България и Македония е отворил нова страница в историята. \"Пожелавам храброст на политиците и от двете страни на границата, да се борят за духа, а не за буквата на този договор“, коментира Радев.Премиерът Борисов пък присъства на откриването на ремонтираното южно крило на манастира „Св. вмчк. Георги Зограф” в Света гора, за чийто ремонт българското правителство отпусна 940 хил. лв миналата година. Крилото на манастира е изгоряло през 1976 г. и от тогава до сега не е имало възможност да се използва. При посещението си в Атон Борисов завел и министрите Владислав Горанов, Кирил Ананиев, Ивайло Московски, Николай Нанков и Боил Банов. Българската делегация е била придружена от зам.-министъра на външните работи на Гърция Йоанис Аманитидис, който предал на Борисов специални поздрави от гръцкия му колега Алексис Ципрас. По-късно Борисов и Ципрас провели телефонен разговор, в който българският премиер поздравил колегата си по повод Гергьовден. Ципрас благодарил за ангажирането на българското правителство със Зографския манастир. След това двамата обсъдили предстоящата , като Ципрас е потвърдил участието си в нея. Двамата обсъдили и поставянето в дневния ред на Европейския съюз на темата за бъдещето на страните от  и стабилността на континента.Очакванията на двамата премиери са тя да даде нова енергия за развитие на региона, уточняват от правителствената пресслужба.По-рано днес премиерът присъства на литургията и литийното шествие и заедно с министрите от делегацията подариха комплект свещници на манастира „Св. вмчк. Георги Зограф”.", "date": "2018.05.06", "title": "Борисов посрещна Гергьовден на Атон, Радев - в Македония"}
{"url": "https://offnews.bg/sviat/advokat-prognozira-otteglianeto-na-tramp-zaradi-seks-skandal-680065.html", "text": "Американската порноактриса Сторми Даниълс, която твърди, че е имала връзка с Доналд Тръмп, за която ѝ било платено да мълчи, изненадващо се появи в US телевизионно шоу и изигра себе си в скеч, съобщава БТА.В тв предаването „Събота вечер на живо“ Сторми Даниълс, чието истинско име е Стефани Клифорд, предупреждава Тръмп: „Знам, че не вярваш в климатичните промени, но се задава се буря, бейби“.В шоуто Тръмп е изигран от актьора Алек Болдуин, а актьорът Бен Стилър се превъплъщава в образа на личния адвокат на Тръмп - Майкъл Коен, за когото се твърди, че платил на Сторми Даниълс $130 000, за да си мълчи за връзката с Тръмп, посочва Ройтерс.В скеча Тръмп слуша разговор между порноактрисата и адвоката, но накрая се намесва и подхваща директен диалог със Сторми Даниълс.„Какво искаш за всичко това, за да се разкараш?, пита той. „Оставка\", отговаря в скеча Сторми.Болдуин в ролята на Тръмп обаче упорства: „Разреших кризата между Северна и Южна Корея, защо да не мога да разреша и това?“, на което Клифорд му отвръща, че е прекалено късно. „Знам, че не вярваш в климатичните промени, но се задава буря, бейби“, допълва тя, с което скечът приключва.\"В края на краищата, той ще бъде принуден да се оттегли\". Така адвокатът на актрисата Майкъл Авенати коментира новият скандал около американския президент. Цитиран от Гардиън той заявява, че са събрани \"прекалено много доказателства\" по случая, които вероятно биха довели до предсрочно приключване на мандата на американския президент. Пред изданието Авенати заявява, че случаят вероятно няма да доведе до стартиране на процедура по импийчмънт, но със сигурност Тръмп щял да се оттегли сам. \"Наяве ще излязат сериозни доказателства, а когато американците разберат какво се е случило, ще бъдат отвратени от поведението на г-н Тръмпи и това ще доведе до сериозни последствие\", коментира още адвокатът. Това не е първият случай, в който името на американския президент е замесено в подобна афера. През януари , разказа за инцидент от 2006 г. по време на турнир по голф. Тогава настоящият американски президент я поканил в хотелската си стая, пише \"Гардиън\", като цитира \"The Daly Beast\". Там той бил със Стефани Клифърд. Има и трета порно актриса, която отправя подобни обвинения срещу Тръмп - Джесика Дрейк. ", "date": "2018.05.06", "title": "Адвокат прогнозира оттеглянето на Тръмп заради секс скандал"}
{"url": "https://offnews.bg/futbol/levski-chestit-gergiovden-neka-imeto-koeto-noseshe-i-gundi-nosi-sv-680066.html", "text": "Ръководството на Левски не пропусна да поздрави всички празнуващи днес, на Гергьовден. \"Сините\" отбелязаха и деня на българската армия.\".", "date": "2018.05.06", "title": "Левски: Честит Гергьовден! Нека името, което носеше и Гунди, носи светлина и закрила на всеки"}
{"url": "https://offnews.bg/112/buria-vilnia-v-stara-zagora-izpochupi-darveta-i-koli-680069.html", "text": "Силна буря събори дървета в Стара Загора и нанесе материални щети по автомобили, съобщава „Фокус”.Дъждът е наводнил улиците и е изпочупил клони на дървета.Екипи на „Пожарна безопасност и защита на населението” отстраняват счупените клони.За кратко някои улици в града бяха наводнени, съобщава Нова тв. Не се стигна до по-сериозни ситуациии. ", "date": "2018.05.06", "title": "Буря вилня в Стара Загора, изпочупи дървета и коли"}
{"url": "https://offnews.bg/sviat/erdogan-obeshta-novi-voenni-operatcii-po-granitcite-na-turtcia-680068.html", "text": "Турският президент Реджеп Тайип Ердоган обяви, че Турция ще предприеме нови военни операции покрай границите си след двете предишни офанзиви в Сирия.\"Ние няма да се откажем от борбата с терористичните организации. Ще добавим нови военни операции към \"Ефратски щит\" и . Нашите войници са готови за нови мисии\", каза Ердоган, визирайки предишните две операции на турската армия в съседна Сирия, съобщава БНТ.Ердоган представи днес предизборната си програма пред хиляди свои привърженици в Истанбул, предаде агенция Ройтерс.Турция никога не се е отказвала от своята цел за присъединяване към ЕС, заяви Ердоган и допълни, че събеседниците на Анкара в Европа са тези, които не проявяват същата решителност по въпроса. Ердоган каза също, че новата президентска система с изпълнителни правомощия, към която ще премине Турция след изборите, ще даде нов импулс на икономиката.Той обеща понижение на лихвите и инфлацията след вота на 24 юни.", "date": "2018.05.06", "title": "Ердоган обеща нови военни операции по границите на Турция"}
{"url": "https://offnews.bg/snukar/dzhon-higins-sreshtu-mark-uiliams-e-finalat-v-krusibal-680062.html", "text": "Джон Хигинс - Марк Уилямс е тазгодишният финал на световното първенство по снукър, което се провежда в шефийлдския театър \"Крусибъл\".Двамата ще се изправят един срещу друг за първи път на този етап от надпреварата в своите 26-годишни професионални кариери. Уилямс успя да изиграе страхотен мач срещу Бари Хоукинс и го победи със 17:15 фрейма. Англичанинът имаше предимство практически през целия двубой, но към края започна да се пропуква и уелсецът осъществи обрат до 16-15 в своя полза.Хигинс, който преследва пета световна титла, достигна до седмия си финал в \"Крусибъл\" след победа със 17:13 срещу Кайрън Уилсън. Шотландецът спечели първите три фрейма срещу 26-годишния англичанин и не изпусна водачеството в резултата до края.Днес ще се изиграят първите две сесии за финала. Шотландецът и уелсецът излизат в 16:00 часа за първите осем фрейма, след което ще се върнат край масата в 21:00 часа за следващите осем. Третата и при необходимост четвъртата сесия са в понеделник със същите начални часове.Хигинс води на Уилямс с 31-20 победи, при 4 регистрирани равенства. Двамата имат три мача в \"Крусибъл\" досега. На полуфиналите през 2011 година шотландецът спечели със 17:14, но по-назад във времето претърпя поражения на същата фаза. През 1999 година Марк го победи със 17:10, а на следващата година се класира отново на финал след успех със 17:15.", "date": "2018.05.06", "title": "Джон Хигинс срещу Марк Уилямс е финалът в Крусибъл"}
{"url": "https://offnews.bg/tenis/grigor-dimitrov-i-rafael-nadal-trenirat-pred-palni-tribuni-v-madrid-v-680067.html", "text": "Най-добрият ни тенисист Григор Димитров очаква да научи името на първия си съперник на турнира от серийте Мастърс в Мадрид. Това ще бъде Милош Раонич или играч, преминал квалификациите.Първата ни ракета продължава да се подготвя в испанската столица, а в последното си занимание Димитров си партнираше със световния №1 Рафаел Надал.Двамата направиха тренировка пред пълни трибуни и зарадваха с отиграванията си своите фенове. Гришо е в долната половина на схемата, където водач е Александър Зверев.Двамата могат да се изправят един срещу друг на 1/2-финала, ако стигнат до тази фаза. На 1/4-финала пък най-вероятният съперник на Димитров е добре познатият му Давид Гофен или Новак Джокович.Водач в схемата на тази напревара отново е кралят на клея Рафаел Надал, който започва срещу Гаел Монфис или квалификант. Испанецът има рекордните 5 титли в турнира, като спечели и миналогодишното издание.", "date": "2018.05.06", "title": "Григор Димитров и Рафаел Надал тренират пред пълни трибуни в Мадрид (видео)"}
{"url": "https://offnews.bg/kultura/filmat-za-han-solo-mina-dvojno-predvaritelnata-prodazhba-na-bileti-za-680070.html", "text": "Предварителната продажба на билети за премиерата на филма за Хан Соло е била рекорда на друг блокбъстър - Черната пантера. Продадените билети за предисторията на един от най-обичаните герои в поредицата \"Междузвездни войни\" са били двойно повече от продадените за премиерата на Черната пантера в рамките на 24 часа. Продажбата им стартира в четвъртък вечерта - 3 май и достигна двойно повече продажби само за денонощие.Това прави \"Соло: История от Междузвездни войни\" вторият най-очакван филм след \"Отмъстителите: Война без край\", който на практика разби всички досегашни рекорди. Високите очакваня към филма идват на фона на някои проблеми около заснемането му, като уволняването на режисьорите Фол Лорд и Крис Милър, както и слабото представяне на трейлъра към филма.В същото време Черната пантера се превърна в бокс офис сензация, като прибра 1.3 млрд. долара. Тази цифра обаче беше достигнати от \"Отмъстителите\" в рамките едва на 11 дни, което пък би досегашния рекорд от продажби, държан от \"Междузвездни войни: Силата се пробужда\". Само в деня на излизането му - 25 май, филмът за Хан Соло се очаква да реализира приходи от 170 млн. долара. На 15 май ще се състои световната му премиера в рамките на фестивала в Кан. В ролята на младия Хан Соло, се превъплащава Олдън Еренрайк. Във филма участват още Емилия Кларк, Уди Харълсън, Танди Нютън и Доналд Глоувър, който пък ще изиграе младия Ландо Калризиян. ", "date": "2018.05.06", "title": "Филмът за Хан Соло мина двойно предварителната продажба на билети за Черната партера"}
{"url": "https://offnews.bg/112/nov-intcident-s-avtobus-na-magistralata-tozi-pat-ukrainski-680071.html", "text": "Нов инцидент с автобус на магистрала \"Хемус\" е имало днес.От МВР съобщиха, че за него е получен сигнал около 15.00 часа днес. Според сигнала на 14 км от София към Варна е станала авария на пътнически автобус с украинска регистрация.В превозното средство пътували 24 пътници и двама шофьори. Никой от тях не е пострадал.По първоначални данни единият от шофьорите е забелязал повредата, отбил е веднага, пътниците и багажът им били свалени. Мястото е обозначено от полиция.Автобусът бе изтеглен от бензиностанцията, до която е стигнал шофьорът, за да предотврати ситуация на авариране на самата автомагистрала. 26 души са пътували в автобуса, съобщава Нова тв. Всички от тях са от Украйна. Били са художници и хора на изкуството, които се връщат от остров Тасос.Предприети са мерки за прехвърляне на пътниците в друг автобус.На този етап е установено, че техническа неизправност е причината за инцидента.", "date": "2018.05.06", "title": "Нов инцидент с автобус на магистралата, този път украински"}
{"url": "https://offnews.bg/obshtestvo/valezhi-i-gramotevichni-buri-shte-ima-v-ponedelnik-ochakvat-se-gradus-680074.html", "text": "През следващото денонощие през страната ще премине студен атмосферен фронт и въздушната маса ще е неустойчива. Ще се развива купеста и купесто-дъждовна облачност, мощна в часовете след обяд и преди полунощ. На много места ще има краткотрайни и интензивни валежи, придружени с гръмотевични бури. Очакват се и градушки.Още тази вечер в западната част от страната вали.Най-голяма вероятност за значителни по количество валежи има на места, главно в западната половина от страната. Ще духа слаб, в източните райони до умерен вятър от север-североизток. Минимални температури - между 12° и 17°, максимални - между 21° и 26°. Атмосферното налягане е и ще се задържи по-ниско от средното за май.Над Черноморието ще се развива купеста и купесто-дъждовна облачност и на места ще има краткотрайни превалявания и гръмотевична дейност. Ще духа до умерен североизточен вятър. Максимални температури на въздуха: 21°-23°. Температурата на морската вода е 16°-18°. Вълнението на морето ще бъде 2-4 бала.Над планините ще се развива купесто-дъждовна облачност и на много места ще има краткотрайни и интензивни валежи, придружени с гръмотевични бури. Вятърът ще бъде от североизток до умерен. Максимална температура на височина 1200 метра около 16°, на 2000 метра – около 9°.От вторник до четвъртък въздушната маса над страната ще остане неустойчива. Ще се развива купесто-дъждовна облачност, мощна в следобедните часове и до полунощ. През повечето дни ще има краткотрайни валежи, придружени с гръмотевични бури. Очакват се и градушки. Най-голяма вероятност за по-интензивни и значителни по количество валежи има в четвъртък, на места, главно в Западна и Централна България. Временно затихване на явленията, в повечето райони, ще има след полунощ и в ранните сутрешни часове, когато и облачността временно ще се разкъсва. Вятърът ще се задържи предимно от североизток, слаб до умерен; във вторник за кратко ще бъде от северозапад. Преобладаващите максимални температури ще са между 20° и 25°, малко по-високи в сряда. Минималните ще са най-често между 10° и 15°.", "date": "2018.05.06", "title": "Валежи и гръмотевични бури ще има в понеделник, очакват се градушки"}
{"url": "https://offnews.bg/futbol/stoichkov-izrazat-az-ne-sashtestvuva-v-moia-rechnik-680057.html", "text": "Л.Пашова: Денят, в който ЦСКА на 70 години. Честит празник!Хр. Стоичков: Благодаря! И съм щастлив, че съм част от тази история. Искам да благодаря на всички световни, европейски и олимпийски шампиони, които са израснали и са минали през този клуб. И на тези, които ще дойдат. 70 години на много труд, на много радост. Но също и на мъка. Не може всяка година да очакваш нещо, което е невъзможно, но аз съм щастлив, че съм част от тази история, че сме израснали в ЦСКА, че съм тръгнал от ЦСКА и най-вече съм щастлив, че тази публика никога през годините не предаде ЦСКА. Институцията ЦСКА е жива. Историята го показва. В годините винаги сме били ЦСКА, винаги сме играли с емоциите на ЦСКА. Били сме Червено знаме, Средец - много имена, но публиката знае какво е ЦСКА. Тази публика ни направи нас. Аз съм щастлив, че тази публика ме е подкрепяла в най-трудните моменти като футболист, защото не целия път в моята спортна кариера е бил гладък. Спъвал съм се. Падал съм, ставал съм, вдигал съм глава, но благодарение на тях и затова днешния празник е за тях. Защото те са историята на ЦСКА. Ние сме служителите на ЦСКА.Л.Пашова: Кои са хората, големите преди теб в ЦСКА, без които нямаше да бъдеш това, което си?Хр. Стоичков: На първо място ще сложа Добри Джуров. Той е човекът, който е шапката на Армията. Мирчо Асенов, адмирал Добрев, генерал Матеев, Георги Христов, Чолаков, Боби Станков. Това са хората в първите стъпки направили ЦСКА. Манол Манолов лека му пръст. Стоян Йорданов, Цецо Атанасов, Димитър Пенев, Петър Жеков Стоил Трънков лека му пръст, бате Любо Царев лека му пръст, бате Сашо шофьора, бате Добри, Христо Запрянов, доктор Гевренов, доктор Филипов. Сигурно ще забравя някой. Оттам натък всички футболисти. Защото без тях няма шанс. Няма спортист, няма човек, който без колектив да успее. Не мога да ги деля. Аз съм част от тях, те са част от мен. Тая дума \"Аз\" съм я затрил. Не съществува в моя речник. Трофеите, които съм ги спечелил са техни. На моето семейство, на моята съпруга, на моите деца. Сега вече са и на внучката, защото без тях няма шанс. Който си слага такъв медал, че \"Аз съм постигнал много с много труд\" - отвори си вратата и си заминавай. Без моите колеги и без моите треньори няма шанс.Л.Пашова: Колко е важно човек като теб с твоята кариера да си припомня откъде е тръгнал?Хр. Стоичков: Аз не съм забравил откъде съм тръгнал. Моята мечта съм си я сбъднал. Много е лесно в днешно време да чуваме Аз вкарал гол, аз направил това и отбора победи. Не съм забравил, че съм тръгнал от Кършияка - от Пловдив. Не съм забравил, че детството ми мина на стадион \"Марица\", не съм забравил, че детството ми мина на стадион \"Юри Гагарин\" в завода. Не съм забравил първите ми стъпки с бате Огнян Атанасов в Марица. Не съм забравил как съм ходил по линията да бягам от училище и по линията да ходя да тренирам. И моята мечта се сбъдна, защото пътят ми беше начертан. Имах двама човека, които вече не са сред нас - дядо ми лека му пръст и моя баща, по които винаги съм се водил. Те какви са били и аз къде съм тръгнал. Винаги съм казвал, че когато преследваш мечтите си, трябва да се препънеш първо. Да паднеш. Да си ожулиш коляното, да има кръв. И да продължиш. И затова винаги съм се старал да съм си аз. Не съм копирал никой, не искам да ме сравняват с никой.Л.Пашова: На баща ти успя ли да му кажеш всичко?Хр. Стоичков: (просълзява се)Л.Пашова: Нека хората да видят, че Стоичков е нормален човек. Той плаче, смее се, кара се. Замисля се. В последните години много близки хора си отидоха от теб. Освен баща ти, Трифон Иванов, Йохан Кройф.Хр. Стоичков: Това е животът. Оставаме със спомените. Оставаме със спомените за татко. Останах със спомените на Йохан. Останах със спомените на Трифон. Те са част от моя живот. Аз със Трифон съм делял стая много години. Може би бях последния, с който разговаря. Само си спомням добри неща за тях.Л.Пашова: Тук в студиото режисьорът на твоя бенефис Борис Радев разказа колко е бил впечатлен от твоите реакции, когато е излязло моченцето с номер 3. Защото ти не си знаел, че го има в сценария.Хр. Стоичков: Бях длъжен да го направя, защото този човек искаше да бъде на този бенефис. Този човек в продължение на 365 дни 365 дни сме говорили. Всеки ден. Но господ го прибра. Може би затова този ден сълзите дойдоха отгоре. Дъждът дойде отгоре. Искам още веднъж да благодаря на тези 40 хиляди, които бяха на стадиона. Показахме на целия свят как българския народ, българската публика знае да уважава. Уважи тези, които са световни и европейски. Тези хора, коти прелетяха хиляди километри, за да дойдат на бенефиса. Показахме, че го можем. Това е най-великото. Понякога си го пускам. В нашата телевизия в Маями понякога ги пускат тези кадри. Ами, готино е. Готино ми е да видя нашите изпълнители: 100 гайди, Николина Чакардъкова. Програмата беше направена с мярка. Всеки да се чувства комфортно. После, когато гледах всичко няколко пъти ми текнаха сълзи, защото емоцията е голяма.Л.Пашова: Кое при теб е повече? Безсънните нощи или сбъднатите сънища?Хр. Стоичков: Първо имаше безсънни нощи, но и сбъдната мечта. В годините много неща се промениха. Когато приключих с футбола, направих един бенефис в Барселона. След това пътищата се разминаха, защото отидох в Америка, нямах възможност да организирам нещо, което си заслужаваше. Един път си на 50 и затова реших тези 50 да са в България - на този стадион, на който дебютирах с националната фланелка.Л.Пашова: Да предположим, че това е сърцето ти - тук е ЦСКА, тук е Барселона. Тези две части равни ли са?Хр. Стоичков: Да. Няма как да е различно. Сърцето аз съм го разделил на части. Марица Пловдив, Хеброс Харманли, завод Юри Гагарин...Всички имат място там.Л.Пашова: Ти идваш в София с номер 5. Как стана номер 8? Само заради датата на раждане ли? Каква е историята?Хр. Стоичков: Започнах с номер 5, защото в годините бате Огнян Атанасов ме пускаше защитник. И ми хареса една такава дума либеро. Викам - с номер 5 ще играя либеро. Нямах си хал хабер какво е либеро. Така започнах в Марица Пловидв с номер 5. Вече в Харманли играех с 11, 6, 7. Важното е, че играех. Важното е, че друг треньор Сава Савов ми гласува това доверие. Да бъда титуляр. На 15-16 години да бъда титуляр неизменен в този голям отбор на Хеброс Харманли. С тези прекрасни момчета, с които до ден днешен останахме големи приятели. Аз не забравям откъде съм тръгнал. Когато дойдох в ЦСКА - един мач с 11, един мач със 7, един с 4. Защото оставаха фланелките, които другите не обличаха. Който номер оставаше, него обличах. Аз бях доволен на това. Макар да е резрвен номер, бях доволен и на това. Защото съм част от тях. Когато Георги Славков лека му пръст си тръгна от ЦСКА, казах това е моя номер. Оттук до края на моята кариера - само с Номер 8. След това естествено и в Барса, и в Парма, в Чикаго с номер 8.Л.Пашова: Барса станаха за 25-ти път шампиони тази година.Хр. Стоичков: Така е рекъл господ, така ще бъде занапред. Големите трябва да печелят. Но големите знаят и да губят. Когато се загуби един шампионат или се загуби една купа, ние сме свикнали тук да казваме, че не сме постигнали нещо, което трябва да постигнем. Или сме извън групата, извън борбата. Един процес не се гради от днес за утре. Един процес изисква време. Аз мисля, че нито един спортист в България не е успял от днес за утре. Той е тръгнал с много труд, с много желание, с вслушване в съветите на своите треньори. И затова сме успяли. Ако днес не си успял, не си изпълнил едно задължение. Защото не всеки път трябва да поставяш задача шампион. В ЦСКА всяка година трябва шампион. В Барселона - всяка година трябва шампион, но има моменти в спортната година, когато резлутатите не те покриват. На кого трябва да бъдем сърдити - на всички нас. Не може само на един човек. Не може само на един треньор. Или на президент или на един футболист - че е изтървал един гол.Л.Пашова: В Барса кога ти беше най-трудно? Един единствен момент - най-трудният.Хр. Стоичков: Когато пристигнах в Барселона. Езиковата бариера. На терена ми беше много лесно, защото нито Куман говореше испански, нито Лаудруп говореше испански, но се разбирахме само с поглед. В последствие те проговорих испански, аз проговорих. По-лесна ни беше комуникацията. Първите 20 дни или месец ми беше най-трудно. Не ми е било трудно, че са ме наказали 10 мача да не играя, че съм настъпил съдията. Това е най-малкият проблем в моята кариера.Л.Пашова: Една дума искам за Йохан Кройф.Хр. Стоичков: Йохан е също като Огнян Атанасов, също като Сава Савов, също като Манол Манолов, също като Димитър Пенев. Защото той е част от моя спортен живот. Те са били мои старши треньори. Естествено слагам всички помощници.Л.Пашова: Той на сърцето ти беше много близък...Хр. Стоичков: Когато имаш един списък пред теб, имаш 20 футболиста и всеки един от тези футболисти той ги е прегледал. Казал е: \"От тези 20 искам Христо Стоичков\". Там спираме да говорим. Защо, как - резултатите говорят сами по себе си.Л.Пашова: Идва световното първенство в Русия. Коя ще бъде голямата звезда според теб?Хр. Стоичков: Голямата звезда винаги е Лионел Меси.Л.Пашова: Защо ли не съм очаквала да кажеш Роналдо например...Хр. Стоичков: Предполагам, че в момента в най-добра спортна форма е Салах от Ливърпул. Той показа как и по какъв начин човек може да се адаптира. Неговата историята е ужасяваща. Ако имате възможност, прочетете от къде е тръгнал и какво е направил със своя баща. И как е стигнал до Рим. Едва ли друг може да го направи. Също и за него бих заложил, че ще бъде един от водещите футболисти на това световно първенство. Но ще има и големи изненади, които се смятат за фаворити, може би няма дори да минат първия кръг.Л.Пашова: Най-много ще ми липсва Джиджи Буфон. Защото изпитвам невероятно удоволствие като го гледам как в началото на мача с пълно гърло и пълно сърце пее химна на Италия.Хр. Стоичков: А ти питаш ли ме мен какво ми беше в Парма, когато беше на 17 години как влизаше всяка сутрин и носеше кроасани и по едно кафе. Можеш ли да си представиш след толкова години, че това е Джиджи Буфон. Само преди няколко дни говорих с него, защото искам да направя филм за неговата кариера. Имам уверението живот и здраве след световното първенство ще бъда до Италия. Изключително добро момче. Голям професионалист. Едно момче, което не се отказа от трудностите. Когато дойде в Парма, на вратата беше един от най-добрите вратари по това време Люка Бучи. Той беше трети вратар. Но не се отказа, продължи. Всеки ден казваше: \"Аз ще стана най-добрият\". И да, Джиджи Буфон е един от най-добрите вратари в историята на световния футбол. Казвам го с цялото си сърце и душа.Л.Пашова: Аз ти казах на мен защо ще ми липсва и мисля, че мотивацията е една от причините ние да не сме на това световно първенство.Хр. Стоичков: А нас кой да ни мотивира? По какъв начин можеш да ги мотивираш? Щом аз не можах да ги мотивирам.Л.Пашова: Колкото и грубо да звучи имам чувството, че на някои момчета им е по-приятно да бъдат в Слънчев бряг, отколкото в Москва по това време.Хр. Стоичков: Аз минах по този път. Щом аз не можах да ги мотивирам да бият една Албания, щом не можах да ги мотивирам да бият една Унгария, за какво става въпрос? Имам колеги в Унивижън, които са били на световни първенства, печелили са шампионати в Италия, Испания и сега си правим нашите коментари кои са бойкотирали световно първенство. Има много отбори, които го бойкотират световното първенство. Италия го бойкотира. Холандия бойкотира, България, Чили...Не искат да ходят на световно първенство. Те го бойкотират. Затова не са там. Защото не са заслужили. Трябва да сме реалисти. Какво сме заслужили ние, за да бъдем на световно първенство. Че сме били една Холандия. Ами ето сега ние се събираме тука от телевизията и Холандия не могат да ни бият. Или една Италия, която се мъчеше до последно на един бараж с Швеция - без пет от най-добрите си футболисти заедно със Златан Ибраимович Швеция успя да победи Италия. Не са заслужили. Чили с какво заслужиха? Като всичко им беше поставено на масата, оставаха им пет мача до края и от пет мача загубиха четири. Ние с какво заслужихме да бъдем на световно първенство? Че сме били Швеция? Че сме били Холандия? Защо не бихме Беларус? Тогава ти беше шанса да си там. Или е много лесно. Като биеш един мач, на другия не играеш. Така беше и така ще остане. Ние сме си виновни.Защото допуснахме и допускат да има чужденци, които не са на нашата класа. Как мога да мотиварм наше момче да играе в отбора като карам някой от вънка и казвам, че той ще играе, защото е чужденец. Какво променихме във футбола? Нищо. Защо не го направят както е в Англия? Нали са големи умници отляво и отдясно. В Англия не можеш да отидеш да играеш, ако нямаш 50 процента в националния отбор. Ние кой откъде хване самолета или влака го караме и играе. Как да имаме национален отбор? Кой да докарам треньор на националния отбор? Колко се изредиха? И все ние сме виновни. Да, аз си признавам, аз съм виновен. Не можахме да бием Албания, не можахме да бием Унгария, аз съм виновен. Но след мен кой дойде? Класирахте ли се? Лесно е да хвърляме вината срещу Ицо Стоичков.Но резултатите са там. И затова няма да имаме голямо световно първенство. Защото нямаме основа. Кои футболисти играят на запад? Къде играят? Дали играят въобще. Трифон Иванов лека му пръст - титуляр. Петър Хубчев - титуляр, Цанко Цветанов - титуляр, Емил Кременлиев- титуляр, Ивайло Йорданов- титуляр, Данчо Лечков- титуляр, Балъков- титуляр, Емил Костадинов- титуляр, Наско Сираков- титуляр, Христо Стоичков - всички титуляри. Дай ми едно име. Ивелин Попов, Ивайло Чочев и свършваме дотам. Това е бедата и затова мен ме боли. Аз съм бил в този национален отбор. Не забравям 1987 година, когато дебютирах - първия мач България с Белгия. И не забравям как са ми помогнали батковците на мен. Наско Сираков, Георги Димитров, Лъчо Танев - целия отбор. Сега кой ти помага? Никой.Л.Пашова: Най-важното е, че в Русия ти ще бъдеш част от екипа на БНТ. Ще имаме удоволствието да гледаме твоите комен, твоите анализи./интервюто продължава на 12 май 2018 година, 18:30 БНТ 1", "date": "2018.05.06", "title": "Стоичков: Изразът \"Аз\" не съществува в моя речник"}
{"url": "https://offnews.bg/sviat/goliamo-navodnenie-udari-ankara-naj-malko-shest-dushi-sa-raneni-680060.html", "text": "Най-малко шестима души бяха ранени днес при катастрофално наводнение в Анкара, предаде Анадолската агенция, цитирана от БТА.Наводнени са няколко квартала на турската столица, особено критично е положението в община Мамак, където водата влачеше паркирани автомобили и дори по-малки камиони.\"Такава катастрофа е невиждана досега тук. Ранени са шестима души, но никой от тях не е в критично състояние\", каза кметът на Анкара Мустафа Туна.Тепърва ще се изяснява какви са щетите от бедствието. ", "date": "2018.05.06", "title": "Голямо наводнение удари Анкара, най-малко шест души са ранени"}
{"url": "https://offnews.bg/drugi/bortcite-ni-ostanaha-s-4-medala-ot-evropejskoto-v-kaspijsk-680077.html", "text": "Борците ни останаха с 4 медала от европейското в Каспийск, Русия.В последния ден на шампионата националите в свободния стил не успяха да стигнат до медалите. Дебютантът за България на голямо първенство - чеченецът Али Умарпашаев загуби в репешажите при 74-килограмовите с 2:6 от Александър Гулаев (Словения), втори на световното за младежи до 23 г. от 2017-а.Така по-късно тази вечер Гулаев ще спори за бронза с Франк Чемизо (Италия), двукратен световен, два пъти европейски шампион и бронзов олимпийски медалист от Рио 2016.При 86-килограмовите другият дебютат в отбора Мехмед Гази също бе спря в репешажите - 0:10 от Ахмед Дударов (Германия).Ден по-рано Владимир Дубов претърпя поражение на четвъртфиналите в категория до 61 кг. Световният вицешампион и настоящ носител на златния пояс \"Дан Колов\" бе спрян от турчина Ресеп Топал с 10:15, който в следващия кръг също загуби и българското участие в категорията приключи.Жените ни записаха най-силното си представяне до момента. За първи път в историята България има две шампионки - Биляна Дудова (57 кг) и Тайбе Юсеин (62 кг), Мими Христова (59 кг) взе сребро, а Даниел Александров (82 кг) се окичи с бронз при класиците.Миналата година на европейското националите също имаха две титли, а отличията бяха общо 7.", "date": "2018.05.06", "title": "Борците ни останаха с 4 медала от европейското в Каспийск"}
{"url": "https://offnews.bg/istoria/v-imeto-na-makedonia-zabranenoto-obshto-minalo-680059.html", "text": "Как се е запазила паметта на местните хора вече хилядолетие, показаха тайни документи в най-големия македонски манастир - Бигорският. Скрит в полите на Бистра планина, той е последната православна крепост преди границата с Албания. Вече точно 1000 години Бигорският манастир пази мощите на десетки светци, парче от кръста, на който е разпнат Христос… и паметта на хората по тези земи. В манастира се съхранява книгата „Огледало” от Кирил Пейчинович, печатана е 1818 година в Будим.Заради съхранението на подобни реликви и историята, която пазят, братята от най-големия македонски манастир често са наричани „предатели”. Медиите в Скопие демонизираха монасите, след като те подкрепиха договора за добросъседство между страните ни миналата година. А навръх 2-ри август, Илинден, пред олтара на църквата „Св. Йоан Кръстител” духовниците изпяха първия химн на ВМРО, написан от родения в Стара Загора композитор Александър Морфов.Песента е била поръчана от историческото ВМРО на Тодор Александров. Факт, който малцина в Македония знаят. Изведнъж този химн става неудобен и е забранен от комунистическите власти в Македония по нареждане на Белград.Защо обаче в днешната македонска земя, насочена към общото европейско семейство, пазителите на историческата истината са обявявани за врагове?„Е, какво да ви кажа, историята свидетелства…. В Македония са били вършени страшни преследвания, гонения, убийства, злосторства над хора, които се чувствали българи. Или имали някаква връзка с България. Това е било страшно време, казва отец Кирил от Бигорския манастир. - Пример е едно дете, ученик в семинарията в Битоля, което получило писмо от свой роднина – първи братовчед от България, от Варна. Накрая е удавено в рибарниците на манастира.Преди точно 100 години, през 1918-а година нашият игумен тук, игумен Партений, защото не искал да се откаже от Екзархията, и да споменава сръбския владика в службите, бил убит по зверски начин – бил заклан и хвърлен в река Радика от моста, който е точно под манастира, спомня си отецът. - Един игумен на манастира Пречиста – Софроний, също бил застрелян. Негов другар, свещеник от град Кичево, е бил разпънат на кръст. Помислете си!Само в една нощ на 7 януари 1945 г. – така наречената Кървава Коледа – били са затворени, били са убивани. Такива има стотици, стотици хиляди. Това са били страшни мъчения. Това е бил една чудовищна система.След 1945-а година нашите затвори Идризово, Голи оток, Отешево са пълни с … политически затворници, защото са говорили може би малко по-открито за историята” , казва отец Кирил.Година след смяната на властта край Вардар спорът за името с Гърция е най-голямата пречка пред ново бъдеще за страната.„Ако не успеем, няма да имаме вероятно бъдеще в ЕС, в НАТО. Тогава ще трябва Европа да я доведем в Скопие, в Македония – не виждам друг вариант! В най-краен случай, ако не се намери решение, въпросът ще остане отворен и ще продължим след три месеца, след шест месеца пак да търсим отговор. Не искам и да си помислям, че няма решение. Винаги има решение”, смята Зоран Заев, министър-председател на Македония.Kакво означава промяната на името на една държава днес? И възможен ли е друг път пред Македония, ако преговорите не постигнат резултат? Най-силните мъже в държавата отговориха откровено пред камерата на bTV. На финала на това пътуване, Иван Георгиев търси забравения гроб на един от най-обичаните български герои 115 години след гибелта му. Останките на Гоце Делчев и споменът за него са разхвърляни между три държави на Балканите и е илюстрация за най-болезнената метафора на отношенията в региона. Разказва един от последните живи наследници на Делчевия род.Съдбата на Гоце Делчев е символична за отношенията по оста Атина – Скопие – София. Роденият в Кукуш, днешна Гърция, воевода загива 4 май, преди точно 115 години в село Баница, също на територията на съвременна Гърция.Серският воевода и приятел на Делчев – Михаил Чаков - свидетелства, че 3 години след смъртта му разравя все още неразложените му останки и прибира черепа и крайниците в дървено ковчеже, което заравя в притвора на селската църква.11 години по-късно сандъчето с тленните останки е изровено и пренесено в България, за да бъде предадено близо 30 години по-късно от българските комунистически власти на югославските им приятели в Скопие.Въпреки официалното партньорство в ЕС и НАТО за съвременна Гърция темата все още е табу.Български археолози никога не са допуснати да изследват село Баница, чиито руини и днес лежат в планините над град Серес.Георги Чопов, един от малкото останали наследници на Делчевия род, е сред най-известните хореографи в Югозапада. Посветил е живота си на запазването на фолклорното наследство от Македония. Днес той е щастлив от затоплянето на отношенията между София и Скопие, но и огорчен от опитите за подмяна на истината за политически цели.“Не можем да правим компромиси с историята, защото ние сме отговорни пред историята и пред бъдещите поколения. Просто с времето всичко умира. Напъват ме сълзи по някой път. Ние сме българи. Това е…”, казва Чопов.", "date": "2018.05.06", "title": "В името на Македония: забраненото общо минало"}
{"url": "https://offnews.bg/dw/koj-bi-mogal-da-nadvie-erdogan-680058.html", "text": "Белези за нервността на Ердоган има предостатъчно: изтеглянето на изборите с цели 18 месеца напред или натискът над бившия президент Абдуллах Гюл да не се кандидатира за президентския пост. Но достатъчно ли ще е това?Изборите всъщност трябваше да се проведат чак в края на 2019 година. Турският президент Реджеп Тайип Ердоган обаче ги изтегли с повече от година напред – те са насрочени за 24 юни 2018 година. Времето е малко и партиите почти всеки ден номинират кандидатите си за президентския пост. Няма никакво съмнение, че Ердоган ще спечели първия тур и то с голяма преднина.Общата цел - победа над ЕрдоганЗатова опозиционните партии усилено издирват кандидати, които да успеят да се наложат над Ердоган на втория тур, предвиден за 8 юли. Опозиционните партии сключват и предизборни обединения, с чиято помощ по-малките партии да успеят да прескочат десетпроцентовата бариера за влизане в парламента, което би намалило шансовете на управляващата партия да получи абсолютно мнозинство. Общата цел на опозиционните партии е да предотвратят подобно абсолютно мнозинство на ПСР и да осуетят преизбиранато на Ердоган, който при победа ще може да управлява с още повече правомощия.Белези за нервността на Ердоган и неговата партия има достатъчно. Първият от тях е изтеглянето на изборите с цели 18 месеца напред. Другият е натискът на управляващите над бившия президент Абдуллах Гюл да не се кандидатира за президентския пост. Защото опозиционните партии могат и искат да се обединят зад Гюл, който е критик на Ердоган и неговата управляваща партия. На Ердоган не му се харесва и това, че лявата прокюрдска Демократична партия на народите /ДПН/ изпраща в надпреварата своя харизматичен бивш председател Селяхатин Демирташ. От ноември 2016 година той е арестуван, но все още не е осъден, така че има право да се кандидатира. Онези кюрди, които иначе не биха се отправили към урните, сега ще дадат своя глас.От консервативния резервоар на ПСР изпъква още турската националистка и бивша министърка на вътрешните работи Мерал Акшенер, която наскоро основа своята дясна „Добра партия“. Най-голямата опозиционна партия в Турция - Републиканската народна партия (РНП) издигна кандидатурата на Мухарем Индже, надявайки се на втория тур той да обедини както кюрдските избиратели, така и избирателите на Мерал Акшенер.Първият тур е решаващ за ЕрдоганТова означава, че за Ердоган ще е от решаващо значение да успее да събере абсолютно мнозинство още на първия тур. Неслучайно опозиционните партии настояха да бъдат изпратени наблюдатели на изборите, за да бъдат избегнати манипулации и фалшификации.С обявяването на предсрочни избори Партията на справедливостта и развитието /ПСР/ искаше да предотврати участието на основаната едва през октомври 2017 година „Добра партия“ на Акшенер. Републиканската народна партия обаче провали тези сметки на Ердоган, като даде на новата партия 15 депутати \"на заем\", така че тя да може да образува собствена фракция в парламента, а заедно с това – и да участва в изборите.И все пак – поне една от сметките на Ердоган може да излезе вярна. Големите опозиционни партии в Турция са толкова различни в идеологическо отношение, че едва ли ще са способни да водят решителни съвместни действия. А бившата опозиционна Партия на националистическото действие /ПНД/ така и така е вече на страната на Ердоган. С нейна помощ той иска да спечели изборите още на първия тур. И шансовете му не са никак лоши. Но далеч не са толкова големи, колкото бяха след неуспешния опит за преврат през юли 2016 година.", "date": "2018.05.06", "title": "Кой би могъл да надвие Ердоган?"}
{"url": "https://offnews.bg/futbol/berbatov-i-futbolni-zvezdi-se-moliat-za-zdraveto-na-sar-aleks-fargiusa-680061.html", "text": "Футболният свят не остана безразличен към здравословните проблеми на легендата сър Алекс Фъргюсън. Легендата претърпя животоспасяваща операция за отстраняване на кръвоизлив в мозъка и продължава да бъде в реанимация.Много футболисти му пожелаха бързо възстановяване. Сред тях е и родната звезда Димитър Бербатов, който също подкрепи бившия си мениджър в Манчестър Юнайтед. Българинът пусна снимка с Фъргюсън в социалните мрежи, със следния текст: \"Мислите и молитвите ми са с теб, шефе\".\"Мислите и молитвите ми са с теб, любими мой приятелю! Бъди силен, Шефе!\", написа Кристиано Роналдо, който не един път заявявал, че Фъргюсън му е като втори баща.\"Оздравявай бързо, Шефе! Мислите ми са с теб и твоето семейство в този момент!\", окуражи го Уейн Руни. Роберто Манчини, който стана шампион с Манчестър Сити през 2012 г., победажвайки именно Юнайтед на сър Алекс също не пропусна да се включи в пожеланията.\"Желая му бързо възстановяване. Бъди силен, Алекс\", написа италианецът, който в момента води Зенит Санкт Петербург и е смятан за фаворит за нов селекционер на \"скуадра адзура\".Дейвид Бекъм пък публикува снимка с Фъргюсън при подписване на договор като младеж и я подписа с думите: \"Продължавай да се бориш, шефе. Изпращам ти моите молитви и любов към Кати (съпругата на Фъргюсън) и цялото ти семейство\".\"Дръж се, сър Алекс. Моля се за теб, семейството и близките ти\", написа Венсан Компани, капитан на Манчестър Сити. В подобен стил са посланията на Петер Шмайхел, Майкъл Карик, Сам Алърдайс, бившият помощник на Фърги Майк Фелън и още много други.", "date": "2018.05.06", "title": "Бербатов и футболни звезди се молят за здравето на сър Алекс Фъргюсън"}
{"url": "https://offnews.bg/obshtestvo/paradat-na-6-maj-v-snimki-680063.html", "text": "По повод 140 години от създаването на българската армия в София беше проведен военен парад, на който беше паказана различна военна техника. В парада взеха участие над 1600 военнослужещи, въоръжените сили и бяха представени над 50 верижни и колесни бойни машини на Сухопътните и зенитно-ракетни войски.Над площад \"Александър I\" прелетяха 14 вертолета и самолета на Военновъздушните сили.По традиция парадът беше открит от вертолет „Ми–17” на Военновъздушните сили, носещ националния флаг. След него прелетяха вертолетите Ми-24 и АS-532 AL „Cougar”, военно-транспортния самолет C-27J „Spartan”, учебните самолети L-39ZA и „Пилатус“ РС9М и бойните самолети Су-25 и МиГ-29. Веднага след тях на площада дефилира бойната техника, на въоръжение в Българската армия: танк Т-72, 122 - мм самоходна гаубица „2С-1” - „Гвоздика“, бойни машини на пехотата - БМП-1 и БМП-23, 120 мм самоходна минохвъргачка Б1–11 „Сани”, бронетранспортьор (БТР) 60ПБ, зенитно-ракетен комплекс „ОСА”-AK, 152-мм оръдие гаубица Д-20, реактивна система за залпов огън БМ-21 „Град”, тактически ракетен комплекс „Точка”, бронирани леки автомобили с повишена проходимост „Мерцедес” G 270, бронирана машина „Хамър”, бойни бронирани колесни машини „Commando seleсt” и „Guardian”, пускови установки от зенитно-ракетен комплекс С-300 (SA-10) и транспортно-зареждащи машини за зенитно-ракетни комплекси С-125 (SA-3) и С-200 (SA-5).За първи път в парада в София участие взе представителен блок на македонските Въоръжени сили от военнослужещи от механизиран пехотен батальон с командир подполковник Боро Латкоски, които бяха посрещнати с овации от публиката. Автор на снимките: .", "date": "2018.05.06", "title": "Парадът на 6 май в снимки"}
{"url": "https://offnews.bg/sviat/beniamin-netaniahu-shte-poseti-moskva-na-9-maj-680073.html", "text": "Израелският премиер Бенямин Нетаняху потвърди, че ще присъства на деветомайския парад в Москва. Той определи предстоящите си разговори с Владимир Путин като особено важни предвид ситуацията в Сирия. Нетаняху заяви, че Иран доставя модерни оръжия за Дамаск, които представляват заплаха за еврейската държава, съобщава БНТ.Нетаняху смята, че Иран полага все по-активни усилия да създаде военни бази в Сирия, насочени срещу Израел. Затова израелският премиер смята разговорите си Путин на 9 май за особено важни.Ще се срещна с руския президент Путин в Москва и ще участвам в парада за Деня на победата над нацистка Германия.Срещите ми с руския президент са винаги важни за сигурността на Израел и координацията между израелските въоръжени сили и руските военни, каза Нетаняху.Що се отнася до Иран, той заяви, че страната му е решена да блокира иранската агресия срещу Израел \"дори и това да означава борба\".На Червения площад в Москва приключи генералната репетиция за деветомайския парад.Владимир Путин встъпва официално в длъжност като президент утре.Ден преди това властите  от ареста. Той беше задържан по време на антиправителствен митинг за организация на протест, несъгласуван с властите. Случаят му ще бъде разгледан от съда на 11 май.", "date": "2018.05.06", "title": "Бенямин Нетаняху ще посети Москва на 9 май"}
{"url": "https://offnews.bg/futbol/10-ot-barsa-ne-uspiaha-da-pobediat-real-v-poslednoto-el-klasiko-za-ini-680078.html", "text": "Барселона и Реал Мадрид завършиха наравно 2:2 в двубой, игран на стадион на \"Камп Ноу\". Съдииските грешки на \"Ел Класико\" предизвика много емоции и до някаква степен засенчиха последното участие на Андрес Иниеста в дербито на Испания.Каталунците поведоха чрез Луис Суарес (10), а Кристиано Роналдо изравни в 15-та, а по-късно се контузи и бе заменен на полувремето. В края на първата част обаче Серхи Роберто получи директен червен картон, след като малко преди това Гарет Бейл бе пожален за ритник без топка по Самюел Юмтити.През второто полувреме Лионел Меси направи 2:1 в 52-та минута след спорна ситуация около Луис Суарес, а след това аржентинецът пропусна сам срещу Кейлор Навас.Гол на Суарес пък бе отменен заради спорна засада, а Серхио Рамос бе пожален за втори жълт картон. Гарет Бейл изравни в 72-та минута, а малко след това гостите имаха сериозни претенции за дузпа срещу Марсело.В крайна сметка равенството позволи на Барселона да изпрати Андрес Иниеста в последното му 38-мо дерби срещу Реал Мадрид, а освен това каталунците продължават да са без загуба от началото на сезона.", "date": "2018.05.06", "title": "10 от Барса не успяха да победят Реал в последното Ел Класико за Иниеста (видео)"}
{"url": "https://offnews.bg/bojni/karatekite-ni-izpraveni-pred-evropejsko-predizvikatelstvo-680056.html", "text": "11 български каратеки ще се хвърлят през следващата седмица в битките за медалите на европейското първенство по карате. Надпреварата ще се проведе в Нови Сад от 10 до 13 май. Националите заминават във вторник за силното състезание.Треньорите Ангел Стефанов и Ангел Ленков ще разчитат на четири представителки при жените и седем при мъжете. Двата пола ще направят тимове за състезанието в отборното кумите.„Нашето желание е всички да се представят на ниво. Очакваме резултати от европейската шампионка за девойки Ивет Горанова, която влиза при жените.Александра Стублева се намира в Топ 20 на световната ранглиста и също е с прекрасни възможности“, коментира спортният директор на Българска национална федерация карате Борислав Иванов, който е най-успешната българска каратека с четири медала от европейски първенства. Водач на делегацията за Евро 2018 е президентът на федерацията Алексей Петров.Май ще бъде изключително натоварен месец за олимпийския спорт. На 26 и 27 София ще бъде домакин на Световната младежка лига, която е квалификация за Младежките олимпийски игри.„Очакваме над 1500 състезатели от 80 държави – добави Борислав Иванов. – Интересът към каратето нарасна след влизането в олимпийската програма.“Националите в момента са на лагер. Те се готвят в тренировъчната база, която е на стадион „Васил Левски“.Състав за Евро 2018Жени/Кумите50 кг - Кристина Свиленова55 кг – Виктория Росева61 кг – Ивет Горанова+68 кг – Александра СтублеваМъже/КатаПеньо ПеневМъже/Кумите67 кг – Васил Ривов75 кг – Стефан Петков84 кг – Велизар Колешански+84 кг – Илиян ИлиевВ тима за отборното Кумите са включени още Симеон Стойчев и Веселин Димитров", "date": "2018.05.06", "title": "Каратеките ни изправени пред европейско предизвикателство"}
{"url": "https://offnews.bg/politika/radev-chestva-gergiovden-s-george-ivanov-v-novo-selo-680051.html", "text": "На военния мемориал в Ново село президентите на България Румен Радев и на Македония Георге Иванов ще отдадат почит на героите от 11-та Македонска дивизия и загиналите български войници в Балканската, Междусъюзническата и Първата световна война.Церемонията на военното гробище, възстановено по инициатива и със средства на фондация „ Българска памет“, ще събере на едно място представители на държавната власт, общественици и граждани от двете съседни страни.В деня на храбростта и празник на българската армия, ще бъде отслужена заупокойна молитва в памет на загиналите воини от 11 Македонска дивизия, като в ритуала ще се включат свещеници от двете държави.Военният мемориал в Ново село, където са погребани 71 български войници, е възстановен през 2006 година, на мястото на изоставено военно гробище, като в центъра е изграден общ паметник от камък с изсечен кръст за храброст и надпис „ Българио, за тебе те умряха“. Съвместното честване на 6 май е неоспорим пример за стремежа към добросъседски отношения между двата народа с обща история и европейска перспектива.", "date": "2018.05.06", "title": "Радев чества Гергьовден с Георге Иванов в Ново село"}
{"url": "https://offnews.bg/obshtestvo/vremeto-dnes-slantce-i-vazmozhnost-za-gradushki-680049.html", "text": "Днес ще преобладава слънчево време. Около и след обяд над Западна и Централна България ще се развива купеста и купесто-дъждовна облачност. На много места ще има краткотрайни, в отделни планински райони интензивни валежи с гръмотевици и временно усилване на вятъра. Възможни са градушки. Ще духа слаб до умерен североизточен вятър. Температурите ще започнат да се понижават и максималните ще са между 24° и 29°, за София – около 24°. Това е прогнозата на Националния институт по метеорология и хидрология (НИМХ) към Българската академия на науките (БАН). Атмосферното налягане е и ще остане малко по-ниско от средното за май. По Черноморието ще преобладава слънчево време, след обяд с временни увеличения на облачността. На отделни места ще превали и прегърми. Ще духа до умерен североизточен вятър. Максимални температури на въздуха: 21°-24°. Температурата на морската вода е 16°-18°. Вълнението на морето ще е около 2 бала.В планините ще се развива купесто-дъждовна облачност и на много места ще има краткотрайни, в отделни райони интензивни валежи и гръмотевични бури. Ще духа умерен, по билата временно силен североизточен вятър. Максимална температура на височина 1200 метра около 17°, на 2000 метра – около 10°.", "date": "2018.05.06", "title": "Времето днес: Слънце и възможност за градушки"}
{"url": "https://offnews.bg/nashite-avtori/betonat-v-glavite-im-680039.html", "text": "Гърция има 14 880 километра брегова ивица, повече от Китай, Италия, Индия или Бразилия. Нашият морски бряг е някакви си триста петдесет и четири км. Но ако на нашите бандюги им дадете гръцкия бряг, ще го засерат и него на сто процента, гаранция. Знаете ли защо това е така? Защото българският бандит е потомък на Бай Ганьо, селяк по душа, а всички селяци ненавиждат тревата, имат алергия към плевелите и си умират да ги трепят с раундъп или да ги заливат с бетон. Селякът живее с някаква суеверна представа, че тревата е нещо вредно, мръсно и че могат да се справят с нея. Затова на всеки селяк трябва да му се разясни, че един ден, като го погребат, над гроба му рано или късно ще поникнат плевели, така че в крайна сметка те ще го победят. Борбата е неравна.Други суеверни представи на селяка са, че като си построи хотел, ще има много як бизнес, само ще си лежи, а баламите сами ще си идват да си дават парите и за има-няма два летни или зимни сезона – щото целогодишна заетост имат съвсем малко хотели – ще си върне инвестицията и даже ще е на печалба. Какви са реалностите – построяването на един малък приличен хотел излиза около милион лева. За активен сезон от 3 месеца тази инвестиция ще се върне напълно след около 30 години експлоатация. Щото то не е само да си отваряш устата и в нея да падат банани. След петата година всеки един хотел има нужда от освежаване, подмяна на оборудване, матраци, мокети, телевизори. Всяка година хотелът има нужда от поддръжка, понякога и от ремонт. Но селякът тия неща или не ги подозира, или е такъв визионер, че смело инвестира в бъдещето на децата и внуците, когато изобщо не се знае ще има ли туризъм, чисто море и хора на земята... И изобщо, кое е сигурно и как може да си сигурен за нещо след години? На селяците обаче им се струва много печелещо и дърпат смело кредити от банките на приятелите си.А някои просто претворяват едни еврота или денги в бетон, щото разполагат с несметни количества, но нямат обяснение откъде. Всички те, малограмотните политици от трети ешелон като Борисов, Марешки и Симеонов, охранените тлъсти наследници на доносници от ДС, които предпочитат да стоят на сянка и не знаем дори имената им, откровените мафиоти са от типа хора, които живеят, за да притежават. Отворили са паст и гълтат. Алчността е тяхната движеща сила. Никой от тях не си казва стига ми толкова, наситих се и да спре с лапането. Ако остарее прекалено и все пак се пенсионира, щафетата поемат децата му, възпитани в същите „ценности“. За сметка на неговите увеличаващи се богатства расте и броят на бедните и прецаканите. Лично от него прецакани във фирмите му, най-малко. Ако има следваща революция, тя ще е опустошителна и от хотелите няма да остане камък върху камък. Ако утре няма революция, ще има такава след 30 години. Точно когато ще му се изплати хотелът на оня тлъстия хитроват селяк.Само си разсъждавам на глас. Опитвам се да проумея начина на мислене на онези, които са се родили, за да имат. Какво имат? И какво ще отнесат в гроба си? Като древните траки и египяни, ще ги погребат със златото им, автомобила им и любовницата им? За да могат да им се радват, докато гният ли? Заграждат плаж Корал. Сега уж не пускат само коли да влизат, но загражденията очертават незаконно купения имот. Дюните са на държавата, резерватът е на държавата (а държава сме всички ние), но вече доказаха, че там няма дюни и никакви блатни кокичета никога не са расли. Долни хора, безскрупулни. Протестиращите срещу застрояването не сме от „либералните, умните и младите“, най-различни сме. Обединява ни едно, любовта към Божието творение, към природата. Иначе сме с най-разнообразни убеждения и е политическа спекулация да ни слагат под общ знаменател като зелени грантаджии.Нашите два начина на мислене, на бетоновозите и на хората, които искаме чиста природа – да имаш или да бъдеш, Каин или Авел – са и ще бъдат линии, които никога никъде не се пресичат. Не желая да срещам такива като тях, не искам дори да подозирам съществуването им. Мечтая за нещо просто. Да не успеят да ни вземат всичко.", "date": "2018.05.06", "title": "Бетонът в главите им"}
{"url": "https://offnews.bg/nashite-avtori/mazh-s-rizha-kosa-%c2%a0razkaz-za-gergiovden-ot-zdravka-evtimova-680002.html", "text": "Това го исках. Господи, виках му, ако ти не им запалиш къщата, аз ще ѝ драсна кибрита. Много го мразя тоз Андо, като го гледам, хващам нож и добре, че е Вяра у нас. Някой път ми прилича на къртичина, ниска такава и тлъста, и си викам, Гошо, тебе ти се смеят за тая жена. Гошо, ти струваш колкото продънен покрив, човече, тече ти на главата, а ти се правиш, че не ти тече. Щото Вяра е тлъста и затуй ходя напред пред нея като съм в Старо село и ме познават хората.- Къса си и си дебела – викам й. – Добре, аз ще си затворя очите и няма да те гледам. Ама като изляза до кръчмата, недей да ходиш покрай мене, не ми звънкай по телефона, че ме е срам дето те вземах.- Добре – вика ми тя. - Добре, Гошо.Разбрана е иначе, и къщата върти, и свети в къщата, и тя сама взема, та я омаза, щото аз не вярвах, че такава - хем бъчва на дебелина, хем стол на височина - ще се оправи, аз не можех, а съм мъж гора.Още ми е в главата Ана, момичето на дъртата знахарка Ана – те в тоя сой жените все Ана се казват, и детето – и него кръстиха Ана. Като го гледам, искам да го мразя, но Господ така ме е омесил, така ме е дълбал, щото не мога ни с очи, ни с ръка, ни с глава да мразя дете – та макар и на Андо, дето като го видя нож търся, камък хващам и искам да го затрия от очите до връзките на обувките. Такъв ме опекъл Господ – викам му аз, Господи, вземи отбий се до мене някой ден, и си поправи работата. Омеси ме пак, виждаш Ана, моята Ана, за която не спя и като чуя за нея, ножове под кожата ми лъсват, Ана не е негова вече, на някакъв богат, та лилав от пачки глупак от София се хвърлила, та станала жена – не е Андон, какво ме интересува мене?Трябва да се оре, сега пари човек бере, работи, докато има земя и камък за оране. Пари да си сложа в джоба. Парите те правят два пъти мъж. Без пари си жена – гледай го Андя, тънък тънее, ще се прекърши, но пак нож хващам, като го видя. По-нисък от втората си жена, и като съм виждал как тя го връзва с въже да изтрезнее – викам му – „Браво Господи, тоя път не се изложи, а се постави като мъж, човече. Браво на тебе.” Андо и той с мен трябва да оре, той е тракторист, беше механик, но от пиене механиката му изветря от главата, ако не беше оня грамадната, сигурно общината с нейни разноски щеше вече да го е заровила. Тогава, Господи, сигурно ще кажеш за мене „Тоя човек е зъл като онзи пес, дето ритна камбаната от бяс преди две седмици.” Тогава, Господи, аз щях да дам сто и петдесет лева да му купя дървен кръст. На, мършо, кръст забивам в земята над главата ти, ти че взема Ана!Но не би. Оная великанката - много грамадна, почти на височина ме стигнала – един ден както си ядем аз и Вяра, и Шушомирчо – Вяра готви така, щото ти се иска и тенджерата, в която е сготвила да изядеш – тогава пристига, както аз оглозгвах кокалче от кокошката - идва грамадната – ни „добър ден”, ни „здрасти”.- Ти - вика ми и тупа с юмрук по масата. – Не се заяждай с мъжа ми. Ако се заяждаш с мъжа ми, все едно се заяждаш с мене. Ще те бия.Седя аз и си глозгам кокалчето, ама много го глозгам, щото ако не го глозгам, ще взема ножа да й отрежа нещо, я глава, я крак. После ще ме изсипят направо в затвора. Не ми е за мене, нито ми е за Вяра – ей онова дребното насреща, синът ми - то ми е навсякъде. В главата, в ръцете, в джоба го нося. Снимка съм му сложил в портфейла и навсякъде го влача с мене. Един път го бях загубил, снимката му бях натирил някъде и детето се разболя. Кашля, разбираш ли, като че самосвал пясък в устата си има и не може да го извади от гърдите си. Гори. И аз си викам - Господи, спаси ми го. Той ми е най хубавото нещо. После на гръб до Черни връх ще те кача, Господи. Ако искаш, църква ще ти издигна, да има къде да отсядаш, като останеш без дом и те прогонят от някое място. Обаче Господ не чу, някъде далече заминал и не помогна. Докторът и той не помага – и по едно време аз се сещам: снимката на това дете не съм сложил в портфейла си и не го нося с мене. Не му давам сила.Веднага сложих снимчицата в портфейла, а портфейла – отляво, в джоба на ризата – както ми тупа сърцето, така силата ми да попива в дребния. И силата ми отиде в дребния. Аз го гушнах, ама така близо до мене го гушнах, щото полека му вземах неговата лоша температура и му дадох моята здрава температура. Детето се успокои и взема, та заспа. Тогава Вяра, нищо че е къса като нощната лампа, дойде при мене и ме целуна по челото. Какви са тия лигави работи – питам я, а тя вика – „Ти го успокои, Георги.“Оттогава го нося с мене – една снимка - още като беше на три години, слаб като цигара. На снимката - косата му червена, та пърли повече от моята. Очите му като на Вяра - сини, но бодат. На детето са много хубави, на Вяра не са. За Вяра никак не ми е – тя е кротка като старите керемиди, дето съм ги наредил на плевнята. Няма да мръдне, няма да се изкриви, капка не пуска, от двеста години все е керемида и след двеста години пак ще е керемида, а под нея сухо и топло. Тази моя Вяра навсякъде ще помине, при всеки – ако не съм аз, ще отиде при някой вдовец или при някой стар ерген и ще каже, както на мене каза:- Вземи ме при тебе – ще му рече. – Ще готвя, ще чистя и няма да те ядосвам.Така и направи при мене – спретнато дори и на тавана, даже в мазето, подредено, грее, та лъщи от чисто, и си викам аз на своята глава – „Виж, бе. Съборетината, дето мама ми я остави, била хубава. Светла била пустата му стара къща. Вяра я боядиса. Вика ми – „Георги, аз ще я стегна.“ – и я омаза, сам - сама. Резил. Жена дето е голяма колкото единия ми крак, сама да разстила вар и боя по стените, та й помогнах. Тя вика: – „Георги, я тука изкопай.“ Аз викам: – „Слушай, ма, аз не те прибрах тука да ми разпореждаш къде да копам.“- Добре - вика тя. - Извинявай - и като взема правата лопата, гледам я: мишка с лопата, рови, що рови, па се ядосах и изскубах от ръцете й лопатата, па дай, дай. За десет минути няма обърнах земята, а тя ми вика: – „Благодаря“. В тая къща никой на никого не викал – „Благодаря.“ Нито мама на тате, нито тате на мама, а и двамата бяха едри и хубави хора. Силни – роса да стиснат, на камък ще я направят, такава сила, особено у мама. Тя не приказваше, мама, но ни пляскаше през устите, като бяхме виновни.Разкървявала ми е устната, но с право. Бях скачал от Видибог, оная ми ти скала-звяр, във вира и си бях строшил главата. Викам си, няма да имам сила да се прибера у дома, едва долазих и гледам мама какво ще каже. Ако рече на баща ми:- Василе, викай поп Димитър да го пее, ще ровим Гошо – аз да си знам. Да не лазя повече, а да си умра на прага. Тъй и на тебе, Господи, ще ти е по-лесно да ме вземеш горе при тебе. Аз съм яко момче, мога да ора. Ще ора при тебе. Ще ти насадя липа като нашата. Да видиш ти какво се казва липа, Господи.Обаче мама не викна поп Димитър да ме пее, не ме ровиха, а ме опаса здраво през устата с опакото на ръката. Изми ми кръвта и вика: - „Следващия път като си разбиеш главата, щом скочиш от Видибог, не се прибирай, а умри по пътя някъде.“Аз много пъти скачах от Видибог, но не си разбивах главата. Та мисълта ми е, че мама като те плеска, значи си здрав на камък. Тате и той си го знаеше. Затова щом я види да замълчи и да гледа земята – на зле вървят работите. Мама е гневна и ще лети перушина. Затуй и тате гледа само в земята и мълчи, дано се размине перушината. Даже вземе метлата, та да премете кухнята. Ей това най-много успокояваше мама. Мама беше яка и силна коса. Една такава червена, та люта от червено, и моята е такава люта от червено, щото характерът й люти и не прощава на никого. Баща ми си знаеше за тази лютивина. За да я укроти, той изяждаше всичката манджа, дето мама беше сготвила. Майка ми, лека й земя, сега я при Господ и сила му дава, както аз давам сила на моя Шушомир – но готвеше по-зле от готвача в кръчмата.Един пръст лой в супата, картофите мразеше да ги реже, целите ги слагаше, за да не им се губела ползата и вика на мен и на баща ми: – „Яжте!“Аз не ям, тя само ме поглежда, по-добре да ме беше опасала през устата с опакото на ръката. Седя един час, още един час, а то мазно, като че бензин ядеш. Баща ми, горкият, седи, яде, пот му капе от челото и пада в чинията, но той гълта, докато не види дъното на тенджерата. Мама идва да провери и като види дъното, вземе та му налее една чашка ракия. Манджи не можеше да върти, майка ми, но ракията й беше златна и сребърна, силна оттук до Кюстендил, Перник и Стара Загора. Това беше най-големият огън, дето човек може да опече от джанки. Сипваше на тате в една малка чашка – още си я пазя, ситна като напръстник. И тогава, като изпие тоя напръстник от нейната бясна ракия, баща ми - още го виждам – се усмихва.Очите му, и те сини като мама, но косата му съвсем нормална, не е оранжев пожар като мамината, а кафява и кротка. Е това, викам си аз, е щастието – да се усмихне мъжът с уста, брада, с коса, риза и обувки - всичко да му се усмихне и да каже: – „Тоя път уцели ваксата, Господи. Добре, че ми даде тази чашка, Господи, та да разбера какво си мислил, кога си омесвал щастието за хората. Евала Господи, да си жив и здрав от мене. Бива те, човече.“Затова аз си прибрах тая чашка и си викам на ума – след някоя и друга година ще си грабна Ана. Тя учеше в нашето училище при даскал Иван Георгиев. Даскал Георгиев ме наказваше, де що ме съзре, но си бях виновен и не се сърдех на даскал Георгиев, да е жив и здрав горе, при Господа и на него свири с акордеона. Ана казваше - „Не плачи майко не тъжи“, казваше „Да се завърнеш в бащината къща“ и аз запомнях само онова, дето Ана казваше, а не дето ни го набиваше в мозъците даскал Иван Георгиев, да му е светло горе при Господа, и дано Господ има силна ракия, щото даскала я обича – такава твърда и здрава, както само в Пернишко я опичаме.Викам си: Ана – дребна като пуйче, пък като ти каже да се завърнеш в бащината къща, ти иде да бягаш от час и да се завърнеш в бащината къща при мама и да й кажеш: - „ Мамо, извинявай, че скачах с главата надолу от Видибог.“ Мама ще се хване за главата и ще си рече – „Извинявай ли?“ В тая къща никой не казва „извинявай“, и ще ме заведе при фелдшера в селската лечебница. „Това дете откачи“ – ще прошепне. „Дай му някакви хапчета, че да си върне ума назад в главата.“И понеже Ана беше толкоз слаба, чантата с тетрадки и тефтери три пъти по-тлъста от нея, аз й взимах чантата и я носех от тях до училище и от училище до тях. Отначало Ана ми даваше закуската си – „Вземи вика, Гошко, задето ми помагаш“ - и аз само това чаках. Излапвах я на хапка и половина, но после ми дойде на ума: ти си просто момче, Гошо, тя и без това е хилава, а като ти й ядеш хляба със салам и масло, ще вземе от слабост да се спъне пред училището и ще умре.- Ти ще паднеш пред училището и ще умреш – казах й аз на следващия ден. – Сядай тука пред мене и докато не изядеш тоя салам с масло, няма да те пусна да си ходиш дома. И тя седна. Яде и се мъчи, преглъща и още повече се мъчи, че ми дожаля. В нашата къща на никого не му дожалява. Ако му дожалее, мама се заеме, та го прасне по устата, за да му върне ума обратно. Ана съвсем забрави да дъвче, изкриви й се лицето от коравия хляб. Затова й викам: – „Добре, не яж, виждам, че се мъчиш.“ А тя ми вика:– Ти, Гошко, си добро момче, затова ще ти разкажа – вика - една приказка. - В нашата къща никой не разказва приказки, защото приказките са измишльотини на ония в учебниците, дето ме мъчи на тях даскал Иван Георгиев. Но нейната приказка не беше измишльотина – а за един царски син, който убил дракон, още един дракон – не съвсем дракон, ами ламя, после още една ламя, и скъсал железни обувки. Това си беше чиста лъжа за железните обувки, ама хайде от мене да мине – защото накрая се оженил за принцесата.- И аз ще убия ламя и дракон, Ано - казах й. – Само ми ги покажи. Аз съм силен.- Ти си най-силното момче в училището – рече Ана и аз се размислих– ей така се усеща тате, когато мама му сипе в напръстника от оная нейна корава ракия. Не змей, двеста змея и двеста лами щях да просна една до друга, само Ана още един път да ми каже че съм най-силното момче.- Ако ти си принцесата, ще натръшкам де що змей диша огън в Старо село и ще се оженя за тебе! – казах й аз.- Аз не съм принцеса, Гошко – вика ми тя.- Как да не си - втрещих се аз. – Ти ако не си принцеса, Ано, ни една принцеса няма под цялото небе от Старо село до София.После й берях от нашите ягоди и й носех, от нашите малини, щото мама я биваше да ти отгледа дървета и малини, ръцете й Господ беше направил само дървета да гледат. Ако под сянката на някое дърво застанеше мама, дървото от благодарност през нощта два метра порастваше.Баща ми веднъж вика:– Тая Ана, да знаеш... - и не довърши. Баща ми, дето е два метра, щом не си довърши приказката, значи нещо лошо ще вземе да довърши след един час. Така ти оставя време да си събереш ума, да свиеш юмрук и да не вземеш да се отпуснеш като варено пиле в чорбата. Така мама имаше време да стане и да грабне нещо в ръка – точилката, сатъра, все нещо, с което ще уплаши лошотията. - Тая Ана, твоята де, от училището, дето й занесе шест кила малини досега....- Ще ходя в гората на Голо бърдо и ще ти набера десет кила малини, татко. Ще ти ги върна - викнах аз. - Мразя да бера малини, но щом му е за малините…- Не ми е за малините, сине... – отново не си изказа приказката той и значи към лошо нещо ще я поведе. – В техния род жените не читави. Майка й усеща като някой ще умре. Бащата на твоята Ана не можа да удържи, уплаши се и си плю на петите. Не знам къде потъна, жив ли е, заровили ли са го някъде. Да остави Старо село, най-хубавото места в България. Най-хубавото е, да го знаеш от мене. Не слушай Иван Вазов от учебника на даскал Георгиев. Иван Вазов нищо не знае, щото не е идвал в Старо село, Пернишко, и не е скачал с главата надолу от Видибог в Струма.. Да ме прощава. Та тоя, бащата на Ана, заряза най-хубавото място и избяга. Никой не знае де го е духнал вятърът. Имаше градина пет декара, сливи, ама сливи като юмрука ми, ябълки, които са потят и от тях капят капки злато, една круша сладка като каца мед, абе какво да ти разправям! А той да си вдигне парцала и да се потроши някъде. Голяма любов бяха двамата. Измама е любовта, да го знаеш, ракията в напръстника е истината.... Разправят, че на това място още от турско време живеела знахарка, Гошко. И добри, и зли магии правела – то е грешно да се казва магии, то е или да помогнеш на човека да стане, или да го заровиш. Оттогава който там живее – не дай Боже да си жена и там да живееш - нещо ти става. Усещаш кога смъртта се промъква и ако човекът ти е приятел, му казваш: – „Пази се, брат, оная идва да те сложи в чувала. Ако човекът не е приятел на жената, тя си трае и ни се чуло, ни се видяло за тоя човек, само кръста му стърчи като оградата пред кметството, дето дори за ограда не става.- Не ме интересува знахарката, татко - казах му аз. – Искам Ана.Баща ми спусна глава между раменете. Така правеше, когато не искаше да каже нещо пред мама, но все пак го казваше. Не я гледаше – нейните очи бяха по-сини от неговите и ги пробиваха.- Гоше – захапа приказката баща ми. – Да знаеш, аз и Господ сме приятели. Не съм го казвал на майка ти, щото щеше да ме накара да му искам пари и да купим двата бостана до нашия. Но ти обаждам – а съм казал нещо на Господ, а ме е послушал. Имаме се с него. Хората с червена коса са приятели на Господ, щото сигурно и неговата рижа. Знам ли, не ходя на черква, че да видя как са боядисали образа му по иконите. Да знаеш сине. Ще накарам Господ да направи така, щото да не се ожениш за Ана. Да я отбие от тебе или тебе да отбие от нея.Да, баща ми каза на Господ това, дето го бе мълчал още в началото, преди да заговорим. И Господ го послуша. Отби Ана от мене, а това значи, че отби деня от мене, есента, лятото, зимата и пролетта отби, топлото и студеното раздели, извади сърце, дроб, кръв тоя Господ от мене, после ми ги върна студени като замразената риба в селския магазин. Но не можа Господ - макар че навсякъде свети и светиите командва - мене Господ не можа да ме отбие от Ана, ами още по-дълбоко я заби в мене и както бях замръзнал - сърце и дроб и кръст - само като за нея се замислех, тогава се стоплях.Раснахме един до друг с Ана, един до друг пораснахме и с Андо, моят най-добър и свестен комшия и съученик. Заедно се изучихме по механика, че да вдигаме на крак остарели и потрошени трактори, редосеялки, комбайни - де що машина влиза в нивята, можехме с Андон да я изправим на гуми, ако нещо се бе пречупило в нея. Слаб и мършав беше още от малък Андо – такъв им е родът, от конци изплетен, та как ще чакаш конец да ти надебелее и мускул да завърже? Друг път. Аз го имах за брат, а той се разболя. Така кашляше, че чак у нас се чува. Майка ми, Бог да я прости, му носеше мед.Майка ми мед вадеше, пчели и кошери въртеше, и света можеше да върти, ако някои й го дадеше. На бедните щеше да дава напръстник ракия, та сили да им налее -хляба си да изкарат. Мама носеше на майката на Андон мед, сушена мащерка и сушена лайка и бял сушен равнец. Всичко, що сушено имахме, майка им го занесе, щото в нашата къща ние не боледувахме. Думата „болест“ не знаехме какво е – от старост си отидоха и мама, и татко. Боже пази ги добре при тебе, като дойда, ще ми разправяш. Внимавай, защото мама не обича като те погледне, ти да й вървиш напреки. Поспри за малко да говориш, ако си решил да речеш нещо лошо, дай й време да си събере силите, Боже, и всичко ще оправи, вярвай ми. После ще ти даде напръстник от нейната ракия и ще кажеш:- Страцимиро, като за пръв път съм правил жената, тебе съм направил, Страцимиро.Но Андон, моят съученик, не се оправи и тогава дойде старата Ана, онази, знахарката на Старо село.- Мирише ли ти на смърт, Ано - попитал бащата на Антон.- Да – казала направо тя и всички се втрещили. – Но момчето може да се скрие от смъртта, ако се качи навръх Голо бърдо.Как да се качи Андон на Голо бърдо, като беше толко слаб? Червеят, дето лази между буците в нивата, има повече сила от него.- Хайде Антоне, хайде Тончо – казвали и баща му, и майка му. – Изпълзи до Голо бърдо. Там ще оздравееш.Но той не можел да изпълзи. Съвсем никак не можел да си отвори очите даже. Така ден, два, три, дъртата Ана рекла, че така й мирише на печени бадеми, а това значи на смърт, защото смъртта само печени бадеми яде, нищо друго. Аз много не ги вярвам тия приказки, но все се случва: като дъртата Ана рече – „Мирише на бадеми“, я на другата сутрин, я след два дни виждам некролог на човека, окачен на вратата на кметството. Затова и аз се бях уплашил след ден два да не залепят некролога на моя приятел Андон на вратата на кметството. Дядо поп Димитър дойде да чете на Андо за здраве, а Антон блед и жълт като лимонада, даже още по-жълт.Тогава в тях дойде Ана, моята Аничка, дето й давах най-хубавите малини от нашите, най-сладките круши, от които капеше злато, най-крехкото месо, дето мама ми даваше, за да стана голям мъж. Тя дойде в Антонови.- Антоне – казало Анчето. Това моята майка ми разказа, а като нещо ти разкаже моята майка, значи истината е точно такава. Тя не измисля, не украсява, не укрива и не съкращава. Дума по дума говори истината. Като си мисля за истината, знам - истината е висока и здрава. Тя може да прави тухли от кал, да плясва детето по устата, когато е виновно, тя може да сипе ракия на мъжа в напръстник и така да му даде онова, дето Господ е направил, за да разберат мъжете какво е щастие. Е, това е истината – майка ми.- Антоне - казала Ана. - Гушни ме Антоне и ме занеси на връх Голо бърдо.Викам си аз – как ще я вдигне този мършав като мотика Антон? Дали пък не й е казал нещо хубаво, ей такова, дето даскал Иван Георгиев изравяше от учебниците? „Две хубави очи“ - и по натам не знам, но Андон ги знаеше двете хубави очи, и други очи знаеше. Пишеше едни такива измишльотини - като ни ги прочетеше даскал Георгиев, и на мене понякога ми ставаше едно такова широко пред очите. Викам си, гледайте бе, вижте какъв Антон е пораснал до мене в Старо село. Все едно писалката му е купена от София, такива хубави работи написваше, и хич на никого не се оплакваше, като ни караха да пишем съчинение. Браво на Антон. Може, подозирах аз, възможно е Андон да е написал „Две хубави очи“ за Ана. Де да го знам, не ги разбирам очите и стихотворенията. Главата ме боли от тях.Но както беше слаб Андон и като беше жълт, че ако го пуснеха в Струма, цялата река, горката, щеше да пожълтее, Антон станал, залюлял се като махало, но се задържал прав. Гушнал моята Ана. Тя тежеше колкото пуйче, ама от най-дребните пуйчета, и така цял ден я носил нагоре до върха на Голо бърдо.Не знам дали й е разправял нещо за две хубави очи. Чуя ли „две хубави очи“, ми става лошо и като видя оня писател, дето ги е измислил, ме заболява ей тука, под сърцето. Като слязоха двамата от Голо бърдо, Антон оздравя, ожени се за моята Аничка.Доста по-късно след Голо бърдо им се роди момиче. Аз вече имах моя Шушомир. Господи, само заради Шушомир вярвам, че те има. Никой друг не може да опече такова хубаво нещо, като моя Шушомир. Като ме вземеш горе при тебе, ще оправям всичките ти машини – трактор, редосеялка, брана, комбайни – да си жънеш и сееш, без да се плашиш от аварии. Казвам ти го. Аз съм син на Страцимира – хем висока, хем яка, хем като те плесне, значи си го заслужил, Господи. Ти си я направил такава, щото си гледал каква е истината – майка ми Страцимира е истината.Затова на нея кръстих сина си Страцимир, но Страцимир е много трудно да си извиеш езика, и ние си го прекръстихме на Шушомир. И той е с червена коса като мене и като майка ми Господи, а ти знаеш, че червенокосите сме ти приятели. Не се подмазваме, бием се, не лъжем. И ако си ни приятел, никога няма да те зарежем в беда.Аз исках да го убия, този мършав Антон. Сега пак искам понякога. Това понякога е толкоз често, че е всеки ден, всяка нощ, всеки час. Само като погледна към къщата им, хващам ножа или се навеждам за камък. И за повече камъни се навеждам. По едно време взех да си викам – млъкни де, виж каква грамада, новата му жена, се изсипа у тях. Тая ще им събори къщата. Видях как връзва Андо с въже и го оставя на двора като чувал с тор. Видях как Андо обикаля около вратата и не смее да си влезне – не смее да прекрачи вътре в къщата, дето горкият му баща и горката му майка направиха от нищото.Копаха глина от реката, тухли пекоха, тя майка му копа царевици на всички семейства в Старо село, за да платят варта. И моята майка им е давала заем, майка му продаваше всички домати, дето изкарваше от техния бостан – то половината камъни в техния бостан, как ще изкараш домат от камък, но тя изкарваше, и направиха къщата, а грамадната се настани там като невестулка в кокошарник.Ако беше моя жена, щях да я застрелям. Обаче гледам, все очите си обръщам към детето на моята Ана и на Антон.Много силно го наблюдавам това дете и все повече ми прилича на моята Ана от детството. И тя беше такава никаква, копче на радио, кошче за боклук, не човек. Гледах това дете - страх го от дърветата, от тревата го страх, от вятъра се плаши, страх го да седи само, а Антон пиян залян. И заради това дете исках да го застрелям тоя Антон. Не виждаш ли, че на Ана прилича, бе, дърво! На моята Ана прилича.Той не вижда, детето няма какво да яде, гладно, ще се скъса на две части от глад. И се промъква на дупката между моя двор и двора на Антон, то едни бъзове, гъсти като грес бъзове и коприва – нарочно ги развъдих там, овча тор сипвах, за не го гледам с моята Ана. Отначало си виках – това е негово дете, нека мре от глад, но както си го викам това – взех един ден косата и окосих копривата до листо, за да може да се мушне това дете в нашия двор.Шушомир и той има такъв характер като моя - твърдо е хлапето, на камък се е метнало, и си мисля ще бие детето на мижавия Антон – но Шушомир, на мене се е метнал - не може да бие дете, дето прилича на моята Ана. Гледам - дава й от нашите кюфтета. Гледам - дава й малини, както аз бях давал на времето на майка й, и си викам – „И той ли така ще се мъчи?”Тоя мой Шушомир, заради който аз повярвах на облаците, че има Господ. Моята Вяра, майка му – тиха като котките - и на врабчето ще даде да я кълве, и на мен ще даде да я мачкам – тя ми роди Шушомир. Ще ме види мама от небето – а нея Господ от истина и правилни работи я е омесил. Ще види старата как злобно се карам като вол на моята Вяра, и няма да се стърпи, отгоре ще ме опаше през устата с опакото на ръката – и аз го заслужавам. Майка ми никога няма да обърше човек по устата, ако човекът не лъже и е мъж.Моята Вяра оставя в една паничка от нашата чорба, ама паничката от порцелан, та се счупила и супата изтекла, както я оставила сред бъзето за онова ситно момиче. А аз, като гледам бащата му, като зърна Антон, брадва търся, за камък се навеждам, но скочих до селския ни магазин. Честен кръст - като кръста на гроба на мама и на баща ми - такъв честен кръст правя! Купих едни железни паници, нанизани една в друга, и ги оставих на бюфета направо. А аз съм човек механик, нищо не оставям ей така на бюфета направо, всичко оставям на място.Викам си: - „Дано Вяра ги види тия железни съдини и да сипва супичка на дребното в тях.“Моята Вяра може да остави патица да й изкълве окото, може да се отмести, та по пътя да мине някое куцо куче, но като види железни паници на бюфета, знае – още същия ден - дори не бяха свършили новините по радиото – тя сложила супичка, картофи и две парчета месо, най-хубавото месо избрала моята Вяра. Набюдавам я, полека ходи, както е къса като столче, към дупката при бъзовете, дето бях окосил коприната.- Анче-е - вика моята Вяра и детето дойде. – Това е малко супа за тебе, Анче.И викам: - „Господи, добре че имам червена коса, та си ми приятел. Иначе откъде щях да намеря такава жена, ниска като столче, да отдели супа за това малко дете и да я занесе при бъзовете?\"", "date": "2018.05.06", "title": "Мъж с рижа коса: разказ за Гергьовден от Здравка Евтимова"}
{"url": "https://offnews.bg/obshtestvo/balgaria-praznuva-gergiovden-680017.html", "text": "България празнува Гергьовден днес. За имен ден черпят Георги, Гергана, Галя, Генчо, Гинка и Габриела. Името Георги означава земеделец.Според народните вярвания Свети Георги и Свети Димитър са си раздели годината по братски - за първия лятото, за втория - зимата. Всяка капка дъжд на Гергьовден носи жълтица, казва още народът ни. В ранните часове на деня се берат билки, росата е здравословна, повеляват обичаите.На трапезата днес традицията изисква да се сложи агнешко месо и зелена салата.Свети Георги е един от най-почитаните светци и мъченици не само у нас, но и в целия християнски свят, почитат го и мюсюлманите. Повечето жития посочват като негово родно място Кападокия, а за място на неговата смърт се сочи град Лид в днешен Израел.Според преданията той е римски войник и християнин. Младият Георги следва пътя на баща си и постъпва на служба в армията, където се проявява като добър войник и бързо се издига във военната йерархия. По това време е разпределен в Никомедия и служи в личната гвардия на император Диоклециан. Според житието му, през 303 г. Диоклетиан издава едикт за систематично преследване на християните в цялата империя. На Георги е заповядано да вземе участие в преследванията, но вместо това той се открива като християнин и критикува решението на императора. Разяреният Диоклетиан нарежда Георги да бъде подложен на мъчения и да бъде екзекутиран като предател.Преданието разказва, че когато го повели към тъмницата, едно от копията на войниците омекнало и се превило на две, щом се докоснало до светията. Така Георги се уверил, че Господ го защитава в отстояването на вярата му. Когато го отвели в тъмницата, го оковали разпънат на земята и сложили тежък камък върху гърдите му. На другия ден, въпреки мъчението, св. Георги останал твърд пред съда на императора. Последвали различни мъчения, на които подложили младия воин, завързали го на дървено колело и стъргали тялото му с железни остриета. Императорът, като го помислил за мъртъв, отишъл да принесе жертва в храма на Аполон, но тогава станало чудо: появил се ангел, който изцерил и освободил мъченика. Последвала заповед да хвърлят светеца в яма с негасена вар за три дни. Св. Георги влязъл сам в ямата с молитва на уста и излязъл невредим. След това чудо много хора повярвали в господ. Св. Георги е изобразяван на иконите като конник, убиващ змей, заради чудото, станало близо до град Вирит, днешен Бейрут. Наблизо имало голямо езеро, в което живеел страшен змей. Той често излизал и много хора ставали негова жертва. Когато пък доближавал градските стени, дъхът му отравял онези, които били наблизо и го вдишвали. Гражданите се опитвали да се преборят със звяра неведнъж, но нямали успех. Така един ден те решили да помолят техния владетел за помощ, той пък от своя страна издал заповед, с която разпоредил всеки ден да предават на змея по едно от децата си и тъй да се спасят останалите. Издавайки тази заповед той уверил хората, че когато дойде неговия ред, и той ще предаде дъщеря си на чудовището. И така всеки ден отвеждали на брега на езерото по едно от децата, докато не дошъл ред на дъщерята на управителя. Когато това станало, гражданите поискали от бащата да изпълни думата си. Той заповядал на детето си да облече най-хубавата си премяна и да отиде на брега на езерото.Когато змеят излязъл, се появил св. Георги, яхнал бял кон, и отишъл при девойката. Попитал я защо стои там и плаче, тя му обяснила защо е там и му извикала да бяга. В този час светецът-воин препуснал към змея и го пробол с копието си. После наредил на момичето да върже змея с пояса си и да го завлече в града. Народът, като видял това, се разбягал от страх, но св. Георги им заговорил, да не се страхуват, защото Господ Иисус Христос го е изпратил да ги избави от това зло, за да повярват в него. След тези думи светият войн отрязал с меча си главата на змея, а хората повярвали в Бога и се покръстили. На това място по-късно била съградена голяма църква на името на Божията Майка и друга една на името на св. Георги Победоносец. Тук именно станало и друго чудо. При освещаването на този храм избликнал извор с жива вода, която лекувала много душевно и телесно болни.", "date": "2018.05.06", "title": "България празнува Гергьовден"}
{"url": "https://offnews.bg/izvan-terena/berbatov-se-sheguva-s-boksiora-fardinand-680055.html", "text": "Бившият защитник на Манчестър Юнайтед Рио Фърдинанд обяви края на боксовата си кариера още преди да е започнала.Това се случи на 3 май, след като му беше отказан професионален боксов лиценз. Докато Рио страда от този факт, то светът се залива от смях.Големият шегобиец и бивш съотборник на Фърдинанд Димитър Бербатов също се включи в закачките с англичанина.\"Рио, не се притеснявай. Аз ще продължа делото ти\", написа Бербатов в Инстаграм и позира за снимка с боксови ръкавици и шорти.Димитър Бербатов игра в Манчестър Юнайтед четири сезона, вдигна две титли и стана голмайстор на Премиър лийг за сезон 2010/2011 година. В момента е без отбор.", "date": "2018.05.06", "title": "Бербатов се шегува с \"боксьора\" Фърдинанд"}
{"url": "https://offnews.bg/obshtestvo/promeni-v-dvizhenieto-zaradi-parada-dnes-679973.html", "text": "Във връзка с тържественото честване на Деня на храбростта и празника на българската армия – 6-ти май, се въвежда следната организация на движението, съобщи Столична община. От 7 до 12.30 часа се забраняват престоят и паркирането на ул. „Оборище” между ул. „Г.С. Раковски” и бул. „Васил Левски”, закриват се базарите за художествени изделия. Без коли и на: на ул. „11-ти август” между бул. „Кн. Ал. Дондуков” и пл. „Св. Ал. Невски”; на ул. „15-ти ноември” между бул. „Цар Освободител” и пл. „Св. Ал. Невски”; на ул. „Московска” между бул. „Васил Левски” и бариерата на британското посолство; на ул. „Леге” между ул. „Съборна” и пл. „Атанас Буров”; на ул. „Кн. Александър І” между ул. „Съборна” и пл. „Кн. Александър І”; на пл. „Николай Гяуров”; на всички паркинги на пл. „Княз Александър І”; на паркинга на пл. „Атанас Буров”; на паркинга на ул. „Княз Александър І” между бул. „Цар Освободител” и ул. „Московска”.От 08.00 часа до приключване на събитието на ул. „Милин камък” между бул. „Джеймс Баучер” и бул. „Свети Наум”.Забранява се влизането в двете посоки на пътни превозни средства от 07.30 часа до завършване на мероприятията на: ул. „Оборище” между ул. „Г.С.Раковски” и бул. „Васил Левски”; ул. „11-ти август” между бул. „Кн. Ал Дондуков” и пл. „Св. Александър Невски”; ул. „15-ти ноември” между бул. „Цар Освободител” и пл. „Св. Александър Невски”; ул. „Московска” между бул. „Васил Левски” и ул. „Кн. Александър І”; бул. „Цар Освободител” между бул. „Г.С.Раковски” и пл. „Независимост”;  ул. „Аксаков” между ул. „Г.С.Раковски” и ул. „Дякон Игнатий”;  ул. „Г. Бенковски” между ул. „Аксаков” и бул. „Цар Освободител”; ул. „ Леге” между ул. „Съборна”и бул. „Цар Освободител”; ул. „Кн. Александър І” между ул. „Съборна” и бул. „Цар Освободител”.", "date": "2018.05.06", "title": "Промени в движението заради парада днес"}
{"url": "https://offnews.bg/obshtestvo/gledajte-istinskata-vojna-na-tronove-po-viasat-history-video-679875.html", "text": "Тази вечер от 22:00 можете да гледатe \"Истинската война на тронове\" по  - eпична история за враждуващите династии, създали великата история на съвременна Европа.Открийте как жаждата за власт и човешките страсти са определили обособяването на европейските нации.", "date": "2018.05.06", "title": "Гледайте 'Истинската война на тронове' по Viasat History (видео)"}
{"url": "https://offnews.bg/obshtestvo/otbeliazvame-6-maj-s-tankove-iztrebiteli-i-makedonski-voenni-679979.html", "text": "Тежка сухопътна техника, изтребители и представителен блок от македонската армия ще бележат парада по повод 6 май днес. За първи път чуждестранна военна част ще вземе участие в парада. Това беше  след среща на президента Румен Радев с македонския му колега Георге Иванов. Първоначално беше уговорено и македонският президент да присъства на парада, но до момента участието му не е потвърдено. За сметка на това, веднага след парада в София, Радев ще отлети за Ново село, за да присъства на възпоменателна церемония на българския военен мемориал в македонския град.През юли 2018 г. се навършват 140 години от създаването на Българската армия. По тази причина парадът тази година ще бъде по-зрелищен от обикновено.Близо 1600 военни ще маршируват по жълтите павета.Три вида  ще бъдат показани на парада тази година. Гвоздеят в програмата на парада ще бъде зенитно-ракетният комплекс С-300 (SA-10), който е и най-съвременният зенитно-ракетен комплекс от състава на Военновъздушните сили на въоръжение в българската армия.Общо  от сухопътните войски и военновъздушните сили ще бъдат показани тази година. Парадът традиционно ще бъде открит с един вертолет „Ми–17”, носещ националния флаг.  ", "date": "2018.05.06", "title": "Отбелязваме 6 май с танкове, изтребители и македонски военни"}
{"url": "https://offnews.bg/offtopic/kavar-na-godinata-geri-nikol-ft-volen-siderov-sweet-child-o-mine-680053.html", "text": "Видеоклип как Волен Сидеров и певицата Гери-Никол свирят Guns'n'Roses на частно парти стана най-споделяното нещо в мрежата през последните два дни.Лидерът на \"Атака\" и изпълнителката на \"Готина и луда\" забиват песента \"Sweet Child O' Mine\" на американската рок група.Гери-Никол пее, а Волен Сидеров е зад барабаните.\"Волен Сидеров! Да живее вестник \"Демокрация\", възкликва в началото на клипа диджеят.Ето и видеото от този култов дует:", "date": "2018.05.06", "title": "Кавър на годината: Гери-Никол ft. Волен Сидеров - Sweet Child O'Mine (видео)"}
{"url": "https://offnews.bg/futbol/strahotno-shou-za-70-godini-tcska-na-tribunite-na-terena-greda-spasi-680048.html", "text": "Отборът на ЦСКА завърши 0:0 срещу шампиона Лудогорец в дербито от 33-ия кръг на Първа лига, което съвпадна с празненствата по повод 70-годишнината на червения клуб. Двубоят се изигра пред близо 25 000 фенове, дошли да отбележат празника на любимия клуб. От страна на гостите присъстваха не повече от 30 привърженици.Въпреки страхотната атмосфера по трибуните, на терена двата тима така и не успяха да си отбележат попадение и срещата завърши без победител, като резултатът е без значение за крайното красиране, в което Лудогорец е първи, а ЦСКА - втори, каквото и да се случи в оставащите кръгове.Иначе самият двубой започна по впечатляващ начин, след като три от най-големите звезди на червения клуб за – Христо Стоичков, Димитър Пенев и Димитър Бербатов се приземиха с хеликоптер в центъра на стадиона, носейки топката, с която бе даде първи съдийски сигнал. Преди това от небето се спуснаха парашутисти, които носеха историческите емблеми на ЦСКА в т.нар. парад на емблемите. Бяха почетени и куп легенди на червения клуб от всички спортове, а във ВИП-ложата място бе заел и държавният глава Румен Радев, както и военният министър Красимир Каракачанов, спортният Красен Кралев и други важни фигури.През първата част домакините, които в този мач бяха водени от завърналия се на поста Христо Янев, бяха по-активният тим, но така и не успяха да застрашат по-сериозно вратата на Хорхе Броун. От своя страна разградчани разчитаха основно на атаки по двата фланга, но и техните опити не се увенчаха с по-сериозен успех.След почивката \"армейците“\" продължиха да търсят победата, с която да зарадват своите фенове. Най-добрата възможност за гол пред тях дойде в 71-ата минута, при която Манолев нахлу опасно отдясно и подаде на Кирил Десподов, който стреля моментално, но топката срещна десния страничен стълб на разградчани. В крайна сметка срещата завърши наравно – 0:0.Двубоят беше прекъснат за десетина минути през втората част, след като от Сектор Г пуснаха димка, която направи обстановката невъзможна за игра. Двубоят премина без инциденти, а след края му нощна София бе залята от море от червени фланелки.", "date": "2018.05.06", "title": "Страхотно шоу за 70 години ЦСКА на трибуните, на терена греда спаси Лудогорец"}
{"url": "https://offnews.bg/obshtestvo/prezidentat-nehajnoto-otnoshenie-kam-armiata-podkopava-darzhavnostta-680052.html", "text": "\"Храбростта не се проявява само на бойното поле. Днес трябва да преоткриваме всекидневната храброст на достойния човек. Храбростта да казваме истината, да браним демокрацията. Да въставаме срещу несправедливостта.\" - с тези думи президентът Румен Радев поздрави за празника 6-ти май гостите и военнослужещите на военния парад в София.За първи път чуждестранна военна част взе участие в парада. Присъствието на македонската пехота беше договорено след среща на президента Румен Радев с македонския му колега Георге Иванов.Президентът ги поздрави, а те му отвърнаха със \"Здраво!\" и \"Ура!\". Цялата реч на Радев: На Гергьовден отбелязваме Деня на Храбростта и празника на Българската армия. На кръстопътя на географията България е оцеляла 13 века. Когато силата на противника е сломявала нашия малоброен народ, силата на духа го е възкресявала дори след векове на робство.За това Св. Георги, воин и християнски светец, е символ на непобедимата на воля и упование.Точно век ни дели от края на Първата световна война. Последва я Втората, още по-унищожителна. До скоро светът вярваше, че ужасът от преживяното ще предотврати нови кръвопролития. Но те са факт по периферията на Европа и дори по улиците на Стария континент.В свят, в който личният егоизъм се налага като мироглед, националните егоизми се завръщат.А това ще рече нови рискове, сблъсъци и конфликти.В този свят армията възвръща ролята си на действен гарант на сигурността и благоденствието.България е стожер на мира. В нашия обременен с история регион. На съседите си гледаме като на приятели. И днес на жълтите павета ще приветстваме марша на нашите братя македонци.Но българите трябва да осъзнаем, че свободата и суверенитетът не се гарантират с думи и декларации, а се обезпечават с достатъчни сола и доблест. Нехайното отношение подкопава държавността.В миналото героизмът на българския войник често е плащал цената на политическата корист и далновидност.За това неотложно трябва да помислим за хората и техниката, които са призвани да бранят България.6-ти май не е само празник на българската армия. Той е ден на храборстта. България е била силна, когато е живяла под знака на доблестта и добродетелите.Днес моралната криза е факт. Храбростта не се проявява само на бойното поле. Днес трябва да преоткриваме всекидневната храброст на достойния човек. Храбростта да казваме истината, да браним демокрацията. Да въставаме срещу несправедливостта.Храбростта на достойния гражданин, който се бори с беззаконието и произвола.За това благодарност към храбрите. Свободата на всяко общество, нашата обща свобода, се крепи на върха на тяхното копие. Честит празник на хората с пагони. Да живее България.", "date": "2018.05.06", "title": "Президентът: Нехайното отношение към армията подкопава държавността (снимки)"}
{"url": "https://offnews.bg/sviat/es-osadi-politcejskoto-nasilie-na-protestite-v-rusia-680050.html", "text": "Европейският съюз осъди \"полицейската жестокост и масовите арести\" по време на днешните демонстрации в Русия и призова за освобождаване на мирните демонстранти, предаде ДПА, цитирани от БТА.По последни данни на организация, която следи случаи на политически репресии - 1599 души са били задържани на демонстрации в 26 руски града. В Москва са арестувани 702 души, а в Санкт Петербург - 232, предаде Асошиейтед прес.\"Задържането на над хиляда демонстранти и насилието, използвано срещу тях от руските власти днес, заплашват основополагащите свободи на изразяване, сдружаване и събиране в Руската федерация\", гласи комюнике от службата на европейската външнополитическа ръководителка Федерика Могерини.\"Дори някои демонстрации да не са били разрешени на местата, където се проведоха, това не може да оправдае полицейската жестокост и масовите арести\", се казва още в публикувания от говорителката Мая Коциянчич текст.Хиляди руснаци в около 90 града последваха призива на опозиционния лидер Алексей Навални за протести срещу неотдавнашното преизбиране на руския президент Владимир Путин.", "date": "2018.05.06", "title": "ЕС осъди полицейското насилие на протестите в Русия"}
