{"url": "https://offnews.bg/evropa/fronteks-zapochva-nova-operatcia-v-sredizemno-more-v-pomosht-na-migran-673971.html", "text": "Европейската агенция за охрана на границите Фронтекс започва от 1 февруари нова операция в Средиземно море, за да помага на мигранти, изпаднали в беда, и да се бори с трафикантите, контрабандистите и радикалните бойци, предаде Франс прес, цитирана от БТА.Новата операция, наречена \"Темида\", ще замени досегашната \"Тритон\", започнала през 2014 г. в подкрепа на Италия - дестинация на хиляди мигранти.Зоната на действие на \"Темида\" ще бъде централно Средиземно море. Тя ще покрива морските пътища на мигрантите, идващи от Алжир, Тунис, Либия, Египет, Турция и Албания, гласи комюнике на директора на Фронтекс Фабрис Леджери.\"Операцията \"Темида\" ще осигури по-добра реакция на променящите се мигрантски потоци, както и на трансграничната престъпност. Освен това Фронтекс ще помага на Италия да се бори с престъпните дейности като трафик на наркотици през Адриатическо море\", се посочва в комюникето.За подобряване на сигурността в зоната на \"Темида\" се предвижда разузнаване и други действия, като засичане на чужди бойци и други терористични заплахи до външните граници на Европейския съюз.Корабите, наети от Фронтекс, ще продължат да участват в координирани операции на компетентните спасителни центрове. Миналата година Фронтекс е участвала в спасяването на 38 000 души край бреговете на Италия, Гърция и Испания, добавя Леджери.", "date": "2018.01.31", "title": "Фронтекс започва нова операция в Средиземно море в помощ на мигранти"}
{"url": "https://offnews.bg/politika/darzhavata-garantira-s-50-mln-leva-kreditite-za-studentite-i-doktoran-673956.html", "text": "Правителството издаде държавна гаранция до 50 млн. лв. по Закона за кредитиране на студентите и докторантите за 2018 г. за новите отпуснати кредити през бюджетната година. Финансовата подкрепа се изразява в гарантиране на главницата и лихвите по кредитните задължения.Въз основа на решението министърът на образованието и науката подписва от името на правителството споразуменията за издаване на държавна гаранция за отпускане на кредити по ЗКСД през 2018 г. с петте банки, подписали типовия договор – „Банка ДСК“ ЕАД, „Райфайзенбанк (България)“ ЕАД, „Алианц Банк България“ АД, „Юробанк България“ АД и „Първа инвестиционна банка“ АД.Договорените кредити по реда на ЗКСД през предходните години са гарантирани от държавата до тяхното пълно погасяване.", "date": "2018.01.31", "title": "Държавата гарантира с 50 млн. лева кредитите за студентите и докторантите"}
{"url": "https://offnews.bg/litca/5-uroka-ot-sar-eltan-dzhon-673801.html", "text": "По време на Световния икономически форум в Давос сър Елтън Джон бе награден за социалната дейност на фондацията си за борба със СПИН. Музикантът изрази своята благодарност и отправи предупреждение към световните лидери, като сподели 5 урока, които е научил в кариерата си.\"Има много неща, които трябва да се научат за лидерството, особено когато се прехвърляте, както направих аз, от едно професионално поле в друго. След кариера в музиката и след четвърт век в повишаване на осведомеността за ХИВ/СПИН има пет неща, които мисля, че бих искал да предам на следващите поколения. Искам да добавя, че дължа целия си успех на един смел млад мъж, наречен Райън Уайт (Първият урок, който научих, е значението на намирането и следването на дадена страст. В това отношение аз бях щастливец от самото начало. Открих любовта си към музиката, когато бях едва на три години. Първият път, когато чух Елвис Пресли, разбрах, че искам да пея. Страстта ми пристигна напълно оформена.Пътят към успеха никога не е бил лесен, не беше и за мен. Баща ми, например, смяташе, че изграждането на кариера в музиката е нещо скандално и неприемливо. Но той не успя да ме разубеди да преследвам мечтата си. Продължих да се боря за нея и да я обичам. Именно сбъдването ѝ ми предложи радост и материално изобилие отвъд най-смелите ми представи.Урок номер 2: Славата може да бъде проклятиеСлед като започнах да имам невероятно високи приходи, започнах да ги губя. Започнах да губя себе си. Човечността и честността ми сякаш се разпръснаха в невероятно количество наркотици и алкохол. Славата, която на пръв поглед изглежда като благословия, скоро се оказа проклятие. Страхувам се, че тогава реагирах много зле. Станах гнусна личност - егоистичен, егоцентричен и неадекватен. Това беше болезнения втори урок, който научих, като направих всичко по грешния начин. Добрият лидер има морална цялост, която оцелява както в успеха, така и в провала.Но, слава Богу, животът ви може да се промени. Това е третият ми урок. Бъдещето винаги е във вашите ръце. Когато бях стигнал дъното, се запознах с Райън Уайт и майка му Джейн. Райън се беше заразил СПИН чрез кръвопреливане и реакциите относно състоянието му варираха от гадно безразличие към порочно презрение. Четох за болестта на Райън, за начина, по който той и семейството му страдаха, и бях възмутен. Исках да им помогна, но в крайна сметка те ми помогнаха много повече.Борбата с клеймото на позораБях напълно шокиран, докато гледах как Райън и Джейн се борят с това клеймо, с дискриминацията и омразата в пълната им сила. Способността им да се справят с истинските нещастия ме вдъхнови да променя живота си. Райън Уайт беше искрата, която ми помогна да се възстановя от моите пристрастявания. Това беше основният урок, на който ме научи и благодарение на който стартирах фондацията Elton John AIDS. Тази година тя отбелязва 25-ата си годишнина и за последния четвърт век имах привилегията да повиша както информираността относно СПИН, така и средствата за борба в първите линии на епидемията.Това води директно до четвъртия урок, който е, че няма нищо по-дълбоко, нищо по-мощно от проявата на човечност.Това е повече от очевидно. Човечността е в основата на напредъка за информираността относно ХИВ/СПИН. Когато смятаме, че някои човешки същества са под нашето достойнство, е лесно да отвърнем очи от страданието им. Когато започнем да мислим за тях с чувство за съпричастност, ще осъзнаем, че тези, които страдат, са като нас. Това е импулсът, който във времето води до колективната организация на помощта. Това е моментът, в който започваме процеса на изцеление.Процесът на изцелениеДнес имаме нужда от процеса на изцеление повече, отколкото когато и да било, защото напредъкът, който направихме, е под заплаха. Финансирането на грижите и помощта за превенция на ХИВ са застрашени. Здравните услуги за най-бедните и най-уязвимите са подложени на атака. Несправедливите миграционни политики карат хората да живеят нелегално и далеч от здравните грижи и услуги, от които се нуждаят. Расистката несправедливост и насилие отново се увеличават. Отношението към хомосексуалистите отново става агресивно. Насилието срещу транссексуалните хора скача до небето.Това обаче не е съвет от отчаяние, защото петият и последен урок е, че надеждата е жива и напредъкът може да триумфира. Светът може да бъде насочен към светлината.На концерт в Тел Авив видях, че евреи, араби, християни и мюсюлмани са се събрали на едно място и се забавляват на една и съща музика. От Москва до Пекин, от Мексико Сити до Йоханесбург, видях милиони хора от различни възрасти, националности, политически партии и религии да се пеят и да се превръщат в едно цяло.И чрез работата на фондация Elton John AID аз бях свидетел и участвах в едно невероятно пътешествие към борбата със заклеймяването, дискриминацията и погрешната информация. Застанах рамо до рамо с активисти, изправени срещу правителството. Бях заедно с демократи и републиканци, които се обединиха за промяна чрез PEPFAR, една забележителна правителствена програма на САЩ за справяне с епидемията от СПИН, която спаси милиони животи по целия свят.Този процес на обвързване започва с проявата на човечност. Няма по-голям урок от това.\"", "date": "2018.01.31", "title": "5 урока от сър Елтън Джон"}
{"url": "https://offnews.bg/nauka/vizhte-tazi-vecher-super-siniata-karvava-luna-video-673951.html", "text": "Под зловещото име \"супер синя кървава Луна\" всъщност се крият три различни астрономически явления едновременно: лунно затъмнение, суперлуна и \"синя луна\", които ще могат да бъдат наблюдавани от жителите на Земята тази вечер, 31 януари.Сами по себе си тези явления не са редки, но тяхното съвпадение в един ден е не е често явление. Например, в Западното полукълбо на Земята последно е наблюдавано преди повече от 150 години - на 31 март 1866 г. , на източното - на 30 декември 1982 година.Пълно лунно затъмнение ще може да се наблюдава от жителите на централната и западната част на Северна Америка, Централна и Източна Азия, Индонезия, Нова Зеландия и Австралия.В България ще може да се види само краят на полусянката на лунното затъмнение при изгрева на Луната.Лунно затъмнение може да се случи само при пълнолуние и когато Слънцето, Земята и Луната са перфектно подредени. Според НАСА, две до четири слънчеви затъмнения се случват всяка година, а лунни затъмнения са по-редки. \"В една календарна година, максималният брой на затъмненията е четири слънчеви и три лунни\", посочва агенцията. Но докато слънчевите затъмнения могат да се видят само по протежение на тясна ивица, широка около 80 км, всяко лунно затъмнение е видимо от повече от половината на Земята.Кога и къде може да наблюдавате затъмнението. По време на затъмнение, дори и пълно, Луната не изчезва напълно, а само става тъмночервена. Обяснението за \"Кървата Луна\" е просто: дори във фазата на пълно лунно затъмнение Луната продължава да бъде осветена. Слънчевите лъчи, преминаващи по допирателната към повърхността на Земята, се разсейват от атмосферата й и поради това разсейване частично достигат до Луната. Тъй като земната атмосфера е по-прозрачна за лъчите от червено-оранжевата част на спектъра, именно тези лъчи са достигат повърхността на Луната по време при затъмнение, което обяснява цвета на лунния диск. По този цвят учени определят химическия състав на горните слоеве на атмосферата на нашата планета.Всъщност, това е същия ефект като оранжево-червеното сияние на небето близо до хоризонта малко преди изгрев или след залез.Орбитата на Луната не е идеален кръг, Луната понякога е по-близо до Земята. Когато Луната е възможно най-далече от Земята, наричаме това положение апогей, а обратното - перигея. На 31 януари ще имаме пълна луна в перигей и второ пълнолуние в един месец, наричана „синя луна”.По време на лунния перигей, Луната изглежда по-голяма и по-ярка в небето, което е и причината пълнолунието, съвпадащо с перигея да се нарича \"Суперлуна\". По тази логика, когато пълнолунието съвпада с най-отдалечената позиция на Луната от Земята, имаме \"Минилуна\". Тази голяма луна ще бъде най-добрият фон, на който ще се види земната сянка да се плъзга по Луната, засенчвайки светлината й.Средно една суперлуна е около с 14 % по-светла от обикновено. Това ще бъде втората суперлуна за този месец и третата поред като първата бе 3 декември 2017 г. , а втората на 1 срещу 2 януари.Може да прочетете повече за небесното събитие тази вечер в .", "date": "2018.01.31", "title": "Вижте тази вечер супер синята кървава Луна (видео)"}
{"url": "https://offnews.bg/obshtestvo/sinia-zona-za-parkirane-po-lev-vav-varna-vavezhdat-i-polovin-chas-pre-673953.html", "text": "Таксата за час престой в Синята зона ще бъде 1 лев. Единствено във Варна шофьорите ще имат възможността да плащат и половинчасов престой, реши Общинският съвет.  Живеещите в обхвата на зоната ще ползват преференции. Те ще плащат по 5 лева на месец и по 55 лева на година за първи автомобил. За втора кола месечната такса ще бъде 10 лева, а годишната – 110 лв.За служебен абонамент в централната градска част ще се плаща 350 лева на месец и 3 850 лева на година. За широк център цената ще бъде 300 лева месечно, съответно 3 300 лева годишно. За всички улици и площади извън обхвата на Синята зона абонаментните карти за служебни коли ще струват 120 лева на месец и 1 320 лева на година.Облекчения ще има и за търговците при ползване на зоната за кратковременно паркиране. В ядрото на града те ще плащат по 150 лева на месец, съответно по 1 650 лева на година. В широкия център месечната такса ще бъде 120 лева, а годишната – 1 320 лева.Плащането в Синята зона ще може да се извършва по три начина. Освен чрез смс, каквато е практиката в повечето български градове, ще може да се плаща и със специално интернет приложение „Виртуален паркинг метър”. Чрез него ще се използват индивидуални предплатени сметки за паркиране. Третият начин на плащане ще е в брой в търговски обекти, намиращи се в обхвата на зоната. Варна ще бъде единственият голям град в страната, в който ще може да се плати и кеш в магазин или заведение.Зоната за паркиране ще разполага с два типа места – за общо ползване и запазени. Паркоместата за общо ползване ще бъдат предназначени за жители, фирми и гости на града. Запазените ще се отдават под наем на компании и техният брой ще е ограничен. Определени паркоместа ще бъдат маркирани и ползвани само от коли на полицията, общината, хората с увреждания.На днешното заседание съветниците отмениха старата наредба за организация на движението на територията на общината и приеха нова, с която се регламентира режимът на кратковременно платено паркиране.Съгласно документа работното време на Синята зона ще бъде от 9:00 до 19:00 часа. През уикенда и в празнични дни паркирането ще е безплатно.Освободени от такси ще бъдат и собствениците на електромобили. Те не само ще могат да спират по всяко време на денонощието в Синята зона, но ще имат и възможността да зареждат колите си от електростанциите напълно безплатно.Отначало се предвижда да има зарядни станции за електромобили на 11 места в града. Част от тези места са общинските паркинги на пл. „П. Славейков“, ул. „Александър Дякович“, пл. „Мусала“, на паркинга пред Областната дирекция на МВР на ул. „Сан Стефано“ и др. ", "date": "2018.01.31", "title": "Синя зона за паркиране по лев във Варна, въвеждат и половин час престой"}
{"url": "https://offnews.bg/obshtestvo/balgarin-arestuvan-v-germania-za-trafik-na-hora-673954.html", "text": "Български гражданин е арестувам в Германия при полицейска операция срещу трафика на хора. Спецакцията се е провела в Берлин, Бремен, Северен Рейн-Вестфалия и Саксония.Българинът - на 53 години, е арестуван в Берлин. Заедно с него е задържан 43-годишен турски гражданин, съобщи БНТ. Двамата са заподозрени, че са част от международна група, която прекарва мигранти в камиони по така наречения \"балкански път\" до Германия.В акцията са участвали над 200 представители на реда и закона.", "date": "2018.01.31", "title": "Българин арестуван в Германия за трафик на хора"}
{"url": "https://offnews.bg/obshtestvo/darzhavata-namaliava-parite-za-meditcina-v-universitetite-dava-povech-673947.html", "text": "Държавата ще плаща по-малка издръжка за студентите по медицина, фармация и стоматология и по-голяма - за тези в инженерните специалности в университетите.Това става ясно от приети днес от правителството промени в начина на определяне на нормативите за издръжка на обучението на един студент в различните професионални направления, разписани в постановление 162.Сумата за година е равна на базовия норматив за издръжка на обучението на 1 учащ се в държавните висши училища (за 2018 г. той е 693 лв., съгласно постановлението на МС за изпълнението на държавния бюджет), умножен по даден коефициент. Именно тези коефициенти промени днес Министерският съвет.Най-голямото намаление е в трите регулирани специалности \"Медицина\", \"Стоматология\" и \"Фармация\". Досега базовият норматив за издръжка на обучението за студент в тях се умножаваше по коефициент 9,40. Оттук нататък сумата ще се умножава по 8,50.В същото време, за студент в специалност от направленията \"Математика\", \"Информатика и компютърни науки\", \"Биологически науки\", \"Химически науки\", \"Физически науки\", \"Науки за земята\", \"Електротехника, електроника и автоматика\", \"Машинно инженерство\", \"Комуникационна и компютърна техника\", \"Енергетика\", \"Транспорт, корабоплаване и авиация\", \"Архитектура, строителство и геодезия\", \"Проучване, добив и обработка на полезни изкопаеми\", \"Металургия\", \"Химични технологии\", \"Биотехнологии\", \"Хранителни технологии\", \"Горско стопанство\", \"Общо инженерство\" и \"Материали и материалознание\" ще се дава повече. При тях коефициентът се увеличава от 2,40 на 2,80.Годишната издръжка на студент в специалност от направленията \"Музикално и танцово изкуство\", \"Театрално и филмово изкуство\" , \"Теория на изкуствата\" и „Изобразителни изкуства“ също ще се повиши, защото коефициентът се увеличава от 5,00 на 5,30.Коефициентите за останалите направления не се променят.Предложените промени са израз на усилията, които Министерството на образованието и науката полага за повишаване ефективността на публичните разходи в системата на висшето образование, се казва в съобщение на пресслужбата на МС по повод промените.\"Необходимостта от корекция на съотношенията в нормативите между отделните професионални направления възниква от създадения към момента дисбаланс в държавното финансиране - обясняват още от МС. - При сегашните коефициенти се формират излишъци на средства при финансирането на определени професионални направления като „Медицина“, „Стоматология“ и „Фармация“ и се наблюдават съществени дефицити на средства в определени области на висшето образование (педагогически, хуманитарни, технически и изкуства). Освен това, те не изразяват себестойността на образователния процес на обучаващите се.\"", "date": "2018.01.31", "title": "Държавата намалява парите за медицина в университетите, дава повече за инженерните специалности"}
{"url": "https://offnews.bg/obshtestvo/mrasen-vazduh-v-sofia-utre-miat-izvanredno-ulitcite-673957.html", "text": " На 1 февруари се очаква повишение на нивата на фини прахови частици във въздуха, съобщиха от Столичната община.При норма от 50 mg/m3 за 24 часа очакваното превишение ще е в границите 51 – 100mg/m3. За намаляване на замърсяването от общината призовават жителите и гостите на София да ограничат движението на собствените си автомобили и да използват градски транспорт, а при ходене пеша да се избере маршрут, който не е покрай големите градски булеварди.От общината призовават домакинствата, които се отопляват на дърва и въглища, при възможност, да използват електрически уреди за отопление или друго екологично отопление.Поради очакваните подходящи метеорологични условия Столична община възложи извънредно допълнителномашинно метене и миене на улици.", "date": "2018.01.31", "title": "Мръсен въздух в София утре, мият извънредно улиците"}
{"url": "https://offnews.bg/futbol/spas-rusev-zakri-selektciata-v-levski-673963.html", "text": "Собственикът на Левски Спас Русев заяви в интервю за \"Дарик\", че зимната селекция в отбора е приключена с привличането на шестте нови попълнения Аймен Белаид, Станислав Костов, Паулиньо, Ривалдиньо, Фелипе Нашименто и Афонсо Фигейредо., каза Русев.Собственикът на Левски смята, че \"сините\" са взели правилното решение да подкрепят кандидатурата на Борислав Михайлов за президент на Конгреса на БФС не само заради приноса на Михайлов като бивш вратар на отбора, но и заради това, че той е \"първият и единствен президент на БФС, който е член на Изпълкома на УЕФА\".", "date": "2018.01.31", "title": "Спас Русев закри селекцията в Левски"}
{"url": "https://offnews.bg/112/ednomesechno-bebe-pochina-v-pazardzhishko-politciata-razpitva-roditel-673965.html", "text": "Едномесечно бебе почина в пазарджишкото село Огняново. Родителите на бебето са отведени за разпит в полицията. Илиян Сотиров е открит мъртъв от майка му. По случая е образувано досъдебно производство. Назначена е съдебно-медицинска експертиза, която да установи точните причини за смъртта на бебето, съобщи БГНЕС.Семейството живее в ромската махала на селото.Според хора от селото бебето е починало от недоизлекувана пневмония. Бебето е лекувано в болницата в Пазарджик, като е изписано преди дни. Лекарите от МБАЛ-Пазарджик обаче са категорични, че детето е изписано здраво. Според тях бебето се е задушило след задавяне с храна. Медиците разказват, че преди около 20 дни са спасили момченцето след отравяне с капки за температура, тъй като майка му дала прекалено голяма доза. ", "date": "2018.01.31", "title": "Едномесечно бебе почина в Пазарджишко, полицията разпитва родителите"}
{"url": "https://offnews.bg/drugi/formula-1-se-otkaza-ot-momichetata-na-starta-673964.html", "text": "Формула 1 взе революционно решение да сложи край на традицията \"Grid Girls\" или с други думи красиви момичета да се разполагат в зоната на старт-финалал която съществува от 1960 година.Изменението влиза в сила от новия сезон и определено не се приема еднозначно, тъй като е удар върху зрелищността, но пък за сметка на това е в унисон с модерните тенденции.\"Това е традиция от десетилетия, но вече усещаме, че тя не кореспондира със съвременните социални норми и нашите корпоративни ценности. Не считаме тази традиция за съответстваща или актуална за феновете на Формула 1 по света\", коментира управляващия директор на Формула 1 Шон Братчис от \"Либърти Медия, която купи правата на кралските гонки от Бърни Екълстоун през януари м.г.Феминистки организации веднага аплодираха решението. През 2015 година организаторите на Гран при на Монако замениха момичетата на старта с момчета, което предизвика недоумението на пилотите.", "date": "2018.01.31", "title": "Формула 1 се отказа от момичетата на старта"}
{"url": "https://offnews.bg/politika/krasimir-iankov-neobhodimo-e-novo-rajonirane-pri-rabotata-na-mvr-673966.html", "text": "Остри въпроси отправи депутатът от БСП Красимир Янков към министър Валентин Радев по време на днешното заседание на комисията по вътрешен ред и сигурност.Според Янков през 2013 година МВР силно е рекламирало „интерактивна карта, която трябвало да помогне за пресичане на конвенционалната и битова престъпност и да помогне за нейната превенция\". Янков отбеляза, че такъв регистър за географска информационна система на престъпността има изграден още 2001 година. Въпреки че тази информационната система се ползва ежедневно от около 1800 служители и би трябвало да дава актуални данни и информация за оперативната обстановка в страната с цел превенция на битовите престъпления, тя не успява да изпълнява функциите си напълно.Според депутата от \"БСП за България\" Красимир Янков „към този момент липсва или не е намерен алгоритъм, чрез който този интерактивен инструмент за превенция да бъде актуализиран спрямо текущата криминална обстановка в страната и да е ефективен.\"По време на заседанието на комисията по вътрешен ред и сигурност в НС Красимир Янков попита министър Радев дали МВР разработва механизъм и дали предвижда такъв, чрез който да се направи ново райониране с оглед на промените в оперативната обстановка. Янков попита също какво предвижда министърът за попълване на недокомплекта в структурите на МВР и най-вече средния ешелон на ведомството, където се извършва практическата превенция и борба с битовите престъпения.", "date": "2018.01.31", "title": "Красимир Янков: Необходимо е ново райониране при работата на МВР"}
{"url": "https://offnews.bg/politika/plevneliev-radev-iska-prezidentska-republika-no-tia-niama-miasto-v-b-673961.html", "text": "Президентът Румен Радев иска България да стане президентска република, но това е грешен избор за страната. Това стана ясно от думите на експрезидента Росен Плевнелиев пред БНТ. \"Трябва да направим така, че парламентарната република не да се постави под въпрос, а да се даде надежда за развитие. В България президентската република няма място. Не беше това ролята на Левски и будителите и революционерите. Те говореха за чиста и свята република\", каза той.Експрезидентът допълни, че президентската република е \"руски модел\" и той винаги е бил против въвеждането му у нас. Такива идеи обаче вече са лансирани от Георги Първанов и \"един телевизионен водещ и неговите сценаристи\", каза Плевнелиев, визирайки Слави Трифонов, като допълни, че именно такава е била целта на инициирания от него референдум.По думите му институциите в България страдат и всички политици трябва да работят за връщането на доверието на гражданите в държавата. Плевнелиев подчерта, че вижда двоен стандарт в поведението на Радев. \"Отиваме в Европа, правим се на европейци, отиваме в Брюксел, подкрепяме санкциите, в България говорим друго\", коментира той, като посочи, че според него президентът трябва да има позиция по различните проблеми и да я изразява много ясно.В отговор на въпрос Плевнелиев заяви, че като президент винаги е изразявал ясна и категорична позиция и в много случаи си е навличал недоволство заради това. По думите му двоен стандарт в поведението на Радев се вижда по отношение на санкциите срещу Русия, търговското споразумение с Канада и Истанбулската конвенция.За последната той коментира, че нейните противници \"упражняват популизъм\" и са безотговорни, а неприемането ѝ ни води към държавите от Третия свят. \"За да се върнат младите българи, трябва да постигнем ниво на иституционална култура и защита на правата на човека\", каза Плевнелиев, като подчерта, че именно емиграцията е един от най-големите проблеми на България. \"Вместо да защитим милионите жени, които имат какво да кажат и да чуем техния глас, а заменихме истината за тази конвенция с лъжи и манипулации, произведохме дебат, по който нищо не се каза по същество, то аз излизам със своя глас и казвам - не е това пътят. Истанбулската конвенция не е за трети пол, не е за упражняване на популизъм\", подчерта той.Експрезидентът изрази мнение, че Истанбулската конвенция ще бъде приета, макар и с резерви и уточнения, но това е нормална практика. По повод антикорупционния закон Плевнелиев коментира, че той също би наложил вето, но по различни причини от тези на Румен Радев. Плевнелиев заяви, че България се развива добре и управляващите вършат „нелоша работа“ и не вижда алтернатива на управлението.", "date": "2018.01.31", "title": "Плевнелиев: Радев иска президентска република, но тя няма място в България"}
{"url": "https://offnews.bg/zimni/svetovna-shampionka-po-biatlon-zhivee-v-uzhasiavashta-mizeria-s-600-le-673934.html", "text": "В потресаваща мизерия живее световната шампионка по биатлон сред девойките от 2015 година Ана Кривонос от Украйна, разкриха местните медии.20-годишната в момента спортистка е считана за бъдещето на биатлона в Украйна и когато в интернет се появяват снимки на дома й, в началото никой не може да повярва, че това е истина. На практика Ана и майка й живеят в съборетина под наем, тъй като не разполагат със собствено жилище. Местната власт в Сумска област е обещала да реши жилищния проблем, но засега това обещание не е изпълнено.\"Да, тук живея. В началото нямаше и ограда и прокарана вода, но с мама поставихме. Не можем да направим ремонт, тъй като не сме собственици\", споделя биатлонистката пред сайта Tribuna.com.Кривонос не се оплаква от липса на средства, тъй като получава заплата, стипендия и нещо от армията и на месец си докарва по 10 000 гривни, което прави около 600 лева.\"Мама е болна и не може да работи. Всичко лежи на моите плещи. Отказва да се лекува, защото няма пари. Иска да спестим за жилище. Предлагат ми да се състезавам за друга държава, но отказвам\", споделя Ана Кривонос.След като историята за мизерията, в която живее, става публична, от федерация по биатлон на Украйна се ангажират да решат жилищния й проблем. От общината пък отпускат 300 000 гривни, които стигат за двустаен апартамент.", "date": "2018.01.31", "title": "Световна шампионка по биатлон живее в ужасяваща мизерия с 600 лева на месец"}
{"url": "https://offnews.bg/obshtestvo/vnukat-na-borisov-stana-na-2-g-premierat-mu-chestiti-s-obshta-snimka-673967.html", "text": "Премиерът Бойко Борисов честити рождения ден на внук си Бойко. Борисов публикува снимка на двамата на страницата си във Фейсбук. \"Днес си имаме рожденик Бойко. Да расте здрав и щастлив!\", написа той. Малкият Бойко е син на дъщерята на Борисов Венета. ", "date": "2018.01.31", "title": "Внукът на Борисов стана на 2 г., премиерът му честити с обща снимка"}
{"url": "https://offnews.bg/medii/hilda-kazasian-gergana-pasi-i-martin-zahariev-v-novia-obshtestven-sav-673955.html", "text": "Българската национална телевизия си назначи нов обществен съвет, който се състои от 9 души. В него влизат артисти, университетски преподаватели, спортисти и един бивш министър.В консултативния орган към БНТ се включиха: проф. Боян Биолчев (филолог, писател и ректор на СУ „Св. Климент Охридски“ в периода 1999 – 2007 година), доц. Харалан Александров (социален антрополог и преподавател), Гергана Паси (общественик и министър по европейските въпроси в периода март 2007- юли 2009 година), Теодора Димова (писател), Хилда Казасян (джаз певица), Мартин Захариев (изпълнителен директор на Сдружение „Национален борд по туризъм“), Ваня Гешева (спортист, медалист от Олимпийски игри, Световни и европейски първенства по кану-каяк), Иван Стамболов-Сула (публицист и анализатор) и Иван Киров – Тоби (преводач и рекламист).На първото заседание, което бе проведено днес, проф. Боян Биолчев бе избран за председател на обществения съвет, а Хилда Казасян за заместник-председател.„Благодаря на всеки един от вас за приетата покана и за ангажимента заедно да отстояваме смисъла на обществената телевизия. Ръководството на БНТ разчита на активния диалог с членовете на Обществения съвет, водени от стремежа да бъдем конкурентна телевизия по отношение на общественото влияние. Предстои ни много работа и вярвам, че заедно ще бъдем част от положителната промяна на БНТ“ – заяви генералният директор на БНТ Константин Каменаров.Общественият съвет е независим консултативен орган, който подпомага изпълнението на обществените функции на БНТ. Неговите членове наблюдават баланса на различните гледни точки и интереси в програмите на националната телевизия и съдействат за налагане на българската културна идентичност и език. Съветът може да обсъжда и предлага идеи за предавания, свързани с обществения характер на медията.", "date": "2018.01.31", "title": "Хилда Казасян, Гергана Паси и Мартин Захариев в новия обществен съвет на БНТ"}
{"url": "https://offnews.bg/sviat/vlak-s-amerikanski-kongresmeni-se-sblaska-s-boklukchijski-kamion-edin-673968.html", "text": "Влак с американски конгресмени от Републиканската партия се сблъска с боклукчийски камион. При инцидентът е загинал един човек, а друг е тежко ранен, съобщиха от Белия дом, цитирани от Франс прес и БТА. Жертвата не е конгресмен, никой от членовете на Конгреса не е пострадал, обяви говорителката на Белия дом Сара Сандърс.Според свидетелства на няколко конгресмени загиналият и тежко раненият човек са били в камиона, блъснат от влака.В наетия от републиканците влак имало десетки конгресмени, които отивали на семинар в Западна Вирджиния.Според членът на Камарата на представителите Том Коул катастрофата станала южно от Шарлотсвил, Вирджиния.Влакът пътувал за курорта Уайт Сълфър Спрингс в Грийнбрайър за тридневна годишна среща, в която се очаквало да участват президентът Доналд Тръмп и вицепрезидентът Майк Пенс.", "date": "2018.01.31", "title": "Влак с американски конгресмени се сблъска с боклукчийски камион, един човек загина"}
{"url": "https://offnews.bg/politika/borisov-poracha-na-ministrite-ekshan-plan-sreshtu-izbiagvaneto-na-glob-673929.html", "text": "Правителството одобри на днешното си заседание мерки за намаляване на корупцията при налагане на глоби и други санкции. Мерките бяха предложени от междуведомствената работна група, създадена със заповед на премиера.До шест месеца министрите и председателите на държавните агенции ще трябва да предложат законодателни промени, за да бъдат намалени рисковете от корупция.Като слаби места в законодателството може да бъдат определени, например, съществуването на няколко контролни органа за едно и също нарушение, без ясни или с припокриващи се пълномощия; неясни текстове, които позволяват различни преценки дали е извършено нарушение; необосновано широки диапазони между минималния и максималния размер на санкциите, които дават възможности за субективизъм при определяне на наказанието и т. н.Работна група, създадена от вицепремиера по правосъдната реформа, ще трябва да изготви предложения за промени в Закона за административните нарушения и наказания след широки предварителни консултации със заинтересованите институции. Промените ще бъдат насочени към въвеждане на определения за основни понятия в Закона като „маловажен случай“, „повторно нарушение“, „системно нарушение“, с цел недопускане на противоречиво прилагане, както и към уреждане на възможност за контрол върху незаконосъобразните резолюции за прекратяване на административнонаказателни производства, въпреки безспорно извършено нарушение.Ще се обсъди и възможността да се ускори производството по административното наказание и изпълнението на наложените мерки, когато нарушението бъде признато от извършителя и не се оспорва пред съда, чрез сключване на споразумение и налагане на санкция в по-малък размер, точно определена със закон. За да се защити общественият интерес и да не се допуска използването на нормативната уредба за корупционни практики, критериите за сключване на такова споразумение ще са ясно и изчерпателно изброени. Ще бъдат обсъдени и забрани за сключването му – например в случаите, когато са застрашени животът или здравето на хората или е увредена околната среда; когато на нарушителя са били налагани наказания или санкции за същия вид нарушение за определен период; когато спрямо нарушителя са прилагани принудителни административни мерки за последната година; когато спрямо нарушението има обществено възмущение.", "date": "2018.01.31", "title": "Борисов поръча на министрите екшън-план срещу избягването на глоби чрез подкуп"}
{"url": "https://offnews.bg/obshtestvo/valchev-programata-po-istoria-sadarzha-samo-fakti-ne-mozhem-da-gleda-673913.html", "text": "\"Не може да не кажем негативните неща за комунистическия режим. Всички имаме добри спомени от онзи период - харесваме музиката на Митко Шерев и Лили Иванова, пазим си добрия спомен за велосипеда \"Балканче\", но когато говорим за история, говорим за базовите институции на онзи период и не можем да сложим розовите очила, защото ако се опитаме да реабилитираме тези институции, това означава да подменим ценностите, на които учим децата, ценностите, които сме избрали, правейки цивилизационния избор да бъдем част от Европа. Ценности като свобода, демокрация, гражданско общество. Този режим, от тази гледна точка, е осъден, осъден е от Парламентарната асамблея на Съвета на Европа.\" Това заяви министърът на образованието Красимир Вълчев пред БНТ по повод недоволството на БСП заради новите програми по история за десети клас.\"Това, което виждате в учебната програма по история, са само факти, които може да видите в учебниците. Няма нищо ново, но БСП, за да не каже, че не е съгласна с тези факти, най-често казва: \"Защо липсват фактите от преди 1944 година?\", \"Днес пък да не живеем по-добре?\". Факт е, че това са едни белези на режима, който тогава е съществувал и те не могат да бъдат игнорирани\", допълни Вълчев.Той е категоричен, че няма идеологизация и че програмата е балансирана.Неговото притеснение обаче идва от друго - дали часовете ще са достатъчни, за да се вземе спокойно целия предвиден материал. Отговорът на този въпрос в голяма степен ще зависи и от подхода на учителите, смята министърът.Той коментира и намаляването на приема в общообразователните за сметка на професионалните паралелки, срещу което вече имаше недоволство във Враца.\"Близо 900 училища приемат ученици в гимназиален етап, нормално е при ограничения брой ученици да има конкуренция между училищата. Каква трябва да е политиката? Ние сме заявили, че политиката ни е за постепенно минимално ежегодно увеличаване на приема в професионалните паралелки.Днес пазарът на труда все повече ще изисква квалификация, отколкото диплома. Изследване показа, че 2/3 от България е икономическа пустиня - няма достатъчно предприятия. Все повече инвестициите ще зависят от наличието на работна сила. Ако в миналото зависеха от инфраструктура, днес това е основният ограничител. И трябва всячески да се опитаме да накараме родителите и децата да се включат в професионалното образование. То загуби престиж през последните две десетилетия, но ако погледнем пазара на труда - позициите, които изискват професионално техническо образование днес са с по-високо заплащане от позициите, които изискват висше образование в едни и същи предприятия\", каза министърът.Той прогнозира, че тази разлика ще расте в бъдеще и че е критично важно за икономиката да се увеличи приемът в паралелки за придобиване на професия.Но не си представяйте мръсни халета - не става въпрос за работа в такива условия, а за високотехнологични предприятия и работа с машини, обясни Вълчев.За да бъдат стимулирани училищата да поддържат такива паралелки, държавата ще отпусне допълнителни стипендии, както и още финансиране за издръжката на маломерни паралелки.", "date": "2018.01.31", "title": "Вълчев: Програмата по история съдържа само факти. Не можем да гледаме комунистическия режим през розови очила"}
{"url": "https://offnews.bg/tehnologii/15-prognozi-na-bil-gejts-ot-1999-g-koito-se-sbadnaha-673935.html", "text": "През 1999 г. Бил Гейтс написа книга, озаглавена „Бизнес със скоростта на мисълта“. В нея милиардерът направи 15 смели прогнози. По онова време някои звучаха смело, други невероятно и дори неадекватно. Но много от предсказанията му се оказаха съвършено точни. №1: Сайтове за сравняване на цени„Ще бъдат разработени автоматизирани услуги за сравняване на цените, които ще позволят на хората да видят цените в множество уеб сайтове, което ще улесни търсенето на най-евтиния продукт за всички отрасли.“ Това може лесно да се види в Google, Amazon и други сайтове за сравняване на цени.№2: Мобилни устройства„Хората ще носят малки устройства, които ще им позволяват постоянно да поддържат връзка и да извършват електронен бизнес отвсякъде. Те ще могат да проверяват новините, да видят полетите, които са резервирали, да получат информация от финансовите пазари и да правят почти всичко на тези устройства.“ Смартфоните правят всичко това.№3: Незабавни плащания и онлайн финансиране и по-добро здравеопазване чрез интернет„Хората ще плащат сметките си, ще се грижат за финансите си и ще комуникират с лекарите си по интернет.\" Системи като PayPal сега позволяват бързи незабавни плащания. Съществуват и приложения за бързо кредитиране, както и за по-лесно ориентиране в системата на здравеопазването, като препоръки за най-близкия специалист, запазване на час, проверка на изследвания онлайн и др.№4: Електронни лични асистенти „Ще бъдат разработени електронни лични асистенти, които ще свързват и синхронизират всичките ви устройства по умен начин, независимо дали са вкъщи или в офиса, и ще позволяват да обмен на данни. Ще могат да проверяват имейлите или известията ви и да ви представят нужната информация. Когато отидете в магазина, можете да кажете на \"асистента\" какво искате да сготвите и той ще генерира списък на продуктите, които трябва да вземете. Той ще може да информира всички устройства, които използвате, за покупките ви и графика, като им позволявате автоматично да се приспособят към това, което правите“. Google Now например е смарт асистент, който се развива в тази посока. Други близки до прогнозата на Гейтс услуги са Amazon's Echo и Google Homе.№5: Онлайн мониторинг на дома„Ще бъдат разработени видео емисии на къщата ви, които ще ви информират, когато някой ви посети, докато не сте вкъщи“.Вече съществуват технологии, които позволяват видео наблюдение на дома онлайн.№6: Социални медии„Уеб сайтове за вашите приятели и семейство, които ще ви позволяват да чатите с тях и да планирате събития“. Бинго!№7: Автоматизирани промоционални оферти„Ще бъде разработен софтуер, който знае кога сте резервирали пътуване и използва тази информация, за да ви предложи интересни места за посещаване на въпросното място. Ще предлага дейности, отстъпки, оферти и по-евтини цени за всички неща, в които искате да участвате“.Таргетираната онлайн реклама вече е широко разпространена.№8: Сайтове за спортни дискусии на живо (стрийминг)„Докато гледате спортно състезание по телевизията, услугите ще ви позволят да обсъдите какво се случва на живо и да влезете в дискусия, където гласувате за този, който смятате, че ще спечели“. Сбъдната прогноза:№9: Интелигентна реклама„Устройствата ще предлагат интелигентна реклама. Те ще знаят вашите пазарни интереси и ще показват реклами, които са съобразени с предпочитанията ви“. Много социални медии позволяват това. №10: Връзки към сайтове по време на телевизия на живо„Телевизионните предавания ще включват връзки към подходящи сайтове и съдържание, които допълват това, което гледате“. Да!№11: Онлайн дискусионни съвети (онлайн форуми)„Жителите на градовете и страните ще могат да имат дискусии по интернет по въпроси, които ги засягат, като местната политика, градоустройството или безопасността“.№12: Сайтове, основаващи се на интересите ни„Онлайн общностите няма да бъдат повлияни от местоположението ви, а от вашите интереси“.№13: Софтуер за управление на проекти„Управителите на проекти, които искат да съберат екип, ще могат да се включват онлайн, да опишат проекта си и да получат препоръки за кандидатстващите хора, които отговарят на техните изисквания“.№14: Онлайн наемане на служители„По същия начин хората, които търсят работа, ще могат да намерят възможности за работа онлайн, като обявят своя интерес, нужди и специализирани умения“.№15: Софтуер за бизнес общността\"Компаниите ще могат да кандидатстват за работа и да намират проекти и служители. Това ще е ефективно както за големи фирми, които искат да намерят външни изпълнители, така и за бизнеси, които търсят нови клиенти, или за корпорации, които търсят изпълнител за нетипични за тях дейности.\"Сбъдната прогноза: Сайтове като Upwork дават възможност за връзка между множество бизнеси и компании и фриленсъри.", "date": "2018.01.31", "title": "15 прогнози на Бил Гейтс от 1999 г., които се сбъднаха"}
{"url": "https://offnews.bg/zimni/sportat-obedini-severna-i-iuzhna-koreia-673936.html", "text": "Спорът обединява. Поредното живо доказателство станаха състезателите по ски-алпийски дисциплини и ски-бягане на Република Корея и КНДР.Двата лагера започнаха съвместни тренировки в курорта Масикрьон край Уънсан, провинция Кануън в КНДР. Заниманията, които са част от подготовката за зимните олимпийски игри в Пьонгчанг, бяха предварително договорени между ръководствата на двете страни в началото на януари.45 представители на Южна Корея, от които 20 спортисти, обслужващ персонал и журналисти пристигнаха тази сутрин на международното летище Калма край Уънсан.Те ще се останат на подготовка в КНДР до 1 февруари. Заедно с тях са няколко представители на Севера, които също ще участват на олимпийските игри.Междувременно, участието на КНДР на зимните олимпийски игри в ПьонгЧанг се подкрепя от 61 процента от жителите на Южна Корея. В допитването са участвали 1074 души.", "date": "2018.01.31", "title": "Спортът обедини Северна и Южна Корея"}
{"url": "https://offnews.bg/politika/petar-kurumbashev-e-nominiran-v-dve-kategorii-za-mep-awards-673969.html", "text": "Петър Курумбашев, член на Делегацията на българските социалисти в Европейския парламент, е номиниран в две категории на ежегодните награди \"MEP Awards\".Българският евродепутат е отличен за работата си в категории \"Нови технологии\" и \"Транспорт\". Наградите MEP Awards, инициатива на The Parliament Magazine, се връчват ежегодно от 2005 г. насам. Категориите тази година са общо 18, като във всяка една от тях се състезават по трима души. Номинацията е в резултат на отличителен принос на дадения евродепутат в съответната сфера по отношение на законодателната, бюджетна или супервизираща роля на Европейския парламент. През последните месеци Курумбашев, който е член на Комисията по транспорт и туризъм в Европейския парламент (TRAN), работи активно за стимулирането на прехода на транспорния сектор към чиста енергия чрез насърчаването на електрическата мобилност и използването на горивни клетки и водород. В няколко от докладите си той поставя акцент именно върху транспортния сектор и по-специално - върху финансиране на иновациите за развитие на инфраструктурата, решенията за присъединяване и съхранение на енергия за водородни и електрически превозни средства. Петър Курумбашев, който е член и на Комисията по промишленост, изследвания и енергетика (ITRE), е номиниран и в категория \"Нови технологии\". През изминалата година българският евродепутат започна работа по ключови доклади в сферата на защитата на личните данни, онлайн търговията и киберсигурността.Наскоро комисията ITRE прие важни предложения на Курумбашев, касаещи стратегията за цифрова търговия, сред които са дигитализиране и опростяване на митническите процедури, използването на универсален баркод на пратките и цифровизацията на европейската промишленост чрез развитие на инфраструктурата в труднодостъпни области. През октомври миналата година комисията ITRE прие и направените от Курумбашев предложения в сферата на защитата на личните данни. Сред тях са възможността потребителят да избира между три нива на проследяване с „бисквитки“ (cookies), което да позволи по-лесно приемане или отказ от следене, както и да не се налага изрично съгласие за проследяването на локация чрез GPRS в случай на изчезнало дете или спешно обаждане на 112 (системата AMBER Alert Europe). В последните месеци Курумбашев е активно ангажиран и в дебата по темата \"Киберсигурност\" и как публичният и частният сектор могат със съвместни усилия да се справят с предизвикателствата, пред които са изправени.Българският евродепутат счита, че на Европейската агенция за мрежова и информационна сигурност (ENISA) трябва да бъдат възложени по-сериозни правомощия, така че тя да се превърне в една реално и успешно действаща структура в рамките на ЕС. ", "date": "2018.01.31", "title": "Петър Курумбашев е номиниран в две категории за MEP Awards"}
{"url": "https://offnews.bg/temida/prokuraturata-povdigna-obvinenia-na-chetirima-za-otvlichaneto-na-adria-673960.html", "text": " Софийска градска прокуратура повдигна обвинения нa четирима души за отвличането на Адриан Златков.Обвинени за отвличането са Здравка Стефанова /35 г./, Ивайло Борисов /34 г./, Мартин Марков / 43 г./и Георги Джамбазов /37 г./, съобщиха от прокуратурата.Те са задържани за 72 часа. В рамките на утрешния ден прокуратурата ще поиска съдът да наложи най-тежката мярка за неотклонение \"задържане под стража\".Продължават разпитите на свидетели, обиски и изземвания. Много от доказателствата до момента са събрани с участието на сръбските полиция и прокуратура.От прокуратурата уточняват, че кръгът на обвиняемите не се изчерпва само с тези, на които са повдигнати обвинения. 25-годишният Адриан Златков, син на собственика на автокъща \"Софавто\", бе отвлече през август 2017, а на 10 септември същата година бе освободен невредим от похитителите. Той прекара в плен 12 дни.", "date": "2018.01.31", "title": "Прокуратурата повдигна обвинения на четирима за отвличането на Адриан Златков"}
{"url": "https://offnews.bg/nashite-avtori/darzhavata-pitala-li-me-e-dali-iskam-da-se-rodia-v-neia-673922.html", "text": "Ще ви призная, че не съм чел Хартата за правата на човека. Някой от вас чел ли я е? Ако я е чел – помни ли я и може ли да я цитира точка по точка?Не питам съвсем произволно, имам нещо на ум, за да ви питам. Между другото – не съм чел почти никаква правна литература. Не знам Конституцията наизуст (макар че съм се опитвал да я чета и май даже съм я прочитал в някои периоди от живота си) - така че не знам правата и задълженията си на гражданин.Сега ще ви призная и нещо, което ще ви възмути. Но защо съм аз писател и мислещ човек, ако не за да възмущавам хората, като им казвам неща, които да ги събудят от мрачната дрямка? Ето, казвам ви: Аз и въобще не искам да знам правата и задълженията си на гражданин! Не ме интересуват, не искам да изпълнявам задълженията си и не искам да се възползвам от правата си!Хаха, правото на гласуване – какво ще кажете?!Защото аз съм човек, аз съм човек, аз съм осъзнат и осъзнаващ себе си човек, аз съм човек със съвършени сетива – както е и всеки друг; съвършени сетива и съвършена способност за усещане, чувстване и мислене; съвършена интуиция и себеусещане – дадени ми направо от Бог, Природата или както щете го наречете (това, което аз наричам Моя Бог).И защото съм такъв, аз знам какво искам, какво ми е потребно, какво трябва да правя, какво не трябва да правя, какво искам и какво не искам, кое е полезно за мене и кое – не! Именно затова – какви там Харти, какви шибани Конституции?Аз – някак с времето и огромния си късмет – късметът на болния от недоволство от Нормалния живот – успях да осъзная, че като човек и именно и само като човек съм съвършен – и съвършенството ми се изразява в едно: Да знам във всеки момент кое е добро за мене – чрез сетивата си и ума си – аз знам кое е добро за мене; което ще рече – и добро за Всички!Сега ще ви кажа: Който се се опита да ви убеди, че това, което е Добро за вас, е Зло за другите – той е мръсник и робовладелец!Но не честен робовладелец – с камшик и пистолет, с пранги и вериги! А мръсен, таен робовладелец, който ще ви заблуди, ще ви измъчи с морални фалшификации и ще ви направи роб на своята подла Система!Та така де: Истинският осъзнат и вярващ на фината си, прекрасна, дадена от Бог сетивност, чувствителност, интуиция, ум и вроден морал (да не се бърка по никакъв начин с натрапения ни морал!) винаги знае кое е добро за него, той знае и кое е добро за другите – знае, че доброто за него е същото като доброто и за другия – и затова не отнема доброто от другия, за да може да живее в добруване с тоя друг; осъзнатият и вярващ на Божествената съвършеност на сетивата, интуицията си и на всичко, що Бог ни е дал (способност за себеосъзнаване), не се подвежда от хитрите морални, религиозни и идеологически, политически и тям подобни заблуди, витаещи в обществата!Той сам знае как трябва да се живее, защото слуша съвършените си – дадени ни от Бог – тяло и душа!И така – не знам какво искат да ме излъжат, казвайки ми че като човек имам еди какви си права и като гражданин - еди какви си права и задължения! Аз всичко това си го знам не от Хартите и Конституциите – тия долни лъжи! Знам го, защото слушам тялото си и душата си! Чистата си, неизлъгана душа!И така. Някой ще попита – а откъде знаеш, че душата ти не е покварена, че тялото ти не те лъже, че всичко това не е дяволска самозаблуда?!Ще ви кажа: Ако приемем, че Бог е създал сетивата ни, чувствата ни, интуицията ни, ума ни – значи ние можем изцяло да им се доверим. Ако приемем, че те са калпави или са продукт на шегите на Дявола – то значи, че въобще не бива да им се доверяваме. И ако не им се доверяваме – то тогава никакви Харти и Конституции – защото и те ще са дяволски шеги – нямат никакво значение.Преди дни някакъв руски самолет засякъл американски шпионски самолет над Черно море! Сега ще питате – защо скочи пък на това?Ще ви кажа: Моето естествено право, моето дълбоко право на човек е да бъда спокоен. Никой мръсник няма право да ме безпокои.Преди дни прочетох: Остават две минути до ядрения апокалипсис! – Това естествено – заглавие в просташка електронна медия. На човечеството му оставали две минути до полунощ - по часовника, създаден като символ на ядрената заплаха през 40-те. В смисъл – по-страшно не сме се приближавали до Края на Света никога.Казвам си: Кой, Бога ми, ме е питал? Кой наглец си е въобразил, че след като съм изтърсен на тоя свят от безумни родители (това е огромна тема, но нека само подхвърля – родителите имат ли право да раждат деца, след като тоя живот е страдание и като по тоя начин родителите обричат невинните дечица задължително на мъчителна смърт – накрая на тоя мъчителен живот? В тоя смисъл – родителите – всички що раждат деца - не са ли водени от безумна инерция, от престъпна небрежност?) та след като съм роден не по своя воля, кой си е въобразил на всичкото отгоре, че има право да застрашава моя личен, и без друго тревожен и измъчен живот?С шпионски самолети, с ядрени апокалипсиси? Кой ме е питал за това?Аз знам – с всяка фибра на тялото си, с всяка фибра на душата си знам – че имам право да бъда човек. Автономен и ръководещ живота си. Спокоен и борещ се, осъзнат човек. И никой няма право да застрашава спокойствието и сигурността ми – ако ще тоя някой да се казва Русия, Америка, Европейски съюз, България, или каквато и там организирана свинщина да е!Това, че съм се родил в държава, не означава, че с нещо съм ѝ длъжен! Държавата питала ли ме е дали искам да се родя в нея? И след като аз съм се родил без свое желание, но съм развил съзнанието си на човек – аз имам ясното, осъзнато право да живея в мир и спокойствие. Ако държавата, в която напълно случайно съм се родил и затова я чувствам (както бих чувствал и всяка друга държава или Система) като тегло и ненужен затвор, та ако тая държава реши да воюва или да създава проблеми на гражданите си – аз имам правото (ако мога) да проваля плановете на тая държава! Защото аз имам правото да бъда оставен на мира!(Тук помислете малко за огромната традиция, която е задължавала всеки роден в коя да е държава мъж да става войник – тоест – убиец; убиец, задължен да убива в името на отечеството - задължен от законната военна повинност! Помислете най-вече за това, че никой съвременен човек не е изградил имунитет, изразяващ се в пълно неприемане и отвращение към тая традиция! Тоест – тя все още е що годе приемлива като идея! Помислете и за идиотските брътвежи за връщане на задължителната военна служба!)Моето благо и моето спокойствие са неприкосновени! И ако една организация, система, общество, държава прави така, че чрез своите подли и неморални машинации застрашава спокойствието ми, красотата и сигурността на моя живот – чрез политиката си, чрез (дори!) географското си разположение, чрез историята си – то аз съм длъжен пред Божията същност на своето богосъздадено тяло и душа – да се опълча! На системата (обществото, държавата). Или казано като Буковски: Никой няма право да ме безпокои, защото съм случайно пребиваващ в тоя скапан хотел! Или простичко казано (защото повечето хора наистина нито могат да четат и разбират, нито се и опитват):Ще съдя държавата, обществото, Света, хората въобще – за това, че са: създали самолети; че са направили държава до Черно море; че са създали ядрено оръжие; че са създали въобще държави; че летят с тия самолети над Черно море; че са създали шпионажа; че се шпионират във времето, в което Аз живея! И също за това, че: произвеждат оръжие; търгуват с оръжие; готвят се за войни; осъществяват войни – далеч и близо до мен (защото и далечните ме измъчват - с новините за убити деца, идващи от тях!); за това, че печелят пари; за това, че са създали парите; за това, че заради пари са готови да убият всеки, дори най-невинния и нямащия нищо общо – дори Мен!Ще съдя държавата, обществото, човечеството за това, че нарушават моето свещено спокойствие!На което аз – осъзнат и вярващ човек – знам, че имам право!Та така де. Ако осъзнаем, че всъщност никой не ни пита за това дали на нас ни харесва да летят самолети над Черно море и да ни заплашват с ядрени войни...Ако разберем, че СА ДЛЪЖНИ ДА НИ ПИТАТ, защото това касае нашия живот и сигурност... Ако осъзнаем, че никой няма право да ни говори, дори да споменава пред нас думата война, защото Ние не я искаме (Аз, Аз не я искам – така е по-честно) и дори споменаването на тая дума ни е противно и ни води до страх, отчаяние и болест...ако осъзнаем, че тоя, който ни безпокои с негови си ужасии и гадости – било той журналист, който заради сензацията пише и говори злорадо за смърт и ужас; било политик, който от алчност подготвя масови кланета, било военен – готвещ се да убива, защото иска да се осъществи в кариерата си – ако осъзнаем, че имаме право да се опълчим срещу тия, да им кажем: Ние не участваме в това, то си е ваше, но моля – нека не стига дори до слуха ни!...Ако осъзнаем, че щом те са готови да нарушават нашето свещено спокойствие – ние имаме право на пълно и свещено Неподчинение...Ако осъзнаем всичко това – не знам...Може би Светът ще стане по-добро място.Някакъв шпионски самолет – над Моето Черно море – морето, в което съм плувал, в което съм прегръщал красиви момичета и съм плакал със солени като водата сълзи – някакъв шпионски самолет бил засечен от изтребител......и това можело да доведе до край на Моя живот и на живота на Всички, които обичам?Пфу – аз имам право да се откажа от всичко това! Да се откажа, но не като пораженец! А като силен, автономен и осъзнат човек. Да се откажа – но като борец, не като жертва...И да кажа: Щом вие правите всичко това, с което аз не съм съгласен и то вреди на красотата на моя живот – аз тогава имам право на пълно Неподчинение! Не очаквайте - щом вие така застрашавате мен – аз да се държа като послушен член на робското ви общество! Аз ще правя каквото искам! И то може да е много, много лошо за вас!А кои сте вие?Вие си знаете. Нарушители на моето спокойствие!Апропо, като стана въпрос за граждански права – прочетете Гражданско неподчинение на Хенри Дейвид Торо. И така нататък...", "date": "2018.01.31", "title": "Държавата питала ли ме е дали искам да се родя в нея?"}
{"url": "https://offnews.bg/obshtestvo/pravitelstvoto-razreshi-nha-da-otkrie-filial-v-burgas-673932.html", "text": "Правителството разреши откриването на филиал в Бургас на Националната художествена академия (НХА) след искане на училището и въз основа на положително оценен проект от Националната агенция за оценяване и акредитация (НАОА).Предвижда се във филиала да учат до 300 студенти в 7 бакалавърски специалности („Живопис“, „Графика“, „Стенопис“, „Книга, илюстрация и печатна графика“, „Плакат и визуална комуникация“, „Рекламен дизайн“ и „Мода“) и една магистърска – „Арттерапия“. Обучението ще осигуряват пътуващи преподаватели на основен трудов договор в академията и още 10 лектори, които ще бъдат назначени във връзка с откриването на филиала.Базата, осигурена от общината, ще бъде разположена на над 1050 кв. м площ, в ремонтирана сграда в пристанищен комплекс Бургас Изток. Пространството ще бъде разпределено между 13 ателиета, 7 кабинета за преподаватели и необходимите служебни помещения и комуникационни площи.\"Откриването филиала е обосновано от изразената обществена потребност от творчески кадри в община като Бургас – културно средище с много млади хора, с динамично развиващи се туризъм, производство и услуги. Наличието на структура на висшето училище ще допринесе за задоволяване на нуждите от кадри с творчески професии – специалисти в областта на изящните и приложните изкуства, дизайна, консервацията, реставрацията и изкуствознанието\", се казва в съобщение на правителствения пресцентър по повод приетото днес постановление.Предложението за откриването на филиал дойде малко изненадващо на фона на препоръката на ЕК България да намали броя не на филиалите, а на университетите - от 52 на 10. Положително оцененият проект от НАОА обаче задължи министъра на образованието да внесе проекта за гласуване в МС.В доклад от Академията защитават искането си с твърдението, че има \"изразена обществена потребност от творчески кадри в община като Бургас – статистически с голям брой млади хора, културно средище, с динамично развиващи се туризъм, производство и услуги\". В доклада им се твърди, че ако не се открие филиал, това би породило \"рискове и отрицателни последици в социален и икономически аспект\". \"Ще продължи наличието на дефицит по отношение на кадри за нуждите на редица фирми в региона на гр. Бургас в сектора на услугите (в областта на туризма), както и в сектора на индустрията\", пише още в текста.", "date": "2018.01.31", "title": "Правителството разреши НХА да открие филиал в Бургас"}
{"url": "https://offnews.bg/obshtestvo/osinovitelite-na-detca-do-5-g-shte-mogat-da-polzvat-365-dni-platen-ot-673930.html", "text": "Осиновителите на дете до 5-годишна възраст да имат право на 365 дни отпуск, който ще може да се ползва от деня на предаването на детето за осиновяване, но не по-късно от навършване на 5-годишната му възраст.Това предвиждат промени в Кодекса на труда, които правителството ще внесе за гласуване в Народното събрание.Промените имат за цел да се гарантират равни права на осиновителите, да се осигури необходимата родителска грижа и семейна среда за отглеждане на децата и да се повиши мотивацията за осиновяване.С промените в Кодекса на труда се правят изменения и в разпоредбите на Кодекса за социално осигуряване, които регламентират обезщетенията при ползване на този вид отпуск.Размерът му ще е 90% от среднодневното брутно трудово възнаграждение или среднодневния осигурителен доход на лицето, върху който са внесени или дължими осигурителни вноски за периода от 24 календарни месеца, предхождащи месеца на настъпване на осигурителния риск. Когато осиновителката на дете до 5-годишна възраст или осиновителят, който сам е осиновил дете, не ползва отпуск за осиновяване, ще се изплаща парично обезщетение в размер на 50 на сто от обезщетението, на което са имали право.Ако след изтичане на отпуска в размер на 365 дни детето не е навършило 2-годишна възраст, осиновителката има право на допълнителен отпуск при отглеждане на дете до 2-годишна възраст, каквото право на отпуск има и рождената майка на детето. По време на този отпуск ще се изплаща обезщетение в размер, определен със Закона за бюджета на държавното обществено осигуряване за съответната година. Когато допълнителният отпуск не се ползва, осиновителката ще има право на обезщетение в размер 50 на сто от обезщетението, което се изплаща, ако се ползва отпускът.Предлага се промените в Кодекса на труда да влязат в сила от 1 юли 2018 г.", "date": "2018.01.31", "title": "Осиновителите на деца до 5 г. ще могат да ползват 365 дни платен отпуск"}
{"url": "https://offnews.bg/evropa/ek-vavede-novi-pravila-za-povedenie-na-evrokomisarite-673940.html", "text": "Европейската комисия съобщи, че от днес въвежда нови правила за поведение на еврокомисарите. Целта е постигането на по-голяма прозрачност.Въвежда се удължаване на \"срока на охлаждане\" за еврокомисарите от 18 месеца, както бе досега, на две години. В този срок бившите еврокомисари трябва да съобщават на ЕК, преди да започнат нова работа, като подлежат на ограничения по отношение на някои дейности, като например лобирането. За бившите председатели на комисията този срок става три години.За първи път се дава определение на понятието \"конфликт на интереси\" и се въвежда принцип, че еврокомисарите не само следва да избягват конфликт на интереси, но и поведение, което може да бъде възприето като конфликт на интереси. Ако бивши еврокомисари възнамеряват да работят в области, свързани с предишната им дейност, първо трябва да се допитат до Етичната комисия на ЕК. Занапред решенията на ЕК и становищата на Етичната комисия по тези въпроси ще бъдат оповестявани.Въвеждат се по-строги правила за финансовите интереси на еврокомисарите и те ще трябва да заявяват инвестициите, които надвишават 10 000 евро, независимо дали е възможен конфликт на интереси. В случай на конфликт на интереси покрай дадено имущество на някой еврокомисар, председателят на ЕК ще има възможност да поиска освобождаването от това имущество или прехвърлянето му под доверително управление. Еврокомисарите следва да променят своите заявления в началото на всяка година.Еврокомисарите трябва да пътуват по най-евтиния начин. На всеки два месеца ще бъдат представяни данни за разходите за пътуване на всеки еврокомисар. За първи път подобни данни ще бъдат разпространени следващия месец.Прилагането на новите правила ще бъде подпомагано от новата независима етична комисия, която ще може да предоставя съвети и да отправя препоръки. В случай на нарушаване на правилата, което не изисква отнасянето на въпроса до Съда на ЕС, ЕК може да наложи порицание и да го оповести.Занапред еврокомисарите ще могат да участват в изборите за Европейски парламент без да се налага да излизат в отпуск. Комисията ще представя годишни доклади за прилагането на тези правила.", "date": "2018.01.31", "title": "EК въведе нови правила за поведение на еврокомисарите"}
{"url": "https://offnews.bg/112/chetirima-arestuvani-za-otvlichaneto-na-adrian-zlatkov-673931.html", "text": "Няколко души са арестувани за отвличането на Адриан Златков в София през август 2017 година, предаде БНР. По непотвърдена информация сред арестуваните е Ивайло Борисов - Ториното. Разпитван е бил и Златомир Иванов-Баретата, но срещу него няма обвинения.Четирима от задържаните са получили обвинения, съобщава bTV. Те са били арестувани във вчерашната мащабна полицейска операция в цялата страна.25-годишният Адриан Златков, син на собственика на автокъща \"Софавто\", бе отвлече през август 2017, а на 10 септември същата година бе освободен невредим от похитителите. Той прекара в плен 12 дни. След освобождаването му баща му Тони Златков съобщи, че е платил откуп за сина си, но не посочи сумата.Пред bTV Тони Златков заяви, че не му е съобщено за арестите. Той си спомня, че Ториното е бил клиент на неговата автокъща.", "date": "2018.01.31", "title": "Четирима арестувани за отвличането на Адриан Златков"}
{"url": "https://offnews.bg/obshtestvo/bez-dostap-do-ndk-utre-i-v-petak-673943.html", "text": "Достъпът до централната сграда на НДК ще бъде ограничен утре и в петък. Причината е събитие от клас А в календара на българското председателство на Съвета на ЕС. Затворени за посетителите на 1 февруари ще бъдат Литературен клуб „Перото\" и Билетен център на НДК, а на 2 февруари билетните каси и „Перото\" ще отворят врати веднага след приключване на събитието. През цялото време ще работи билетната каса в кино „Люмиер Лидл\". Точният час, отбелязващ края на мероприятието в петък, ще бъде публикуван на официалните фейсбук страници на НДК и на клуб „Перото\". Подобни ограничения ще са в сила до юли 2018 г. за всички събития от клас „А\" и „С\" от програмата на председателството. ", "date": "2018.01.31", "title": "Без достъп до НДК утре и в петък"}
{"url": "https://offnews.bg/politika/kornelia-ninova-tcvetanov-lazhe-che-sam-podkrepila-istanbulskata-kon-673933.html", "text": "Във връзка с горещия дебат “за” и “против” ратификацията на Истанбулската конвенция, г-н Цветан Цветанов лъже, че по време на заседание на съвета на ПЕС в Лисабон съм подкрепила конвенцията. На нито един международен форум не съм гласувала за нея. Това написа лидерът на БСП Корнелия Нинова във Фейсбук.ГЕРБ, очевидно ползвайки вътрешна информация от ПЕС, подвеждат българските граждани. Те показват списък с регистриралите се за участие във форума, представяйки го като списък на гласувалите, пише още Нинова.Позицията ми е последователна и ще остане такава отначало и докрай. И като политик, и като жена, винаги ще се боря за правата на жените. Но също така, винаги ще се боря против това- жените да бъдат употребявани като знаме за налагане, насила, на българското общество на джендър идеологията и т.нар.социален,а по същество- трети пол, както и срещу въвеждането им в българските училища. Да пазим децата, заявява Корнелия Нинова.  ", "date": "2018.01.31", "title": "Корнелия Нинова: Цветанов лъже, че съм подкрепила Истанбулската конвенция"}
{"url": "https://offnews.bg/zimni/olimpijskiat-komitet-razmaha-prast-na-belarus-673944.html", "text": "Международният олимпийски комитет очевидно няма да допуска каквито и да било провокации свързани с Русия.От организацията официално предупредиха делегацията на Беларус преди Игрите в Пьонгчанг идния месец да не повтаря провокацията с руския флаг от Параолимпиадата в Рио.Тогава Андрей Фомочкин развя гордо руското знаме по време на парада на спортистите, след което бе лишен от акредитацията си.\"Официално е! Казаха ни да внимаваме. Не трябва да има флагове нито в хотела, нито на други публични събития\", предупреди шефът на беларуския параолимпийски комитет Олег Шепел.", "date": "2018.01.31", "title": "Олимпийският комитет размаха пръст на Беларус"}
{"url": "https://offnews.bg/obshtestvo/kontra-ne-pari-za-tcentrove-za-varhovi-postizhenia-niama-da-otidat-z-673938.html", "text": "Не е възможно пари за центрове за върхови постижения да отидат за ремонта на баня - допустими са единствено инвестиции за изграждането и функционирането на центрове за върхови постижения. Ако даден проект предвижда такова нещо, той не би бил допуснат до одобрение и финансиране. Това увери държавният експерт от Изпълнителна агенция \"Оперативна програма \"Наука и образование за интелигентен растеж\" Магдалена Димитрова в отговор на въпрос от OFFNews по повод твърдение на лидера на ДСБ Радан Кънев.Тази сутрин той заяви пред bTV:\"Над 120 милиона има България за три центъра за върхови постижения по оперативна програма „Наука и образование за интелигентен растеж”. Една четвърт от тези пари са дадени за ремонт на банята в „Овча купел”. На нас ще ни се смеят гаргите от Банкок до Ванкувър. В цял свят хората се занимават с наука и знаят, че не се ремонтира турска баня с пари за върхови постижения в науката, защото от тези 30 милиона 15 ще отидат за плочки”, посочи той.По думите му целта е парите да се откраднат. „Като са видели 100 милиона и са започнали да им текат лигите, така се управлява България”, заяви още Радан Кънев.. Те са на обща обща стойност 128,751,962.34 лв. с бенефициенти:- Институт по обща и неорганична химия – БАН с бюджет - 69 184 529.81 лв. по компонент „Мехатроника и чисти технологии“;- Софийски университет \"Св. Климент Охридски\" с бюджет 29 781 883.04 лв. по компонент \"Информатика и информационни и комуникационни технологии\";- консорциум „Наследство БГ“ чрез водеща организация Софийски университет \"Св. Климент Охридски\" с бюджет 29 785 549.49 лв. по компонент „Нови технологии в креативните и рекреативните индустрии“.Самите проекти обаче все още не са публични. Достъпът до тях ще бъде осигурен, след като бъдат сключени договорите с бенефициентите за получаването на безвъзмездната финансова помощ, обясниха от агенцията. В 10-дневен срок, който тече от днес, одобрените кандидатите трябва да представят доказателства, че отговарят на изискванията за бенефициент. След това започва проверка. Очаква се тези процедури да приключат до края на февруари и тогава, след сключване на договорите, документите да бъдат публикувани, разясниха от агенцията.Отсега обаче може да се каже, че е допустимо финансиране за изграждане на нова сграда, за реконструкция, ремонт или надграждане на съществуваща, но единствено и само с цел създаването и функционирането на център за върхови постижения. Не може да се финансира ремонта на баня, за да може след това тя да продължи да функционира като баня, подчертаха от агенцията.", "date": "2018.01.31", "title": "Контра: Не, пари за центрове за върхови постижения няма да отидат за ремонта на баня"}
{"url": "https://offnews.bg/analizi-i-komentari/trend-38-ot-balgarite-se-strahuvat-ot-bezhantci-samo-2-na-sto-ot-do-673912.html", "text": "Почти всеки трети българин не се чувства сигурен в дома си. 78% от хората у нас пък смятат, че не могат да се разхождат навсякъде и по-всяко време, без да се страхуват от престъпление. Това показва проучване на изследователски център „Тренд\" по поръчка на вестник „24 часа\" относно нагласите на българите по отношение на личната им сигурност. Изследването е представително за пълнолетното население на страната и е проведено сред 1002 пълнолетни български граждани по метода „лице в лице\". Теренът на проучването е осъществен между 10 и 18 януари 2018 г. 220 хиляди пълнолетни българи са ставали жертва на грабеж/престъпление в последната година. 62% от българите биха се обърнали при проблем, свързан с личната сигурност, към полицията, а близо 20% към роднини. 29% от българите не се чувстват сигурни в домовете си. 90% от българите посочват, че в последната една година нито те, нито техни близки са били обект на грабеж/нападение. 8% от хората се страхуват, че върху тях може да бъде упражнено насилие от страна на полицията.Високи дялове на декларация за страх има и по отношение на крадци (78%), хора от ромски произход (64%), хулигани (69%). Не се отчита особена динамика по отношение на пол и възраст, както и по отношение на населеното място, показват данните на Тренд.  Тук се отчита динамика спрямо пола на респондентите, като данните показват, че жените в по-голям дял се страхуват за сметка на мъжете. По отношение на населеното място, то близо 50% от живеещите в столица споделят такъв страх, докато дяловете в областните градове, малките населени места и селата е по-нисък.Едва 2% от българите декларират, че се страхуват от насилие от страна на съпруг(а)/партньор(ка), а 92% отговарят отрицателно. По отношение на тези данни трябва да имаме предвид и нежеланието на хората да споделят такъв тип информация.Респондентите бяха помолени да дадат оценка за определени институции по отношение на ефективност в контекста на въпроси свързани с личната им сигурност. Почти разполовено мнение се регистрира по отношение на ефективността на полицията - 42% са на мнение, че полицията работи ефективно, докато 44% са на обратното мнение. Ниски нива на оценка за ефективност се регистрира по отношение на съдебната власт – 21% ефективност, както и при законодателна – също само 21%. 62% от българите биха се обърнали с най-голямо доверие при проблем свързан с личната сигурност към полицията. Разлика се отчита при хората на възраст между 18 и 29 г., където по-голям дял (над една четвърт) биха се обърнали за помощ към роднини в сравнение с останалите възрастови категории. Данните показват, че живеещите в малките населени места и селата в по-голям дял биха се обърнали към полицията за сметка на живеещите в столицата.На въпрос каква би била реакцията им при нарушаване на личната сигурност, 73% от хората посочват, че биха подали жалба в полицията. 22% от българите посочват, че биха се защитили сами включително с насилие при ситуация, в която е нарушена личната им сигурност. 4% от българите биха останали пасивни в такава ситуация.", "date": "2018.01.31", "title": "Тренд: 38% от българите се страхуват от бежанци, само 2 на сто от домашно насилие"}
{"url": "https://offnews.bg/evropa/balgarski-operni-glasove-i-narodni-pesni-na-kontcert-v-briuksel-za-otk-673232.html", "text": "С концерт на 1 февруари в Брюксел ще бъде отбелязано откриването на Българското председателство на Съвета на ЕС. На събитието ще присъства и премиерът Бойко Борисов, който ще изнесе реч в чест на първото председателство, което България поема.Програмата включва изпълнения на арии от популярни опери и на класически произведения от Софийската филхармония.Концертът ще бъде открит от филхармонията под диригентството на Найден Тодоров. Соня Йончева ще изпълни арии от оперите \"Луиза Милер\", \"Дон Карлос\", \"Трубадур\" и \"Силата на съдбата\", женският хор \"Ваня Монева\" ще представи \"Корени\" на Александър Текелиев, а пианистът Людмил Ангелов - произведения от Шопен.В концертната зала на Центъра за изящни изкуства BOZAR ще прозвучат и български народни песни - „Полегнала е Тудора\" и „Бре, Петрунико“, в изпълнение на хор \"Ваня Монева\".Билетите за събитието са на цени от 16 до 60 евро и могат да бъдат закупени онлайн на сайта на БОЗАР.", "date": "2018.01.31", "title": "Български оперни гласове и народни песни на концерт в Брюксел за откриването на председателството"}
{"url": "https://offnews.bg/politika/bsp-ne-se-otkazva-ot-referenduma-za-istanbulskata-konventcia-no-redak-673915.html", "text": "Парламентарната група на \"БСП за България\" няма да оттегли искането си за референдума за Истанбулската конвенция, като и предложи редакция на въпроса.Първоначално социалистите предложиха той да бъде \"Подкрепяте ли НС на Република България да ратифицира Конвенцията на Съвета на Европа за превенция и борба с насилието над жени и домашното насилие?\".БСП искат въпросът да бъде зададен така: \"Против ли сте НС на Република България да ратифицира така наречената Истанбулска конвенция от 11.05.2011 г.?\"На 25 януари 73-ма депутати от БСП внесоха предложение за национален референдум по темата.\"Искам да разсея всякакво съмнение - никакво отстъпление от референдума за Истанбулската конвенция, а редакция на въпроса\", каза пред журналисти в Народното събрание лидерът на БСП Корнелия Нинова.„Мисля, че всеки момент ще бъде внесена редакцията на въпроса“, посочи тя.„Не се отказваме от идеята за референдум, подписите ги има. Редактираме само въпроса. Знаем какво е мнението на повечето българи, излязоха и социологически проучвания, че повечето са против Истанбулската конвенция“, аргументира се лидерът на БСП.„Въпросът трябва да бъде зададен така, че отговорът да е 50% да. Законът за референдумите така е написан някога, че се изискват 50% плюс 1 да бъдат отговорите, за да бъде валиден“, обясни Корнелия Нинова.", "date": "2018.01.31", "title": "БСП не се отказва от референдума за Истанбулската конвенция, но редактира въпроси"}
{"url": "https://offnews.bg/interviu/moskovski-zashto-e-oshte-ministar-naznachi-sauchenik-za-shef-na-dai-673920.html", "text": "- Г-н Димитров, в крайна сметка  бяхте освободен от работа като директор на областната дирекция на Автомобилна администрация в София. Излезе, че едва ли не министър Московски бил борецът срещу корупцията във ведомството, а не вие.- Не е вярно, че министър Московски е съдействал за разкриването на корупционните схеми в Изпълнителна агенция \"Автомобилна администрация\". Напротив! Той назначаваше изпълнителните директори, които впоследствие бяха арестувани при полицейски акции.Аз и колегата ми Иво Кръстев се борехме със схемите им. Наши са сигналите, които подавахме до европейските институции, за да бъдат реализирани арестите. Като казвам наши, имам предвид, че заедно анализирахме ситуацията, обсъждахме как да подготвим сигналите и ги подадохме. Оттук, имам предвид от България, нищо нямаше да се случи, ако не бяхме стигнали до евроинституциите. Защото аз, преди да се отчая, че нищо не се прави, пишех сигнали именно до министър Московски. Той нищо не е предприемал. Многократно е информиран за продажба на шофьорски книжки, дори и от трибуната на Народното събрание. Московски отричаше за виновните служители. Има и доклад от Дамян Войновски, който е още от 2013 г. Всичко бе прикрито тогава.- Получихте си \"наградата\". - Станах неудобен и затова Московски ме уволнява. Това е. Преди уволняваше колегата ми Иво Кръстев. 3-4 пъти го освобождаваха от работа, но той си търсеше правата и бе възстановяван след съдебни дела. Сега аз съм наред. Явно Московски трудно преживява арестите на неговите хора. Защото арестуваният бивш началник на ИААА Цветелин Цветанов си е абсолютно негово назначение. Те са съученици от Плевен, така че няма как друг да е виновен.- Срещу него вие подавал ли сте сигнали?- Да. Пратих два сигнала. И до министър Московски ги бях адресирал. Те бяха до прокуратурата, но с копие и до него да знае какво става. Те изобщо не ми отговаряха. Накрая писах и до премиера.- Една от критиките към вас е, че вие не сте подавали сигнали до ръководството на ИААА и транспортното министерство.- Напротив. Писах доклади за нередности за изпити на слабограмотни хора. Че резултатите им трябва да бъдат анулирани, но те не предприеха абсолютно нищо. Разчоплихме случай с един Севдуаран, който беше изкарал теорията, а два дни по-късно на изпита по кормуване се оказва, че не познава знаците. Тогава от негово име бе пуснат имейл, че му били нарушени правата. Какво мислите, че направи Московски тогава? Разпореди проверка срещу мен и срещу Иво Кръстев. Така ли се борят срещу корупцията? Така че твърденията му не отговарят на истината. Казва, че ме уволнява, тъй като съм отговорен за това, което се случва надолу. Не съм ги бил наказал! Но как аз да разкрия и докажа корупционната схема, за да напиша: Уволнете го този! Това го свършиха органите, на които аз съм съдействал и на които съм подавал сигнали. Иска ми оставката за това какво са правили мои служители, които нито съм назначавал, нито мога да уволня. Московски защо не си подаде оставката когато арестуваха негово назначение - съученика му Цветанов.Другото, което е, след този арест Московски сам призна, че не може да се справи с корупцията в ДАИ. Защо не си подаде оставката още тогава и защо пак го сложиха за министър? Гоним рекорди за Гинес ли? Бил ги разкривал, нямало чадър... Това просто не отговаря на истината. Сигналите, след които се случи всичко са подготвени от мен и колегата ми Иво Кръстев.- Е може просто вие да не сте разбрал, че всъщност е един напълно честен и почтен борец срещу корупцията!- От 2011 г. след като Московски стана министър има най-много арести. Те са разкрити не заради него, а въпреки него. Бил си е в министерството и нищо не е правел. Искали сме срещи с него, за да му обясним за какво става дума - не посмя да се види нито с мен, нито с Иво Кръстев. Пращам му сигнали, давам информация, пиша му, че съм готов да съдействам... Защо не ме потърси. Никой не ме потърси! Как да го тълкуваме факта, че мен ме уволняват, а шестимата, които са с повдигнати обвинения от прокуратурата за продажба на шофьорски книжки си стоят на работа и никой не ги гони. Това ли е борбата с корупцията? Това ли е моралът?- Дали в момента схемата за продажба на книжки върви още?- Сега ми е трудно да кажа, защото от 15 юни м. г. не съм на работа. Не знам как се развиват нещата там, но съмненията остават. Има много странни назначения там. Сегашният изпълнителен директор на ИААА Красимир Сребров близо една година бе в отпуск по болест. Него никой не го пита как може да изпълнява тази длъжност, а аз нямало как да се справя с такава отговорна работа като ме е нямало 7 месеца. За същия този Сребров съм пуснал сигнал как злоупотребява със служебните автомобили заедно с главния секретар. Ползват колите като лични, а това е кражба на държавни средства. Министър Московски всичко това го премълчава. Веднага след като стана изпълнителен директор знаете ли какво бе едно от първите назначения на Красимир Сребров?- Нямам представа?- Назначи човека, който му гледа конете на работа.- Кого е назначил?- Човекът, който се грижи за неговите коне.- Има коне?- Да, не знам колко са, но човекът, който ги отглежда, казва се Бойчо Огнянов, бе назначен за технически сътрудник от Сребров. Назначи и приятелката му Полина Скобелева.- Роднинска работа и там!- По-скоро животновъдна.- Имат ли квалификация тези хора?- Не съм наясно какви са им ветеринарните и конярски познания. Явно нямат ценз и са влезли като технически сътрудници. Не ги познавам тези хора. Напуснали са сами само след 40 дни работа, но има още куп други странности. - Например?- Петър Димитров е директор на дирекция \"Пътни превозни средства и водачи\", а за да му увеличат заплатата са го  назначили на три различни длъжности в рамките на половин месец и след това са го върнали на старата позиция.  Този Петър Димитров е съпруг на секретарката на министъра. Има подаден сигнал до министерството за серия шуробаджанашки назначения. В него пише, че дъщерята на този човек Теодора Николова е секретарка на генералния директор на РВД, че брат му Стефан Димитров е получил работа в дирекция сигурност на Летище София и че зет му е собственик на фирмата, която държи кафе автоматите на аерогарата. Братът на зетят му пък пише, че също е в дирекция сигурност на летището. Това не е ли шуробаджанащина?", "date": "2018.01.31", "title": "'Московски защо е още министър? Назначи съученик за шеф на ДАИ, арестуваха го за корупция'"}
{"url": "https://offnews.bg/futbol/lestar-platil-5-76-evro-za-futbolist-673910.html", "text": "5,76 евро получи футболна школа от Валенсия от английския Лестър след привличането на Висенте Ибора от Севиля.Футболистът е тренирал в школата от 1 юли до 14 октомври 1999 година и според договора между Лестър и Севиля, \"лисиците\" е трябвало да изплатят на училището, създало играча, 0,072% от трансферната сума или 5,76 евро.Парите вече са постъпили по сметката на школата и там си ги харчат със здраве.Ибора изигра 14 мача до този момент за Лестър и отбеляза един гол. \"Лисиците\" вървят седми в класирането във Висшата лига.", "date": "2018.01.31", "title": "Лестър платил 5,76 евро за футболист"}
{"url": "https://offnews.bg/futbol/posledniat-v-italia-iska-lider-na-tcska-673917.html", "text": "Италианският Беневенто е отправил оферта към ЦСКА за Николай Бодуров, пише \"Corriero dello Sport\".В момента защитникът е на подготвителен лагер с \"червените\" в Испания, но се очаква в близките часове да има развитие по темата. Треньорът на новака в елита на Италия Роберто де Дзерби иска да подсили дефанзивната линия на тима, тъй като тя е най-слабата в първенството с допуснати 49 гола от 22 мача.Беневенто имаше интерес и към друг българин - Георги Терзиев, но той предпочете да поднови договора си с Лудогорец за още две години, вместо да замине за Италия. Терзиев дори бил договорил личните си условия, но в последния момент размислил и решил да остане в Разград.Днес ЦСКА ще изиграе третата си контрола на испанска земя срещу Спартак Москва. Двубоят ще започне в 18:30 часа на \"Естадио Мунисипал де Ла Линея\", който е в подножието на Гибралтарската скала. Двубоят ще бъде предаван на живо по Диема Спорт и ЦСКА ТВ.", "date": "2018.01.31", "title": "Последният в Италия иска лидер на ЦСКА"}
{"url": "https://offnews.bg/zimni/paraolimpijtci-gotviat-bojkot-zaradi-rusnatcite-673911.html", "text": "Треньорът на германския параолимпийски отбор по ски Ралф Ромбах обяви, че се готви бойкот на стартовете в Пьонгчанг в случай на допускане на спортисти от Русия.Според Ромбах това е чудовищно потъпкване на олимпийските принципи и взимането на компромисни решения като това атлетите от Русия да участват като неутрални, не решава, а задълбочава проблемите.\"Не можем да повлияем на решението на Международния параолимпийски комитет, но водим разговори за бойкот на един от стартовете, например женската щафета, в случай, че руснаците бъдат допуснати.Разбирам, че не всички да употребявали забранени вещества, но са били част от допинговата система, която е съществувала в страната. Ако си затваряме очите за този факт, никога няма да постигнем успех в борбата с допинга\", коментира Ромбах.В Русия също са недоволни от решението на международната централа, а депутатът и бивш боксьор Николай Валуев открито се възмути.", "date": "2018.01.31", "title": "Параолимпийци готвят бойкот заради руснаците"}
{"url": "https://offnews.bg/politika/shefat-na-nso-podade-ostavka-stava-konsul-v-sankt-peterburg-673919.html", "text": "Началникът на Националната служба за охрана (НСО) Ангел Антонов е подал оставка. Информацията беше потвърдена официално от службата. Антонов не отговаряше на мобилния си телефон.Поводът за напускането е изпращането му на пост зад граница, а оставката няма общо с проверката на прокуратурата, която започна в НСО по сигнали на служители. За Антонов е намерено място като консул в Санкт Петербург.Той ще бъде освободен с указ от президента Румен Радев.Оставката си шефът на НСО е депозирал в деловодството на президентската администрация и тя била съгласувана днес по време на заседанието на Министерски съвет. Първоначално информацията за това, че Антонов е подал оставка се появи миналата седмица, но новината не беше потвърдена.Името на началника на службата се завъртя в последния месец покрай проверка на прокуратурата за злоупотреби в НСО. За момента няма резултати от нея и не е ясно дали напускането на шефа на държавните гардове има нещо общо с работата на прокуратурата.Догодина Ангел Антонов навършва пределната възраст, за която законът му позволява да заема поста.Началникът на НСО беше назначен на поста при правителството на Пламен Орешарски през 2014 г. при опорочена процедура, при която от цивилен той . Това стана по текстове от закона за отбраната, които важат единствено във военно време. Докато оглавяваше службата, Антонов не успя да я опази от традиционните за нея скандали. Един от тях беше този с джиповете за горските стопанства. Тогава се оказа, че след като били поръчани от земеделското министерство, някои от колите директно влезли в гаража на НСО. Един от тези луксозни джипове управляваше лично премиерът Бойко Борисов.Преди да оглави службата Антонов беше директор на Главна дирекция \"Национална полиция\" при първото правителство на Борисов, когато вътрешен министър беше Цветан Цветанов. По време на протестите срещу кабинета \"Орешарски\" той отговаряше пряко за организацията на охраната на парламента и Министерския съвет. Тогава той беше отстранен от поста от наследника на Цветанов в МВР Цветлин Йовчев. Малко по-късно Антонов бързо се .", "date": "2018.01.31", "title": "Шефът на НСО подаде оставка, става консул в Санкт Петербург"}
{"url": "https://offnews.bg/politika/gerb-prashtat-istanbulskata-konventcia-v-konstitutcionnia-sad-673916.html", "text": "ГЕРБ ще сезира Конституционния съд с искане за преценка на съответствието на Истанбулската конвенция с конституцията на България, обяви председателят на правната комисия в НС от ГЕРБ Данаил Кирилов на брифинг в парламента.  \"Истанбулската конвенция е подписана, но все още не е ратифицирана от Народното събрание. Произнасянето на Конституционния съд ще даде един водещ правен ориентир за обществения дебат за Истанбулската конвенция, който ние продължаваме и смятаме, че ще бъде полезен за българското общество и за всички участници в този дебат. Включително смятаме, че Конституционният съд ще отговори на един от критичните в дебата въпроси за съответствието с Конституцията на България по отношение на доброволния съюз между мъж и жена. Смятаме, че произнасянето на Конституционния съд ще преодолее негативната нагласа и спекулациите, които битуват в този обществен дебат\", каза Кирилов.Данаил Кирилов уточни, че в никакъв случай това не е отстъпление от позицията на ГЕРБ в подкрепа на Истанбулската конвенция:Депутатът от ГЕРБ Тома Биков подчерта, че ГЕРБ уважава и се бори за това българското общество да продължи да функционира върху базовите и фундаментални ценности.", "date": "2018.01.31", "title": "ГЕРБ пращат Истанбулската конвенция в Конституционния съд"}
{"url": "https://offnews.bg/sviat/video-ot-kliukarski-sajt-prashta-rapara-dmx-obratno-v-zatvora-673941.html", "text": "Рапърът DMX ще се върне в затвора, след като направен му тест за наркотици е дал положителен резултат. 47-годишният изпълнител, чието истинско име е Ърл Симънс, е бил арестуван в Манхатан, пише сайтът TMZ, цитиран от \"Дейли Мейл\".DMX е бил на пробация по дело за укриване на данъци, за което той се призна за виновен. Рапърът се опитал да укрие 1.7 млн. долара, но сключил споразумение и бил пуснат.Полицията надушила рапъра след видео, разпространено от сайта TMZ, в което се вижда как DMX купонясва, пие и поръчва шотове, което също е в нарушение на пробацията му.DMX може да бъде осъден на 5 години затвор, делото му ще се гледа в края на март.Откакто славата застига DMX той си има постоянни проблеми със законите. Бил е съден и е лежал в затвора за различни престъпления като незаконно притежание на оръжия, жестокост към животни, притежание на наркотици и шофиране в нетрезво състояние.", "date": "2018.01.31", "title": "Видео от клюкарски сайт праща рапъра DMX обратно в затвора"}
{"url": "https://offnews.bg/112/ottcepiha-vitoshka-zaradi-samnitelen-termos-673937.html", "text": "Изоставен термос на столичния бул. \"Витоша\" вдигна на крака органите на реда малко преди 14 ч днес. Отсечката на \"Витошка\" между Съдебната палата и Областната управа и Ритуалната зала (номер 15) бе оградена с полицейски ленти, а минувачите молени да преминат по страничните улици.От полицията съобщиха за OFFNews, че тревогата е заради съмнителен термос. По всяка вероятност той е изоставен или забравен, но с оглед на безопасността се чака проверка.В 14:15 лентите бяха свалени, а движението освободено.Междувременно служители в офиси в района бяха предупредени да се евакуират. Очаквайте подробности", "date": "2018.01.31", "title": "Отцепиха 'Витошка' заради съмнителен термос"}
{"url": "https://offnews.bg/obshtestvo/pravitelstvoto-prebroi-25-861-bezdomni-kucheta-v-stranata-673921.html", "text": "Правителството прие отчет за изпълнение на общинските програми за овладяване на популацията на безстопанствените кучета на територията на България за 2016 г.Общият брой на безстопанствените кучета, получен при събиране на данните от всички общини, е 25 861. През 2013 г. те са били 35 383. За 2016 г. се отчита незначително повишаване на броя им – с 0,97% или 733 повече, от този през 2015 г. През 2016 г. се отчита увеличаване на броя на регистрираните приюти в страната – 44, в сравнение с 2015 г., когато са с три по-малко.Наблюдава се трайна тенденция на увеличаване броя на регистрираните и въведени в интегрираната информационна системата ВетИС домашни кучета през 2016 г. – 33 882. През 2015 г. техният брой е бил 29 215.", "date": "2018.01.31", "title": "Правителството преброи 25 861 бездомни кучета в страната"}
{"url": "https://offnews.bg/obshtestvo/kabinetat-odobri-po-evtinia-rouming-sas-sarbia-673923.html", "text": "Правителството утвърди Меморандума за разбирателство със Сърбия за намаляване на международните тарифи за роуминг. Документът беше подписан на 9 декември 2017 г. в Белград от министрите на транспорта, информационните технологии и съобщенията на България и на търговията, туризма и телекомуникациите на Сърбия. Споразумението предвижда страните да насърчават мобилните оператори да постигнат конкретни споразумения помежду си, които да доведат до трайното намаляване на международните тарифи на роуминг услугите. В момента те са едни от най-високите в Европа – между 2,99 лв. и 6,99 лв. на минута и около 25 лв. на мегабайт. Отпадането на роуминга на страните от Западните Балкани е сред приоритетите на българското правителство и е част от мерките за подобряване на свързаността на всички равнища в региона, което пряко ще се отрази на контактите между гражданите и фирмите. ", "date": "2018.01.31", "title": "Кабинетът одобри по-евтиния роуминг със Сърбия"}
{"url": "https://offnews.bg/obshtestvo/polk-ventcislav-mutafchijski-e-predlozhen-za-shef-na-vma-673924.html", "text": "Правителството предлага на президента да назначи полк. Венцислав Мутафчийски за началник на Военномедицинска академия и главен лекар на въоръжените сили, бе решено на днешното заседание на кабинета. Предлага се той да бъде удостоен и със званието „бригаден генерал“.В момента Полк. проф. д-р Мутафчийски, д.м.н., е заместник-началник на ВМА. С президентски указ от 3 май 2017 г. е назначен за временно изпълняващ длъжността началник на Военномедицинската академия след като дотогавашният шеф проф. Николай Петров стана министър на здравеопазването.", "date": "2018.01.31", "title": "Полк. Венцислав Мутафчийски е предложен за шеф на ВМА"}
{"url": "https://offnews.bg/obshtestvo/v-koi-evropejski-darzhavi-pitbulite-sa-zabraneni-673907.html", "text": "Докато в България всеки, които поиска, може да отглежда питбул, в голяма част от държавите в Европа притежаването му или е изцяло забранено, или изискванията към стопанина са изключително строги, разкрива бТВ.Преди два дни куче от тази порода В Испания например, за да станеш собственик на такова куче, трябва да си над 18 години, да не си бил осъждан и да имаш застраховка за отговорност на стойност 120 хил. евро.Илюстрация: бТВВъв Франция собствениците преминават обучителен курс за отглеждане на по-агресивни кучета. Разхождането им на обществени места е строго забранено. Ако това се случи или кучето да ухапе човек, собственикът може да отиде в затвора за три месеца и да плати глоба от 3750 евро.Освен питбулите, като агресивни в Европа са обявени още десетки породи кучета.Едно от най-разпространените големи кучета – ротвайлерът, е със специален режим във Франция, Италия, Румъния, Португалия, Украйна и Испания.Породата дого аржентино пък е забранена в Испания, Великобритания, Италия, Румъния, Норвегия, Португалия, Малта и Украйна.", "date": "2018.01.31", "title": "В кои европейски държави питбулите са забранени?"}
{"url": "https://offnews.bg/tenis/grigor-treniral-s-ushanka-673925.html", "text": ", тази и още куп друга интересна информация за Григор Димитров можете да прочете в първата неофициална биография на най-добрия ни тенисист, която вече е в книжарниците. Автор на \"Григор Димитров – гордостта на България\" (ИК \"Сиела\") е спортният журналист Любомир Тодоров, който проследява кариерата на тенисиста от тренировките в родния му град Хасково до триумфа на финалите на ATP тура в Лондон в края на 2017 г.Пътят на тенисиста, завършил под номер 3 в световната ранглиста през 2017 г. – българина Григор Димитров, е проследен в детайли от спортния журналист Любомир Тодоров в първата неофициална биография на родното тенис чудо: \"Григор Димитров – гордостта на България\".Тодоров следи кариерата на Гришо от първите му официални мачове по родните тенис кортове. В книгата журналистът проследява пътя на Григор Димитров от Хасково до триумфа в Лондон в края на 2017 г., като подробно описва успехите му при юношите, кариерата му при мъжете, мачовете му за България и неговите треньори, а специално внимание е отделено и на живота на Димитров извън корта.Григор се занимава с тенис от 5-годишен, тренира в тежки условия, а финансиране за немалка част от участията му в различни турнири осигурява семейството му. На 14 Димитров печели европейското първенство за юноши до 14 години в Острава, Чехия и оглавява европейската ранглиста в своята възраст.Едно след друго идват и заслужените отличия, които постепенно извоюват на Григор световна слава. През Orange Bowl и US Open до \"Ролан Гарос\" и \"Уимбълдън\", днес целият свят знае кой е Григор Димитров, а многобройните му фенове във всички краища на Земята подкрепят нашето момче и дават нов повод за гордост на всички българи.Освен подробна информация за кариерата и живота на звездата, \"Григор Димитров – гордостта на България\" (с подзаглавие \"От кортовете в Хасково до триумфа в Лондон\") съдържа избрани интервюта на Димитров през годините, мнения за играта му от видни специалисти, сред които Магдалена Малеева, директорът на АТР 250 състезанието в София Пол Макнами, журналистите Татяна Манова, Емил Янчев и др., както и цветни приложения с близо 50 снимки, които илюстрират трудния, но триумфален път на Гришо през годините, отдадени на тениса.", "date": "2018.01.31", "title": "Григор тренирал с ушанка"}
{"url": "https://offnews.bg/obshtestvo/niama-da-zakrivat-paralelki-v-burgaski-uchilishta-zasega-673926.html", "text": "Регионалното управление по образование в Бургас се отказа от идеята да закрива паралелки в местни училища.  и негативната реакция основно от страна на ППМГ „Акад. Никола Обрешков“, от институцията решиха да приемат план – приема на директорите на учебните заведения в областта. Училищата, които са предложили по-малък брой паралелки, с прием след завършен седми клас, увеличават броя на паралелките в първи клас, поясни началникът на РУО – Бургас Виолета Илиева. Относно опасенията на преподаватели и родители, че т. нар. елитни гимназии ще бъдат с орязани паралелки, за да се намерят ученици за новото училище в Бургас, Илиева заяви категорично:„“, коментира Илиева.Проблемът все пак се очаква да излезе на дневен ред при преминаването на учебния процес в една смяна, защото самият капацитет на сградите няма да позволи толкова ученици.", "date": "2018.01.31", "title": "Няма да закриват паралелки в бургаски училища… засега"}
{"url": "https://offnews.bg/politika/odobriha-oshte-50-mln-leva-za-evropredsedatelstvoto-673928.html", "text": "Правителството одобри допълнителни разходи и трансфери в размер на 49 007 600 за обезпечаване на българското председателство на Съвета на Европейския съюз през 2018 г. Средствата са предвидени в централния бюджет, съобщиха от пресслужбата на Министерския съвет. От одобрените разходи 48 728.6 хил. лв. са разпределени по бюджетите на първостепенните разпоредители за дейности по провеждането на българското председателство, а 279 000 – по бюджетите на общини за одобрените им проекти, свързани с регионалното измерение на председателството.Основната част от дейностите са свързани с осигуряването на събитията от календара на председателството, които ще се проведат в страната, както и за организиране на събития зад граница, за културната програма, за осигуряване на медийно покритие, публикации и реклама на събитията, за плащания по вече сключените през 2017 г. договори с изпълнители за осигуряване на отделните направления на подготовката – хотелско настаняване, храна, транспорт, превод, дейност на доброволците, функциониране на акредитационната система и др. ", "date": "2018.01.31", "title": "Одобриха още 50 млн. лева за европредседателството"}
{"url": "https://offnews.bg/obshtestvo/gripna-epidemia-ot-dnes-v-oblast-kiustendil-i-11-obshtini-vav-varna-8-673914.html", "text": "В 873 училища няма занятия днес заради грипната епидемия, съобщи Министерството на образованието и науката. В още 10 общини в област Варна пък е обявена епидемия от днес. Те са Аксаково, Белослав, Провадия, Вълчи дол, Ветрино, Долни чифлик, Бяла, Суворово, Аврен, Дългопол, Девня. Здравните власти препоръчват там да не се учи до 6 февруари включително.Днес всички 122 училища в област Варна са затворени и там няма да се учи до 2 февруари включително. До 2-ри няма да се учи и 138 училища в област Бургас, както и в 276 в София - град.От днес се затварят и 41 училища в област Кюстендил. Там няма да се учи до петък включително.В 4 училища няма да се учи днес в област Враца. Това са НУ „П. Р. Славейков“- Роман, ПГО „Елисавета Багряна“ – Бяла Слатина, ПЕГ „Йоан Екзарх“ – Враца, и СУ „Христо Ботев“ – Оряхово.В ОУ „Иван Вазов“ – с. Мусачево, Софийска област, ОУ „Св. Св. Кирил и Методий“ – с. Ставерци, област Плевен, и ОУ „Васил Левски“ – с. Бойница, област Видин, днес също няма да има занятия.Грипна ваканция е обявена още в: 40 училища в област Сливен, 71 училища в област Русе, 13 училища в област Габрово, 61 училища в област Монтана, 60 училища в област Хасково, 44 училища в област Ямбол.От 3 до 6 февруари включително учениците в цялата страна са в междусрочна ваканция.", "date": "2018.01.31", "title": "Грипна епидемия от днес в област Кюстендил и 11 общини във Варна. 873 училища остават затворени"}
{"url": "https://offnews.bg/tenis/legenda-v-tenisa-ne-vizhdam-drug-osven-kirios-kato-badesht-nomer-1-673918.html", "text": "Австралийската легенда на тениса Род Лейвър вижда Ник Кириос, а не Григор Димитров като бъдещ номер 1 в света.\"Мисля, че Ник може да бъде най-добрият играч в света. Той има всички качества за това. Толкова много хора казват същото. Какво е направил?Той победи Рафаел Надал, победи Роджър Федерер, дяволски близо е до тях, до най-доброто от тях. Просто вярвам, че е готов да направи нещо значимо. Не виждам друг в тази роля\", каза Лейвър.22-годишният тенисист бе отстранен от Григор Димитров на осминафинал на Australian Open, но представянето му бе достатъчно обещаващо, за да предизвика подобна прогноза от едно от най-големите имена в тениса.", "date": "2018.01.31", "title": "Легенда в тениса: Не виждам друг, освен Кириос като бъдещ номер 1"}
{"url": "https://offnews.bg/obshtestvo/na-tri-mesta-v-sofia-niama-da-ima-voda-dnes-673835.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Заради монтаж на редуктор за налягане в кв. „Ботунец“, се налага спиране на водоподаването от 10:00 до 22:00 часа на този квартал. Изграждане на сградно водопроводно отклонение на ул. „Резбарска“, жк. „Хаджи Димитър“, налага спиране на водоподаването от 9:00 до 19:00 часа на ул. „Резбарска“ от ул. „Боруй“ до ул. „Макгахан“ и ул. „Баткун“. Монтаж на водомерен възел на ул. „Свети Спас“, с. Лозен, налага спиране на водоподаването от 9:00 до 16:00 часа на ул. „Васил Левски“, ул. „Могила“, ул. „Свети Спас“.", "date": "2018.01.31", "title": "На три места в София няма да има вода днес"}
{"url": "https://offnews.bg/ikonomika/srokat-na-starite-vinetki-izticha-dnes-673882.html", "text": "Днес изтича срокът на годишните винетки за 2017 г. Не забравяйте да купите нова, ако тръгвате на път и все още нямате стикер за 2018 г.Новите винетки се продават в над 3000 пункта - в големите бензиностанции, офисите на „Български пощи“, областните пътни управления и граничните контролно-пропускателните пунктове.Цената на годишната винетка не се променя - тя струва 97 лв. Месечната е 30 лв., а седмичната 15 лв. За първи път се продава и тримесечна винетка за леките коли. Цената й е 54 лв.За първи път годишната винетка за всички превозни средства важи за срок от една година от датата на купуването й, а не от 31 януари до следващия 31 януари. Ако например купите винетка на 5 април, тя ще важи до 4 април догодина. За целта обаче е важно да запазите и касовата бележка. с вписан върху нея регистрационен номер на автомобила.", "date": "2018.01.31", "title": "Срокът на старите винетки изтича днес"}
{"url": "https://offnews.bg/interviu/ofelia-kaneva-miliardi-se-razhodvat-za-detca-v-balgaria-efektat-osta-673779.html", "text": "Г-жо Кънева, след уволнението заради скандала в ЦНСТ \"Хризантема в Габрово, как се чувствате - като виновна или като жертва?Като имам предвид, че в същия период се случиха няколко много важни и проблемни за държавата събития – митниците, вотът... – си мисля, че на мястото на премиера бих постъпила по същия начин – да взема емоционално най-докосващото хората решение.Значи имаше проблем с митниците и вот на недоверие и трябваше скандал с децата, за да се неутрализират?Децата винаги са универсален медиен интерес и беше много удобно да се балансират по този начин обществените очаквания за реакция в държавата. Неслучайно положих толкова усилия да се подпише споразумение между ДАЗД, СЕМ и медийните оператори относно етичното медийно съдържание спрямо отразяването на деца. Знаеш, че повече от пет години не можеше да се стигне до такова споразумение. Останаха два въпроса, обаче: какво се случва с децата и какво се случва с професионалистите.Записът, от който тръгна скандалът е от 2016 г.Да. Сега сме 2018 г.Година и половина няма движение по него? Може би защото началото на цялата история е скандал между две жени - едната снима с телефон какво прави другата и година и половина няма сигнал за насилие?Знаеш ли кое ме притеснява? Всички хора, които говорят за това ЦНСТ не са били там, говорих с децата, вечерях с тях. Разговарях с персонала и служители от общината, след което се срещнах и с кмета на община Габрово – Таня Христова. Бяха ми подадени съвсем друг тип сигнали тогава, по които взех отношение незабавно.То за децата не се говореше, говореше се кой е виновен.Това ме притеснява и мен. Къде са децата в цялата ситуация? Аз бях в Габрово през 2016 г. Обиколих 90% от социалните услуги за деца в община Габрово.Разговарях с персонала и на самия център. И ми направи впечатление, че имаше само две жени, които имаха реален контакт с децата.Те бяха успели да влязат под кожата на децата, на тях им имаха доверие, тяхната дума се чуваше.Ти знаеш, че кметът е този, който управлява социалните услуги за деца, може да прецени дали да го прави самостоятелно чрез своята администрация или да партнира с външен доставчик на социална услуга.Цялата тази случка е от 2016 г. През тази година и половина някой разнищи ли я?Тя стана достояние на всички нас едва сега.През октомври този сигнал, заедно с кадрите е подаден към омбудсмана и Ева Жечева, експерт в администрацията на омбудсмана, отговарящ за правата на децата и бивш председател на ДАЗД, е отишла в дома. Омбудсманът по закон е длъжен да поаде сигнал, когато научи за дете в риск, подал ли е такъв сигнал към ДАЗД?Не. Поне аз нямам такъв спомен, нито в деловодната система има следа да е подаван такъв сигнал. Може да е подавано към други институции. Но предвид механизма на координация, при който действаме в България, се съмнявам да е реагирано към институция.В нашата държава има 10 органа по закрила на детето. Който и да бъде сигнализиран, ще влезе в действие и ще ангажира и останалите органи. Но това не е направено. Няма как аз да знам, че има проблем у вас. Ако ти не ми кажеш, аз няма да ти помогна.А тази жена, която е снимала... Правила си е видеоархив срещу колежки ли?Питаш ме за начина, по който може да се отреагира и аз се опитвам това да обясня. За да може да реагира която и да е институция, трябва да й е известно. И дори да не й е в правомощията да се намеси, тя има ангажимента да ангажира тази институция, на която това е ангажимент. Най-малкото можеше да се звънне на телефон 116111, който работи 24 часа в подкрепа на деца и на професионалисти.Знаеш, че положих много усилия координацията между органите за закрила на детето на централно ниво да се подобри и това е факт. Стимулира се активно координацията на регионално и местно ниво и има изключителен (в сравнителен план) напредък. Никак не е лесно, но всички министри и ръководители на ведомства положиха усилия. И това трябва да продължи. Контролът не трябва да бъде преди методическата подкрепа на професионалистите и не може да изпреварва действията им.Всъщност единствения сигнал е за напрежение между служители и в него изобщо не става дума за деца.Сам виждаш, че става въпрос за конфликт между възрастни хора, които си отмъщават на гърба на децата. Но, за да не мислиш и ти, че това правят в момента и институциите - прехвърлят си топката кой е бил активен и кой не е бил активен, кметът трябва да си влезе в правомощията незабавно и да овладее тази битова ситуация.Целият този скандал не беше ли предизвикан, за да бъдете отстранена Вие от поста, защото някой има апетит към мястото?Работата на председателя на ДАЗД е много тежка. Освен централен координационен орган по политиката за всички деца, председателят е и отговорен за контрола над правата на децата и е контактна точка по международните случаи за деца, като всичко това следва да го реализира, без да притежава преки изпълнителски функции.Според мен скандалът случайно обслужи моята смяна - не е целял това. А че има апетит - има и той много се възбуди във второто полугодие на 2017 г., така че беше очаквано да има атака. Авторитетът на ДАЗД е издигнат на много високо ниво в държавата през последните две години; а в международен план достигна изключителни висоти. Реално България зае своето водещо място във всички международни организации по отношение на правата на децата именно през 2017 г.Случайно ли е, че скандалът стана точно в Габрово, където е един от най-хубавите домове?Сградата е ново строителство, много кокетна, на хубаво място. Наистина там не са щадени ресурси, приятно място за живеене е, в хубав квартал. Така се подкрепя едно дете да израсне като пълноценна личност.Добре - дадени са пари за хубава къща. А няма ли пари за заплати, с които да се наемат по-смислени хора?България е водеща страна в процеса на деинституционализация, в световен план. Със сигурност парите, които се инвестират в социални услуги в страната не са малко. Парите за издръжка в един такъв център при един разумен мениджмънт би трябвало да стигат освен за подръжката на сградния фонд, и за заплати на екипа, и за обучение, и за извънкласни дейности, и за ред други неща. Държавата се е погрижила да обезпечи едни добри стандарти. Специално в община Габрово не мисля, че проблемът е недостиг на средства.И не могат ли да намерят по-квалифицирани служители, отколкото тези изнервени лелки?Това в интерес на истината, в момента е предизивикателство за цялата страна. Като цяло в социалния сектор нивото на заплащане не е много атрактивно, а отговорностите са за живи хора и това тежи. Висшите учебни заведения произвеждат с 20% повече висшисти за тези секторни нужди, отколкото пазарът има нужда. А в същото време се вижда, че постоянно има незаети места и постоянен глад за експерти. Не случайно положих толкова много усилия за активна работа с висшите учебни заведения; в много от тях актуализирахме програмите за обучение, за да са адекватни на нуждите на сектора и да не се стига в бъдеще отново до положението “изнервени лелки”. Съотношението между заплащане и отговорност не е атрактивно. Затова трябва да се оказва подкрепа на професионалистите. И много активно да се работи в партньорска мрежа, за да се разпределя тежестта между всички отговорни и финансирани не само от държавата участници. За мен публично-частното партньорство в социалната сфера е възможност, която не трябва да се подценява.Колко са децата в системата за закрила?В Центровете за настаняване от семеен тип са около 3500. В домове за деца, лишени от родителска грижа имаме под 390 деца. В домове за деца от 0 до 3 г. (за медико-социални грижи) имаме около 40 деца. При приемни родители са няколкостотин. Бройката се променя леко, но като цяло става въпрос за около 5000 деца, които имат нужда от 24-часова грижа, поверена на държавата. Но системата за закрила в България има ангажименти към всички деца на територията на страната, които са около милион и двеста хиляди. Какви инвестиции са налети? ЦНСТ-тата са около 230 и повечето от тях са или нови или основно ремонтирани в последните години.ЦНСТ-та започнаха да се изграждат още 2005-2006 г., но да речем, че основната инвестиция стартира през 2009 г. и най-голямата бройка бяха новоизградени и основно ремонтирани къщи с голяма финансова инжекция от бюджета, плюс еврофондовете. Можем да кажем, че са инвестирани милиарди левове, още през първия период на дениституционализацията.Милиарди за 5000 деца, без да е ясно дали услугата, която получават е по-добра, отколкото преди инвестицията на тези милиарди?За ефекта на тези публични разходи бъдещето ще говори. Системата за грижа не се финансира само чрез бюджета на ЦНСТ-тата. Има и издръжка, насочена към администрацията, към партньорската мрежа на местно и регионално ниво. Държавният бюджет сериозно обезпечава подкрепата за деца. И така трябва да бъде. Въпросът е за ефекта върху децата от разходването на тези суми.А Вие като председател на държавната агенция за детето повдигали ли сте тези въпроси за ефективността на разходите?Повдигала съм ги много пъти. И преди мен мои предшественици са ги повдигали. И, разбира се, съм срещала много сериозно опониране. На вътрешни консултативни съвети, разбира се, а не пред медиите, защото ние като представители на държавата трябва да се разберем помежду си, а не през медиите. Ако разчитаме тези средства не като инвестиция, а като държавен разход, отчитаме само, че те са реализирани, както се случва в момента. Отчитаме, че държавата си е свършила работата, защото е покрила едни разходи. Срещу 1 милиард би трябвало да има някаква добавена стойност. Когато даваме тези пари за резидентна грижа, каква би трябвало да е целта?Каква?Децата да не са затворници на системата. Когато влязат в ЦНСТ, трябва да имаме хипотеза кога ще излязат. Какво трябва да направим, за да излезе това дете от системата за грижа като адекватен възрастен. Как доставчикът на социалната услуга с подкрепата на системата за закрила се е погрижил детето да има професия, да има свой личен доход, образователен кръг.И като това дете стане на 18 г. какво правим?В момента продължаваме да го издържаме с услуги за възрастни. Ние си абонираме този човек да е с държавни разходи завинаги. Няма как едно дете, което е затворено 24 часа в ЦНСТ и не ходи на училище, защото там не го искат, да прогресира.И Вие повдигнахте тези проблеми и станахте неудобна?Не мисля, че съм станала неудобна. По-скоро авторитетът на ДАЗД е атрактивен в момента. Тези въпроси не са много удобни, но не мисля, че това е предизвикало някаква ненавист към мен. Смея да твърдя, че съм работила със сравнително прилична подкрепа. Просто не съм срещала достатъчно икономически грамотни съмишленици. На много от  хората им е достатъчно, че са направили едно добро дело, че са прибрали детето на топло и то е нахранено. За мен това не е достатъчно. Искам след като България финансира грижа към едно дете, това дете от тази грижа да може да просперира. Просперитет на децата в ЦНСТ-тата е по-скоро изключение сега. Масово има проблем с посещаемостта на децата в училище, масово те не са с висок успех, масово това им препятства възможността да продължат във висши учебни заведения, масово те не са професионално ориентирани, което им препятства възможността да се реализират на свободния пазар на труда. За всичко това ние можем да се погрижим със същия този финансов ресурс, който в момента се дава. Само че критериите, по които се дават тези пари, е според морални разбирания от типа да бъде нахранен, да е на топло. А не морални разбирания от типа да е двигател на прогреса. Там е голямата разлика - масово хората търсят постигането на добро дело, неизмеримо по икономически критерии.Ще си позволя и един коментар: Много бих искала, именно защото децата са безспорен авторитет в България, да видя съвсем скоро вицепремиер по децата в нашето правителство и едно активно взаимодействие с реалния бизнес в подкрепа на активното детство.", "date": "2018.01.31", "title": "Офелия Кънева: Милиарди се разходват за деца в България, ефектът остава невидим"}
{"url": "https://offnews.bg/obshtestvo/mrasen-vazduh-v-pavlovo-i-hipodruma-miat-ulitci-v-tri-rajona-673897.html", "text": "Повишение на нивата на фини прахови частици във въздуха показват две от градските станции. При норма от 50 mgm/m3 за 24 часа, очакването повишението ще е в границите 51-100 mgm/m3, показва системата за ранно предупреждение на Столична община. Най-мръсен ще е въздухът в Павлово и Хиподрума. Екипите на почистващите фирми ще мият днес улици в \"Красно село\", \"Красна поляна\" и \"Надежда\".Вчера бе извършено извършват механизирано и ръчно метене в районите \"Слатина\", \"Красна поляна\", \"Красно село\" и \"Надежда\". При механизираното метене се извършва и оросяване. В \"Слатина\" на бул. “Асен Йорданов“ се извърши миене с маркуч. На бул. “Брюксел“ започна механизирано почистване на разделителната ивица от наноси, съобщиха от Московска 33. Оттам отново призовават жителите и гостите на София да ограничат движението на собствените си автомобили и да използват градски транспорт, а домакинствата, които се отопляват на дърва и въглища, при възможност да използват електрически уреди за отопление или друго екологично отопление.", "date": "2018.01.31", "title": "Мръсен въздух в Павлово и Хиподрума, мият улици в три района"}
{"url": "https://offnews.bg/sviat/tramp-zove-za-spirane-na-lotariata-s-amerikanski-vizi-i-imigratciata-c-673896.html", "text": "В първата си реч  \"За състоянието на съюза\" Доналд Тръмп призова за единство в Конгреса, но поиска още по-сурови мерки по отношение на имиграцията, настоявайки за стена по границата, спиране на лотарията с американски визи и на имиграцията чрез роднинство. В една от най-дългите президентски речи - американският държавен глава говори час и 20 минути - Тръмп призова Конгреса да остави настрана \"партийните дрязги\" и да реформира националната федерална система, предаде Асошиейтед прес.\"Тази вечер аз призовавам всички нас да загърбим разногласията си, да потърсим допирна точка и да съберем единството, което ни е нужно, за да изпълним волята на хората, които са ни избрали, за да им служим\", заяви Тръмп, а по-късно допълни: \"Това е нашият нов американски момент. Никога не е имало по-добро време да се започне осъществяването американската мечта. Съюзът е силен, понеже американският народ е силен.\"\"Аз моля и двете партии да се обединят, за да ни дадат безопасната, бърза, сигурна, надеждна и модерна инфраструктура, от която нашата икономика има нужда и нашият народ заслужава\", призова още Тръмп, но докато го правеше, доказателството за дълбокото разделение между партиите беше очевидно, отбелязва Ройтерс. Почти всички демократи спряха да ръкопляскат секунди след като президентът влезе в залата на Камарата на представителите. Докато половината от публиката бурно ръкопляскаше, изправяйки се на крака, по време на речта, другата половина седеше мрачна и неподвижна, в море от черно облекло, предаде Асошиейтед прес.Първата дама Мелания Тръмп дойде отделно от съпруга си и бе посрещната със силни ръкопляскания, докато се настаняваше.В речта си Тръмп потвърди и решимостта си да води \"дълга и тежка\" борба с наркотиците и обвини за навлизането им \"отворени вратички в системата и отворените граници\". Те, освен това, позволили \"на милиони зле платени работници да се конкурират за работа и заплата с най-бедните американци, и още по-трагично - са стрували живота на многобройни невинни\".По отношение на имиграционните реформи президентът предложи \"справедлив компромис\", като каза, че може да има \"път към гражданство\" за близо 1,8 милиона души, вкарани в страната незаконно като деца, но поиска \"стена на южната граница\". Той призова за край на лотарията с американски визи в полза на \"имиграция, базирана на качества\" и за спиране на имиграция чрез роднинство (освен съпрузи и малолетни деца).По отношение на икономическото развитие на САЩ Тръмп се похвали, че \"от изборите насам ние създадохме 2,4 милиона работни места, включително 200 000 само в индустриалното производство\". \"След години на стагнация на заплатите, най-сетне виждаме повишаващи се възнаграждения\", каза Тръмп. По думите му фондовият пазар \"чупи рекорд след рекорд\". Той обеща от другия месец милиони американци да започнат да носят вкъщи още по-високи заплати благодарение на масовите данъчни съкращения, които той подписа като закон в края на 2017 г.ГуантанамоВ същото време, точно преди речта на Тръмп, Белият дом съобщи, че президентът Доналд Тръмп е подписал заповед, с която оставя отворен американския военен затвор в Гуантанамо, предаде Асошиейтед прес.Тръмп ясно показа още по време на кандидат-президентската кампания през 2016 г., че иска да държи отворен Гуантанамо и \"да го запълни с някои лоши типове\". Президентският указ гласи, че САЩ си запазват възможността да задържат допълнителни вражески бойци в Гуантанамо когато е необходимо. Той задължава министъра на отбраната да препоръчат критерии за решаване на съдбата на лицата, заловени от Съединените щати във въоръжени конфликти, включително изпращането им в Гуантанамо.", "date": "2018.01.31", "title": "Тръмп зове за спиране на лотарията с американски визи и имиграцията чрез роднинство"}
{"url": "https://offnews.bg/obshtestvo/bum-na-krazhbi-na-koli-po-shemata-skapa-banichka-673900.html", "text": "Всяка пета кола, открадната през последните месеци, е задигната по схемата \"скъпа баничка\". Говорим за автомобили, които сутрин хората палят, за да се затоплят, а шофьорът слиза да си купи баничка на 5 метра от автомобила. Една такава баничка излезе на собственика на автомобила 27 000 лева, обясни главен инспектор Пламен Максимов от СДВР по Нова тв. По думите му такива кражби се случват предимно сутрин. 19% от откраднатите коли от началото на годината са били с включен двигател. Максимов разказа и за случай, при който след катастрофа двамата шофьори седнали в единия автомобил, а крадец отпътувал с другия, оставен с ключ в таблото. Иначе през 2017 г. спрямо 2016-а кражбите на автомобили са намалели с 40%. Намаление има и от началото на тази година.", "date": "2018.01.31", "title": "Бум на кражби на коли по схемата 'скъпа баничка'"}
{"url": "https://offnews.bg/obshtestvo/slanchevo-s-temperaturi-do-14-gradusa-dnes-673883.html", "text": "Днес времето ще е слънчево, вятърът ще отслабне, а в много райони и ще стихне.Дневните температури слабо ще се понижат. Минималните ще са предимно между минус 2° и 3°, по Черноморието - до 4° - 6°, а максималните - между 9° и 14°, показва прогнозата за времето на НИМХ-БАН.Атмосферното налягане слабо ще се понижи, но ще остане по-високо от средното за януари.В планините ще е предимно слънчево. Вятърът ще е слаб до умерен от западната четвърт. Максималната температура на височина 1200 метра ще бъде около 7°, а на 2000 метра – около 0°.По Черноморието ще е предимно слънчево. Ще духа слаб югозападен вятър. Максималните температури ще са 8-11°. Температурата на морската вода е 6-7°. Вълнението на морето ще бъде 1-2 бала.В петък и събота ще вали дъжд, а в неделя дъждът ще преминава в сняг. Тогава се очаква понижение на температурите. Средната максимална няма да превиши 7 градуса. Захлаждането ще продължи и през първите дни от новата седмица, според прогнозата на НИМХ.", "date": "2018.01.31", "title": "Слънчево, с температури до 14 градуса днес"}
{"url": "https://offnews.bg/obshtestvo/ot-minus-14-do-22-gradusa-prez-fevruari-673898.html", "text": "Топла пролет и люта зима ни носи февруари, температурите ще варират между минус 14 и 22 градуса. В началото на февруари ще бъде предимно слънчево и доста по-топло от обичайното, особено в Източна България, където ще духа умерен югозападен вятър. Първите валежи се очакват на 3 февруари, ден по-късно застудява и дъждът преминава в сняг. През втората половина на десетдневието температурите все още ще са по-високи, но по-близки до обичайните. Отново ще има условия за превалявания, отначало от дъжд, последвани от временно понижение на температурите, при което в Западна и Северна България за кратко ще има и сняг, без да се образува трайна снежна покривка, информира Дарик. През второто десетдневие температурите ще се понижат още и ще се колебаят около средните. Ще има и дни със спокойно и слънчево време. Повишена вероятност за валежи има около 12 февруари и през втората половина от десетдневието. Те ще са последвани и от краткотрайни застудявания.През третото десетдневие на месеца по-голяма е вероятността температурите да бъдат около нормата.", "date": "2018.01.31", "title": "От минус 14 до 22 градуса през февруари"}
{"url": "https://offnews.bg/politika/radan-kanev-chichovtci-ot-ds-i-leko-piani-chengeta-vodiat-debata-za-i-673908.html", "text": "Премиерът Бойко Борисов сам се постави в положението всичко да зависи от него. Депутатите да не са депутати, а да са машини са гласуване, които той командва, министрите да не са министри, а да са слуги, на които той заповядва. Това заяви Радан Кънев от ДСБ. Не може премиерът да се занимава с лъвчета. Всичката Мара втасала, премиерът трябва да реши проблема, защото неговият приятел Шиши е решил да става татко на лъвчета против закона, каза още Кънев.Не може всичко да се качва в един човек, всеки лев да е при него, всеки инструмент на властта да е при него и после той да се оплаква, че хората протестират”, допълни Радан Кънев. Институционалният ред е разграден и всичко е съсредоточено в едни ръце и съответно всички протестират на едно място, каза още той. Според него най-нормалното в една демократична свободна държава е да има протести всеки ден. „България е парламентарна република, в която парламентът няма власт в ръцете си, което е много тревожно. Това разклаща цялата стабилност на обществото, води до резултат, при който властта е видимо много стабилна, но никой друг не се чувства стабилен и сигурен”, категоричен беше той.Ние катастрофирахме в сигурността на битово ниво. Властта даде възможност частният охранителен бизнес да влезе в населените места вместо полицията. Това е неимоверен скандал, после се чудят защо Германия категорично не ни пуска в Шенген. Няма в Шенген, няма в Европа частни охранители, които заместват полицията, заяви Радан Кънев.За Истанбулската конвенция няма автентичен, културен и спокоен дебат, а вместо това има политически заклинания и анатеми, смята Кънев. „Защо слушаме популистите, а не жените”, попита той.„Дебатът в българското общество се водеше от чичовци от „Държавна сигурност”, леко пияни ченгета над средна възраст, всичките мъже с вид да си побийват жените, с извинение. Точно така изглеждат и така реагират”, подчерта Радан Кънев.На въпрос дали наистина има усещане за корупция или това са само медийни внушения, Кънев отговори с конкретен пример.„Над 120 милиона има България за три центъра за върхови постижения по оперативна програма „Наука и образование за интелигентен растеж”. Една четвърт от тези пари са дадени за ремонт на банята в „Овча купел”. На нас ще ни се смеят гаргите от Банкок до Ванкувър. В цял свят хората се занимават с наука и знаят, че не се ремонтира турска баня с пари за върхови постижения в науката, защото от тези 30 милиона 15 ще отидат за плочки”, посочи той.По думите му целта е парите да се откраднат. „Като са видели 100 милиона и са започнали да им текат лигите, така се управлява България”, заяви още Радан Кънев.По-късно пред OFFNews  Проектите все още не са публични. Очаква се това да стане в края на февруари, след като се извършат всички необходими проверки и се сключат договорите за безвъзмездна помощ с бенефициентите.", "date": "2018.01.31", "title": "Радан Кънев: Чичовци от ДС и леко пияни ченгета водят дебата за Истанбулската конвенция"}
{"url": "https://offnews.bg/politika/gerb-i-bsp-se-obizhdat-na-komunisti-v-plenarnata-zala-673904.html", "text": "Пленарната седмица в парламента започна със замеряне с обвинения между БСП и ГЕРБ за това кой е повече и по-малко комунист. Парламентарната група на ГЕРБ обвини БСП в лицемерие, след като от левицата поискаха оставката на министъра на образованието Красимир Вълчев заради промените в програмата по история за X клас, които въвеждат изучаване на комунизма. В защита на Вълчев от трибуната на НС излезе депутатът от ГЕРБ Галя Захариева, която каза, че настояването на БСП за оставка на просветния министър ѝ звучи като виц.  Галя Захариева обвини БСП , че отиват дори по-далеч, защото защитават събития, от които БКП се е отрекла още на Априлския си пленум. Тоест днешната БСП е по-антидемократична дори от късната БКП. Депутатът от БСП Валери Жаблянов отговори, че ръководството на ГЕРБ е съпричастно към комунистическия режим. \"Най-нормално би било предходната декларация да завърши с разграничаване от цялото ръководство на парламентарната група на ГЕРБ и от ръководството на партията. Тъй като то е съпричастно в цялата си политическа дейност и собственото си битие към комунистическия режим и носи същата отговорност, каквато носят основните дейци и функционери на бившата комунистическа партия от това време. Следователно трябва да минете през един вътрешен катарзис и да постигнете онази демократична чистота\", каза той.  Жаблянов добави още, че със своето решение от вчера Конституционният съд недвусмислено подчерта, че с акт на Народното събрание е нарушена Конституцията, където върховенството на правовата държава е изведена в абсолют:\"Конституционният съд подчерта, че с решение на Народното събрание е нарушен един от основните принципи за нашето политическо битие, а именно свободният мандат на народния представител. Това нарушаване от ваша страна, от страна на мнозинството, на конституцията беше извършено умишлено, с намерението да се спаси дискусионната политическа кариера на Делян Добрев, който и до днес стои в Народното събрание\".   ", "date": "2018.01.31", "title": "ГЕРБ и БСП се обиждат на комунисти в пленарната зала"}
{"url": "https://offnews.bg/sviat/begletc-ot-raia-na-kim-treti-be-pocheten-gost-na-rechta-na-tramp-673905.html", "text": "Севернокореец, който избягал от страната си и днес е получил убежище в Сеул, бе сред почетните гости в Конгреса по време на първата реч на президента Доналд Тръмп \"За състоянието на съюза\".Джи Сьон-хо бе настанен в близост до първата дама Мелания Тръмп на специална трибуна, запазена за гостите на президента.Джи избягал от родината си през 2006 г. Преди това той е преживял истинска драма в Северна Корея. През 1996 г. бил прегазен от влак. Трябвало да бъде опериран, но операцията протекла зле и той загубил единия си крак и останал траен инвалид.После в родината му започнали да го преследват, защото посетил Китай, за да търси храна за бедното си семейство. Това разказа преди четири години пред \"Гардиън\" самият Джи Сьон-хо. Всичко това го принудило да избяга и днес той помага на други севернокорейци също да избягат.По време на словото си Тръмп отдаде специална почит на Джи и каза, че днес той разпространява онова, от което режимът в Северна Корея се страхува най-много, а именно истината.Конгресмените аплодираха дълго Джи, а президентът Тръмп каза, че историята на севернокорееца е пример за пламенното желание на всяко човешко същество да живее свободно.Сред другите специални гости бяха и родителите на американския студент Ото Уормбиър, който беше задържан в Северна Корея и който бе върнат оттам в кома и почина малко след това. Родителите на Ото също бяха аплодирани горещо от конгресмените, като майката на покойния студент дори се просълзи.Сред гостите бяха и хора, борили се с пожарите в Калифорния и с наводненията в Тексас миналата година, както и войник, който след като изгубил двата си крака и ослепял в резултат на експлозия на крайпътна бомба, е поискал да бъде включен отново в битката срещу Ислямска държава, съобщава БТА.", "date": "2018.01.31", "title": "Беглец от рая на Ким Трети бе почетен гост на речта на Тръмп"}
{"url": "https://offnews.bg/ikonomika/irina-bokova-stava-shef-v-kompania-na-ruski-oligarh-673895.html", "text": "Българският кандидат за шеф на ООН Ирина Бокова е номинирана за член на борда на директорите на руския холдинг \"ФосАгро\". Това се вижда от прессъобщение на дружеството, което е собственост на олигарха Андрей Гуриев.От компанията припомнят, че Бокова е бивш генерален директор на ЮНЕСКО и се посочва, че е възпитаничка на московския Държавен институт за международни отношения и университета в Мериленд, САЩ.Прави впечатление, че от общо 13 номинирани имена в бъдещия борд на ФосАгро е публикувана биография единствено на Бокова.Милиардерът Гуриев е 25-ият по богатство човек в Русия и №367 в света според списъка на списание \"Форбс\". Към 31 януари 2018 г. притежава 4.6 милиарда долара.Той е в новия списък със санкции на САЩ като човек, близък до Кремъл. По образование е физкултурник, джудист, бивш служител на вътрешни войски на МВР на СССР. Бил е първи комсомолски секретар на един от районите на Москва.Гуриев е собственик на най-скъпото имение във Великобритания, което по площ отстъпва само на Бъкингамския дворец. ", "date": "2018.01.31", "title": "Ирина Бокова става шеф в компания на руски олигарх"}
{"url": "https://offnews.bg/obshtestvo/psihichno-bolen-napada-taksidzhia-toj-se-zashtitava-i-sega-mozhe-da-v-673909.html", "text": "Десетки шофьори на таксита от Враца и Монтана се събират тази сутрин на протест в подкрепа на свой колега. Той и съпругата му, която също е таксиметров шофьор, бяха намушкани от психично болен клиент с нож, съобщи Нова телевизия.След този инцидент от миналата година таксиметровите шофьори работят в страх. Решават да излязат на улицата днес заради опасността в затвора да влезе техният колега, а не нападателят.Всичко се случва в село Громшин, където таксиметровият шофьор е трябвало да остави своя клиент. В колата била и съпругата на шофьора, която е и негов колега.След като направили няколко обиколки на селото, клиентът извадил нож и ги нападнал. За да спаси съпругата си, шофьорът на таксито също извадил нож.Заради прободните рани, клиентът е настанен в болница с опасност за живота. А на шофьора на таксито е повдигнато обвинение за опит за убийство, причинено в състояние на афект.Според нея обаче тъй като той е нанесъл сериозни удари със значителна сила и е причинил сериозни увреждания и вредоносният резултат е сериозен сам по себе си, поради това и обвинението е насочено по отношение на него и той ще трябва да понесе предвидения в съответния текст от Наказателния текст отговорност.Клиентът на таксито все още няма повдигнато обвинение, защото продължава да се води досъдебно производство.", "date": "2018.01.31", "title": "Психично болен напада таксиджия, той се защитава и сега може да влезе в затвора"}
{"url": "https://offnews.bg/obshtestvo/20-000-zhivota-godishno-mogat-da-badat-spaseni-s-preventcia-na-hronich-673927.html", "text": "Хроничните незаразни болести са основен проблем за здравето на българските граждани, констатира одобрен от правителството доклад за състоянието на здравето на българите.Именно тези заболявания са основните причинители на смърт и намалена работоспособност. Най-голям негативен дял имат болестите на органите на кръвообръщението, в т.ч. мозъчно-съдовата болест, и злокачествените заболявания. Те формират и най-големия дял от т. нар. предотвратима смъртност, която ежегодно отнема живота на над 20 000 души у нас.В доклада се отбелязва, че прилагането на целенасочени политики за основни групи заболявания може да доведе до значителни подобрения на индивидуалното и общественото здраве, още повече, че тяхна основна характеристика е пряката им обвързаност и повлияност от факторите на външната среда и начина на живот.Докладът анализира здравното състояние на гражданите през 2016 г., извършените дейности и разходваните средства за изпълнение на основните цели и задачи в областта на здравеопазването. Данните за здравното състояние на населението като цяло показват трайни подобрения, свързани с намаляване на смъртността и заболеваемостта, особено в младите възрастови групи. Макар че страната ни все още изостава в сравнителен план по много от средноевропейските показатели, се установяват обективно отчетени тенденции за динамичното подобрение на показателите. ", "date": "2018.01.31", "title": "20 000 живота годишно могат да бъдат спасени с превенция на хроничните незаразни болсти"}
{"url": "https://offnews.bg/obshtestvo/ne-marsim-ot-kominite-ni-izliza-samo-vodna-para-tvardi-toplofikatcia-673949.html", "text": "От \"Топлофикация София\" решиха публично да се разграничат от списъка с потенциални замърсители на въздуха над столицата и увери чрез социалните медии, че не те са причината за проблема.Постът им, под надслов \"За чист въздух в столицата!\", гласи: \"Всички турбини на \"Топлофикация София\" ЕАД работят с екологичното гориво - природен газ. От комините на дружеството се отделя единствено водна пара\".На въпрос защо тогава от комините в \"Дружба\" излиза пушек, администратор отговаря: \"Генерира се топлина от синьо гориво. Няма пушек - това е пара\".От дружеството илюстрират твърдението си и със снимка, която също публикуваме.", "date": "2018.01.31", "title": "Не мърсим, от комините ни излиза само водна пара, твърди Топлофикация"}
{"url": "https://offnews.bg/obshtestvo/zabluda-e-che-kuchetata-obichat-detca-i-ne-gi-napadat-naprotiv-te-673901.html", "text": "\"Много голяма заблуда е, че кучетата обичат деца и не нападат деца. Напротив - кучето е хищник, то напада най-лесната плячка, както е в природата. Един хищник напада или малките от съответния дивеч, или болни и стари животни\", заяви пред bTV Николай Василев, треньор на кучета, в коментар по повод инцидента, при който питбул уби 3-годишно дете в пазарджишкото село Мокрище на 29 януари.\"Условията, в които живее това куче, наистина са тежки. То е гладно, недохранено, но не гладът е факторът тук - сподели наблюденията си Василев. - Това куче най-вероятно не се пуска от този синджир. Когато едно животно е обособено на едно място, то започва да си охранява територията. В момента, в който се навлезе в територията му, то започва да я защитава.\"Обяснението му за нападението над детето е именно защита на територията, а не глад.\"Ако това куче го е направило от глад, то би трябвало да започне да се храни с плячката, озверяло от глад\", посочи той.\"Присъствието на детето там не означава, че кучето е привикнало с него. Не се знае дали детето не е било агресивно към него. Многократно съм виждал деца, замахващи с пръчки към кучета, тичащи към животното. Тичането в посока кучето се приема като заплаха. Това, че детето е присъствало в двора, не означава, че кучето го познава с добри чувства и намерения.\"Явор Гечев от фондация \"4 лапи\" обърна внимание на факта, че животното има проблем с едното око, че е много стресирано и че това предполага, че много са го били.\"На село общо взето така се гледат кучетата - на един къс синджир, с много бой и от време на време - по един комат хляб, колкото да има, за да бъдат жива аларма. Ами стават убийци, да. И детето си да гледате така, и то ще стане убиец най-вероятно\", коментира Гечев и предположи, че именно стресът е водещият фактор, довел до нападението и убийството на дете.В същото време, не може да му се вменява вина - кучето няма съзнание, то също е жертва в случая, посочи Гечев и попита защо това животно все още не е конфискувано.\"Много лесно е да се вземе кучето и да се евтаназира. Собственикът ще вземе ново куче и ще го възпита по същия начин. Вие може да направите звяр и от един пинчер\", каза още той за методите, по които много кучета по селата се възпитават в агресия от собствениците си.На въпрос дали има агресивни породи, Василев посочи, че много породи могат да бъдат агресивни, а питбулите не, че са толкова агресивни, колкото борбени. Те \"наистина могат да отстояват позиция, да се бият, докато дишат\". Това е най-опасното в тази порода, каза треньорът.Преди да си вземете куче, поинтересувайте се от специфичните характеристики на съответната порода, посъветва той, а относно възпитанието му заяви: \"Всяко нещо, което не се забранява в поведението на кучето, за него е позволено. Аз съм за контрол от страна на стопаните по отношение поведението на кучето. Превенция, превенция, превенция - колкото и да е добро кучето, то е куче. Фактори за неприятно поведение могат да се отключат по най-различен начин\".", "date": "2018.01.31", "title": "Заблуда е, че кучетата обичат деца и не ги нападат. Напротив - те са хищници, избират най-слабия"}
{"url": "https://offnews.bg/gimnastika/zhana-bergendorf-ozvuchava-novoto-sachetanie-na-gratciite-ni-673952.html", "text": "Под звуците на Мистерията на българските гласове и известната поп певица Жана Бергендорф, aнсамбълът по художествена гимнастика днес показа новите съчетания за първи път пред публика, пише beautyinsport.com. На първото официално контролно състезание в залата на \"Раковски\" присъстваха много бивши и настоящи представители на красивия спорт, както и много публика. Сред зрителите бе председателят на федерацията по художествена гимнастика Илиана Раева, трикратната световна шампионка - великата Мария Гигова и други.То е по модерна интерпретация на народната песен \"Безродна невеста\", но обработена от норвежкия композитор Томас Бергерсен. Композицията е много женствена, нежна и получи заслужени аплодисменти от присъстващите.Второто съчетание на три топки и две въжета е на денс хита на Джими Съмървил \"You Make Me Feel\", но изпълнен специално за ансамбъла от Жана Бергендорф. Един от елементите е изключителен, като отново капитанът Симона Дянкова е в центъра на събитията.Треньорът на отбора Весела Димитрова сподели, че за момента в състезания ще участват петте основни гимнастички Симона Дянкова, Лаура Траатс, Елена Бинева, Мадлен Радуканова и Теодора Александрова.", "date": "2018.01.31", "title": "Жана Бергендорф озвучава новото съчетание на грациите ни"}
{"url": "https://offnews.bg/sviat/izvesten-isliamski-teolog-zadarzhan-v-parizh-po-obvinenia-v-iznasilvan-673948.html", "text": "Известният ислямски теолог Тарик Рамадан е арестуван в Париж заради отправени срещу него обвинения в изнасилване, съобщиха световните агенции, позовавайки се на източник от съдебната система, цитирани от БТА. Роденият в Швейцария Рамадан, който е преподавател по ислямски науки в Оксфордския университет във Великобритания, е бил задържан за разпит след подадените срещу него жалби. Жалбите са подадени от две жени миналата година и по случая е започнало разследване. Рамадан си е взел отпуск от преподавателската позиция в Оксфорд след подадените оплаквания срещу него във Франция.Той отхвърля обвиненията и е подал жалба за клевета срещу Хенда Аяри - една от обвиняващите го жени.Рамадан е известна фигура в Близкия изток, автор на множество книги за вярата и интеграцията на мюсюлманите в Европа. Той е внук на основателя на движението \"Мюсюлмански братя\" в Египет Хасан ал Бана.", "date": "2018.01.31", "title": "Известен ислямски теолог задържан в Париж по обвинения в изнасилване"}
