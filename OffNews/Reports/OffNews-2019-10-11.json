{"url": "https://offnews.bg/futbol/harvatski-zastrahovatel-shte-rakovodi-macha-balgaria-anglia-712968.html", "text": "Съдийска бригада от Хърватия ще ръководи двубоя между България и Англия в понеделник, 14 октомври. За главен арбитър на срещата бе определен Иван Бебек, а негови помощници ще бъдат Горан Патаки и Боян Зобеница. Четвърти рефер е Марио Зебец, а съдийски наблюдател - Ренатус Теминк от Холандия.Бебек ще има отговорността да решава дали да прекрати мача, ако от трибуните се чуят расистки обиди към играчите на \"трите лъва\".Припомняме, че британците изразиха готовност да напуснат терена при прояви на расизъм. Освен това мачът е обявен за рисков и ще има трима шпиони сред българските фенове.Те имат отговорната задача да докладват на дежурния делегат за прояви на расова дискриминация от страна на родните запалянковци.42-годишният Бебек, който в личния си живот работи като застраховател, е международен рефер от 2003 година. Роден е в Риека и говори свободно английски и италиански език.", "date": "2019.10.11", "title": "Хърватски застраховател ще ръководи мача България - Англия"}
{"url": "https://offnews.bg/sviat/mtsp-prizovava-balgarskite-grazhdani-vav-velikobritania-da-kandidatstv-712958.html", "text": "Министерство на труда и социалната политика информира българските граждани, че в случай, че Обединеното кралство напусне ЕС „без сделка“, правата на всички български граждани, пребиваващи законно на територията на Великобритания към датата на Брекзит, ще бъдат гарантирани чрез Схемата за уседналост.По нея българските граждани ще имат възможност да кандидатстват за Статут на уседналост /Settled Status/ до 31.12.2020 г.Българските граждани, които са пребивавали във Великобритания преди излизането на страната от ЕС, ще имат възможност да влизат и пребивават на територията на Обединеното кралство след Брекзит дори все още да не са подали заявления по Схемата за уседналост.Призоваваме всички български граждани в Обединеното кралство, с изключение на тези, придобили британско поданство, да кандидатстват по Схемата за уседналост.", "date": "2019.10.11", "title": "МТСП призовава българските граждани във Великобритания да кандидатстват по Схемата за уседналост до края на 2020"}
{"url": "https://offnews.bg/112/gl-komisar-terzijski-v-ramkite-na-godina-e-razbita-treta-grupa-za-te-712966.html", "text": "Само в рамките на тази година е разбита трета престъпна група на телефонни измами, заяви директорът на Главната дирекция „Национална полиция“ главен комисар Христо Терзийски по време на брифинг, в който участваха говорителят на Специализираната прокуратура Сийка Милева и началникът на сектор „Измами“ в ГДНП инспектор Златка Падинкова.При операцията, проведена на 9 октомври на територията на Нова Загора, Ветово и Нови Хан, са задържани 10 души.Разследването започна още в началото на годината. С цел разкриване на истината и престъпната дейност по наблюдаваното досъдебно производство, бяха обединени 6 досъдебни производства от различни точки в страната, обясни Сийка Милева.По време на операцията са извършени огледи и изземвания от 13 адреса в три области на страната и 12 автомобила. Иззети са 50 телефона, над 30 СИМ-карти - включително и румънски, газови пистолети, таблети, разписки, флашки, голяма парична сума и ценности. При претърсване на един от адресите, в кутия от боя, е намерена и тротилова пресовка и настърган тротил.По досъдебното производство са иззети 8 автомобила. Членовете на групата са 8, като всеки един от тях е изпълнявал определена роля - въртач - това са хората, които звънели и въвеждали в заблуждение жертвите, мулета, както и лицата, които са ги контролирали.С парите от измамите членовете на групата са купували луксозни автомобили, скъпи имоти и мебели, час от тях са харчени в казина, нощни заведения и ресторанти. С постановление на наблюдаващия прокурор е възложена данъчна ревизия, указано е също на Дирекция „Национален строителен контрол“ да извърши проверка относно законността на притежаваните от тях къщи и строителните книжа, с които са построени.Събрани са доказателства за съпричастност на лицата към 6 измами – 3 в София и 3 в Стара Загора, престъпленията са извършени от декември миналата година до август 2019 г. Общата сума, която са прибрали от измамите е над 300 000 лева.По това досъдебно производство към наказателна отговорност са привлечени 8 лица за участие в организирана престъпна група, а на някои от тях са повдигнати и вторични обвинения за измами. По отношение на всички тях Специализираната прокуратура днес е направила искане до Специализирания наказателен съд за вземане на мерки за неотклонение „задържане под стража“, допълни прокурор Милева.В резултат на предприетите от полицията и прокуратурата действия, и на реализираните операции, за за 9-те месеца се отчита 40% намаление на телефонните измами, заяви инспектор Златка Падинкова, началник на сектор „Измами“ в ГДНП. Само за месец септември тази година, намалението е фрапиращо – 80% в сравнение със същия месец на миналата година, добави тя. Регистрираните измами през месеца са 19, спрямо 116 през същия месец на миналата година.", "date": "2019.10.11", "title": "Гл. комисар Терзийски: В рамките на година е разбита трета група за телефонни измами"}
{"url": "https://offnews.bg/ikonomika/zam-ministar-otide-pri-narocheni-za-sakrashtenia-no-im-govori-za-div-712969.html", "text": "„С напредъка на процеса на диверсификацията на енергийните източници и маршрути ще се гарантират конкурентни цени на природния газ“, заяви заместник-министърът на енергетиката Жечо Станков на среща с ръководството и синдикатите от торовия завод „Неохим“ АД.Там присъстваха и представители на „Булгаргаз“ ЕАД. Днес той посети предприятието по повод изразеното от работниците недоволство за предстоящи съкращения, наложени поради тежкото финансово състояние на фирмата, съобщиха от пресцентъра.Станков посочи, че правителството работи активно за осигуряване конкурентни цени на природния газ за българските битови и индустриални потребители. Той даде пример с подписаните вчера ключови документи за реализацията на междусистемната газова връзка Гърция-България, които правят проекта необратим.„През тази година „Булгаргаз“ ЕАД за първи път осъществи алтернативни доставки на природен газ в размер на 300 млн. куб. м.“, подчерта Станков. По неговите думи това е оказало положително влияние върху цената на природния газ. Той подчерта, че цената на природния газ у нас се определя от Комисията за енергийно и водно регулиране. С такова решение бе прието поевтиняване на суровината 1-ви октомври тази година.„От началото на следващата година предстои да заработи борсата за търговия с природен газ, която ще съдейства за по-конкурентни цени“, каза още заместник-министър Станков. „Булгаргаз“ ЕАД има подписан договор за доставки на природен газ от азербайджанското находище „Шах Дениз“ 2 в размер на 1 млрд. куб. м. годишно. „Това е една трета от потреблението на страната“, каза Станков. Според него от изключително значение е гарантирането на конкурентоспособността на българските предприятия.От 2015 г. до 2018 г. държавата е предоставила на индустриални предприятия безвъзмездно близо 75% от квотите за емисии на парникови газове. А от 2015 г. до сега от компонента „задължение към обществото“ в цената на електроенергията държавата е намалила над 8 млн. лева от разходите на торовия завод за електрическа енергия.Как са протекли разговорите с притеснените от предстоящите съкращения работници и синдикати, не става ясно от съобщението на пресцентъра на енергийното министерство.", "date": "2019.10.11", "title": "Зам.-министър отиде при нарочени за съкращения, но им говори за диверсификация на енергийните източници"}
{"url": "https://offnews.bg/kultura/krasotata-na-koreia-kontcert-na-priatelstvoto-v-ndk-712957.html", "text": "Посолството на Република Корея в България има удоволствието да Ви покани на Концерт на приятелството между Република Корея и Република България. Концертът \"Красотата на Корея\", с участието на „Арт група АН“ е на 25-и октомври, петък, 18:30, НДК, зала 2, /вход свободен до изчерпване на местата/.В навечерието на 30-ата годишнина от установяването на дипломатически отношения между Република Корея и Република България, Посолството на Република Корея би искало да Ви покани да се присъедините към един запомнящ се празник на приятелството.„Арт група Ан“ е изключителна формация артисти от Република Корея, които работят предимно в Европа, но се обръщат назад към фолклора и изящните традиции от миналото на Корея. Техните пъстроцветни носии, чудновати музикални инструменти и завладяващи танцови изпълнения ще провокират Вашия интерес, а предизвикателните импровизации на традиционните ритми и мелодии и ще Ви вдъхновят да откриете Красотата на Корея.", "date": "2019.10.11", "title": "'Красотата на Корея': концерт на приятелството в НДК"}
{"url": "https://offnews.bg/dw/kakvo-tochno-iska-balgaria-ot-severna-makedonia-712973.html", "text": "България изплю камъчето. То се казва \"Рамкова позиция\". Мислех си, че инатенето е основно заради костите на Гоце Делчев, но работата се оказа далеч по-лоша.Да започнем с положителното: България иска съседите ѝ да реабилитират жертвите на югославския терор, често насочен срещу хора, които са се заявявали като етнически българи. Чудесно, това е съществен момент в декомунизацията, която задължително предшестваше евроинтеграцията на Източна Европа.Само защо изведнъж се появи искането да се заличат надписи, които споменават българската фашистка окупация? Тя едва ли е била толкова страшна, както я представяха югославските идеолози, но нали не се съмняваме, че я е имало? Аз предлагам да се смирим малко по тази тема, да признаем историческата вина на държавата си, заела се да пази подарените от Хитлер територии в онзи срамен съюз.Същата асиметрия виждам по темата на малцинствата. Искаме от Скопие да не претендира за македонско малцинство в България, но малко по-нататък в позицията настояваме Албания да признава българско малцинство. Има две решения на малцинствения въпрос - или всеки да се откаже от малцинствата си у съседите, съответно да не признава техните на своя територия, или (което ми се вижда европейският път!) да приемем правото на всеки да се заявява като член на каквато поиска етническа група.При тази втора версия следва да настояваме македонците да признават българско малцинство, което никога не фигурира в техните преброявания. Защо не повдигаме тази тема: сещате се, защото искаме някак те всичките да се обявят за българи. Не виждам особени податки за това, като изключим онези, които взимат български паспорти, за да емигрират в Германия.\"Македонски език\" да се избягва?Най-безумен ми се струва пасажът за езика. В него се посочва следното: \"По отношение на езика да се използва фразата \"официален език на Република Северна Македония\". При абсолютна необходимост от използване на термина \"македонски език\" в документи и позиции на ЕС, със звездичка под линия трябва да се пояснява всеки път \"съгласно конституцията на Република Северна Македония\". Защото македонският бил развитие на българския език и неговите наречия след кодифицирането им след 1944 година.Какво налага подобен лупинг? В популистките ни времена управници, които \"признаят\" съществуването на македонски език ще бъдат тежко атакувани от медийното опълчение. Представете си подобен ултиматум от Италия към Испания: при споменаване на израза испански език да се слага звездичка, която да обяснява, че той е произлязъл от латинския, собственост на нашата родина.Много ми се иска езикът ни да е говорен от повече хора, както се казва това ми е занаятът, да пиша текстове на български. Македонски разбирам, но не много добре - най-лесно ми е, когато говоря с възрастни хора на битови теми. Правил съм си експерименти със студентите - давам им някой скопски вестник, карам ги да преведат. Не успяват дори най-големите националисти. Този официален, политико-журналистически език се е отклонил доста от старите наречия. По същия начин не е очевидно, че един испанец днес би разбрал безпроблемно италиански - има много общо, но и много разлики, които трябва да се учат.Въпрос на национален ритуал в България стана това да се пускат интервюта на македонски дейци без превод (както навремето нямаше превод от руски). Ще чуете сериозни закани от страна на национал-популистите срещу медии, които си позволяват да превеждат. Предатели, признават езика им! Дали слушането без превод ще ликвидира македонския език не знам, но непосредственият ефект от това е, че не разбираме съвсем добре.Ако искаме да приближим езиците, както са направили в началото на века сърби и хървати, вероятно трябва да почнем с изместване на нашата собствена езикова норма към западните диалекти, те пък - към своите източни. С възприемане на някои колоритни техни думи като \"политичари\", с пътувания, размяна на студенти и най вече - борба за това медиите на едната и другата страна безпрепятствено да стигат но съседа. Защо това последното го няма в позицията? Просто недоумявам. А то е далеч по-важно от съвместните ритуални чествания; пък и свободният обмен на информация чудесно пасва на Европейския съюз.Един народ?Нека обърнем внимание и на тезата за един народ в две държави, която толкова се харесва на националистите. Тя просто не може да бъде наложена с ултиматуми и заплахи. А и е трудно защитима - защото в Северна Македония живеят и една трета албанци. Те част ли са от нашия общ народ или не? А всички останали жители на двете страни - турци, роми, известно количество сърби или хора, свързани по различни начини с бивша Югославия?Самата дума \"народ\" е доста неясна, по-коректните термини са \"етнос\" и \"нация\". Дали е възникнала здрава македонска нация - това е въпрос на интерпретации. Сигурно е обаче, че тя е различна от нашата поради различния път на това население през 20-ти век. А пък ако вземем да говорим за етнически групи в ЕС, просто ще станем смешни.Европа не е сбор от племена, а от национални държави. Че сред целия местен балкански микс една голяма част от българите (примерно 5 милиона) са най-близки до славогласните в Северна Македония (примерно 1,3 милиона) ми се вижда очевидно, но какво сега, да вземем да направим и втора, антропологическа комисия по договора за добросъседство?Струва ми се, че г-н Борисов просто се чуди как да угоди на националистите. Съчувствам му, но сам си е виновен. Междувременно Сърбия набира скорост в европреговорите и почва да претендира за място на регионален лидер, което ще дели с Гърция - наскоро тя предложи малък Шенген на македонците и албанците, получи специалната подкрепа на Вишеградската група, продължава да поддържа сериозно културно присъствие в региона.А България ще си остане с глуповатата защита на националната чест от преди век и нещо. Скоро гледах млади македонци на една конференция. Ако знаете колко свободно си говореха на сърбохърватски с други участници. Защо ли? Дайте да помислим.", "date": "2019.10.11", "title": "Какво точно иска България от Северна Македония?"}
{"url": "https://offnews.bg/tenis/nashestvie-na-mladite-talanti-v-shanhaj-zverev-otstrani-federer-712965.html", "text": "Изненадите на турнира от сериите Мастърс в Шанхай продължават да избухват! След като Стефанос Циципас отстрани Новак Джокович, сега същото стори и Александър Зверев, който победи Роджър Федерер с 6:3, 5:7, 6:3 и се класира за полуфиналите на надпреварата.Това бе седма среща между германеца и Маестрото, като 22-годишният талант вече има предимство – 4:3 успеха. На полуфиналите в събота Зверев ще се изправи срещу победителя от двубоя между Матео Беретини и Доминик Тийм.Всичко в първия сет се реши след един единствен пробив в шестия гейм, който Зверев успя да задържи до самия края и така взе аванс.През втората част Федерер проби във втория гейм, но последва моментален рибрейк. С пробив в единадесетия гейм обаче младокът взе предимство и поведе с пробив и 6:5. При своето подаване Зверев направи три лесни точки и имаше три мачбола при 40:0 в своя полза, но след това се пропука и Маестрото върна пробива. В тайбрека Маестрото стигна до 9:7 точки.Третият сет започна обаче ударно за германеца и той проби още във втория гейм, а след това върна пробива и увеличи аванса си на 3:0 в геймовете. До края на частта все пак двамата си спечелиха подаванията и германецът стигна до престижния успех.Така Саша приключи срещата с 43 печеливши удара и 21 непредизвикани грешки. При Федерер броят грешки беше същият, но уинърите чувствително по-малко – 23.", "date": "2019.10.11", "title": "Нашествие на младите таланти в Шанхай! Зверев отстрани Федерер"}
{"url": "https://offnews.bg/gimnastika/gratciite-ni-predstaviat-unikalen-spektakal-svetat-na-zlatnite-momich-712971.html", "text": "За първи път в София на 21 ноември от 19:00 часа ще се проведе уникален гала спектакъл на \"Златните момичета\" организиран от Българската федерация по художествена гимнастика и със специалното участие на СКАНДАУ и Depp Zone Project.В него участие ще вземат всички невероятни, настоящи национални състезателки от ансамбъла и индивидуалното, които България и светът толкова много обичат. Освен тях ще видим и представителки от 14 клуба по художествена гимнастика от София, които ще представят школите си от най-малките до вече порасналите гимнастички, които са бъдещето на този спорт.\"Последните години гимнастиката ни много се разви и постигна големи успехи. Феновете ни в България и по света са стотици хиляди, дори милиони пред телевизионния екран. Видяхме и на Световното първенство, а и на Световните купи, проведени в София, че хората ни приемат не само като спорт, но и като социален феномен, който им носи толкова много красиви емоции, който е пример за подражание, който през последните години кара хората в България и по света да изпитват възхищение, гордост и удоволствие от красотата и таланта на \"златните ни момичета\".Любовта между нас и нашите фенове ражда вяра, вдъхновява и зарежда със сили. Нека чувстваме този обмен на любов по-често! Нека не само се състезаваме, но и да се забавляваме. Искаме да подарим на хората нещо красиво за да дойдат с децата и приятелите си.Това е и основната причина да решим, че е време да започнем с тези спектакли, защото любовта между \"златните момичета\" и публиката на живо е кратка, поради това, че спортният им път прелита бързо. Защото имаме много за показване на любимата си публиката, имаме съчетания които са уникални, които публиката в цял свят обожава и ще бъдат показани именно на 21-и ноември в зала Арена Армеец\", както и други красиви изненади споделя Илияна Раева.Голямата изненада за феновете на гимнастиката е и ексклузивното участие на група СКАНДАУ. \"Гордеем се с успехите на нашите момичета и знаем какво им коства, защото и двамата сме бивши футболисти. За нас е огромна чест да сме част от този спектакъл и да сме на една сцена със „Златните момичета\", споделя Тото от групата.В \"Арена Армеец\", освен \"Златните момичета\", специално участие ще имат Depp Zone Project, които написаха химна на Световното първенство в София. Той ще прозвучи отново на живо със специално подготвена хореография.Първи подобен спектакъл беше проведен в Пловдив, където залата се оказа малка за всички желаещи да видят \"Златните момичета\" на България. След София да се готви Русе, където спектакълът ще се проведе на 19 ноември и ще има специални изненади в \"Арена Монбат Русе\".Билетите за спектакъла са вече в продажба на сайта на epay go.bg и на всяка каса на EasyPay в страната.Линк за закупуване на билети: ", "date": "2019.10.11", "title": "Грациите ни представят уникален спектакъл \"Светът на златните момичета\" в Арена Армеец"}
{"url": "https://offnews.bg/obshtestvo/zam-ministar-rusinova-nad-18-000-choveka-shte-badat-obucheni-po-shem-712974.html", "text": "Заместник-министърът на труда и социалната политика и ръководител на Управляващия орган на Оперативна програма „Развитие на човешките ресурси\" Зорница Русинова участва в пресконференция на тема „Специфични обучения\" помагат за развитието на българския бизнес\", която се проведе в София днес.\"Схема „Умения\" стартира едва преди няколко месеца, с финансиране от 30 млн. лева, като предстои сключването на договори с 234 фирми и обучение на над 18 000 човека\", каза зам.-министър Русинова.Обученията по проекта отразяват спецификата на даден сектор или предприятие, така че хората, които работят в тях да придобият необходимите умения.„Тези инвестициите са изключително важни за нас, защото решават един от най-големите проблеми на българския бизнес – липсата на добре подготвени кадри“, допълни Русинова.\"Благодаря за доброто разбирателство и ползотворния диалог. Като краен резултат на инвестицията тази година отчитаме два или три пъти повече, отколкото ако нямахме това финансиране\", каза Делян Лилов, изпълнителен директор на \"Мусала софт\", една от фирмите, получили финансиране по Оперативна програма „Развитие на човешките ресурси\".", "date": "2019.10.11", "title": "Зам.-министър Русинова: Над 18 000 човека ще бъдат обучени по схема 'Умения'"}
{"url": "https://offnews.bg/sviat/iqos-tragna-na-pazara-v-sasht-712972.html", "text": "Филип Морис стартира продажба на системата за нагряване на тютюн IQOS в Атланта, Джорджия, чрез лицензирания си представител за американския пазар Алтрия, предаде CNBC.IQOS се разработва повече от 10 години от Филип Морис, като две години отне прегледът на научните данни на компанията от Американската агенция по храни и лекарства, която регулира тютюневите изделия в САЩ.Агенцията по храни и лекарства (FDA) разреши продажбата на IQOS в САЩ през април тази година, определяйки продукта като „подходящ за опазване на общественото здраве“, а за целта издаде строги маркетингови указания, насочени към осигуряване употреба на IQOS само от пълнолетни пушачи, за да се предпазят младите хора и непушачите, а пушачите да намалят вредата за себе си.IQOS не е нито изпаряващо устройство (електронна цигара), нито обикновена цигара. Устройството нагрява тютюна, без да го гори, като идеята е потребителите да получат никотин като при цигарите, но с по-малко токсини и вредни вещества.За разлика от електронните цигари, IQOS използва истински тютюн. Устройството нагрява тютюна, вместо да го гори, като по този начин липсва химичният процес, характерен за пушенето на цигара, при който се образуват много вредни токсини.Според Алтрия, ползването на IQOS наподобява пушенето на цигара и затова е привлекателен заместител за пълнолетните пушачи, които иначе биха продължили да пушат цигари. От приблизително 34 милиона пълнолетни пушачи в САЩ, Алтрия изчислява, че около 20 милиона търсят алтернативи, тъй като електронните изпарители, които са опитвали не са били за тях, заяви говорителят на Алтрия Дейвид Сътън пред CNBC.Прегледът на Американската агенция по храните и лекарствата установи, че аерозолът, който се произвежда при употребата на IQOS, съдържа по-малко токсични химикали от цигарения дим. Той също така открива, че много от идентифицираните токсини присъстват в по-малки количества в парата на IQOS в сравнение с цигарения дим. Въпреки това, IQOS не може да бъде рекламиран като по-малко вреден от цигарите, докато Американската агенция по храни и лекарства не се изкаже по второто заявление на Филип Морис за „продукт с модифициран здравен риск“.Въпреки че няма регулаторна дефиниция, Американската агенция по храни и лекарства счита, че продукт, подходящ за опазване на общественото здраве е този, който може да доведе до намаляване на заболеваемостта и смъртността от тютюнопушенето.", "date": "2019.10.11", "title": "IQOS тръгна на пазара в САЩ"}
{"url": "https://offnews.bg/politika/bsp-kipna-na-borisov-i-signalizira-za-narushenia-na-izbornia-kodeks-712976.html", "text": "Председателят на БСП във Велико Търново Стефан Антонов подаде сигнали до ОИК - Велико Търново за нарушение на Изборния кодекс.Първият е за видео, разпространено от официалната Фейсбук страница на премиера Бойко Борисов, на 11.10.2019г. То е правено в служебния му автомобил, в който присъства и кандидатът за кмет на Велико Търново Даниел Панов, издигнат от ГЕРБ.В клипа Борисов и Панов се разхождат с автомобила из града и там кандидатът за кмет излага предизборната си програма пред премиера. Това е в грубо нарушение на ИК, тъй като представлява предизборна агитация.Бойко Борисов като представител на изпълнителната власт, в работно време и използващ служебен автомобил, участва в предизборната кампания на ГЕРБ - нарушение на чл.168,ал.3 и чл.182,ал.3 от ИК. Към сигнала е приложен и линк с видеозапис на нарушението.Вторият сигнал е за присъствието на кандидатите за местни избори от ГЕРБ - за кмет Даниел Панов и за общински съветници - Михаил Харалампиев, Венцислав Спиридонов и Деян Хаджийски на полагането на клетва на новоприетите курсанти в Националния военен университет \"Васил Левски\". На събитието присъстват министър-председателят Бойко Борисов и министърът на отбраната и вицепремиер Красимир Каракачанов.Към настоящия момент временно-изпълняващ длъжността кмет на община Велико Търново е Снежана Данева-Иванова и тя представлява общината пред трети лица, включително на официални събития- като полагането на клетва на курсантите в НВУ \"Васил Левски\".С присъствието си на трибуната, редом до представителите на изпълнителната власт, кандидатите от ПП ГЕРБ извършват грубо нарушение на изборното законодателство. Според чл.182,ал.1 от ИК е забранена предизборна агитация в държавни учреждения и институции. Към жалбата са прикачени снимки, доказващи нарушението.", "date": "2019.10.11", "title": "БСП кипна на Борисов и сигнализира за нарушения на Изборния кодекс"}
{"url": "https://offnews.bg/drugi/edinstveniat-balgarin-igral-v-real-madrid-prekratiava-karierata-si-712977.html", "text": "Филип Виденов е готов да сложи край на бляскавата си кариера. На 39 години една от емблемите на българския баскетбол през този век възнамерява да окачи кецовете в края на месеца.Бившият капитан на националния ни тим ще се опита да влезе в политиката и е амбициран да помогне за съживяването на спорта в родния Русе. Той е сред кандидатите за влизане в общинския съвет на изборите на 27 октомври. И има голяма вероятност при положителна за него развръзка да оглави спорта в местната община.„На практика може да се каже, че съм спрял със спорта, така е. Все още не е окончателно, защото не се знае какво ще стане на изборите. Но в общи линии това е решението. Разбира се, мога и да се върна един ден, но към момента смятам, че това е нещото, което искам да правя. И вярвам, че мога да помогна. Не искам да продължавам да стоя отстрани и като останалите да говоря как нищо не се прави. Затова ще се опитам от лично лице да променя това. Истината е, че спортът в Русе не е в добро състояние и нещо трябва да се направи. Нямам какво да губя, мога само да помогна и това възнамерявам да направя”, сподели специално за „Тема Спорт” Виденов.Единственият българин, играл в редиците на Реал (Мадрид), допълни, че е имало вариант да подпише договор в Иран и да продължи да играе, но е отклонил офертата.„Прецених, че е по-добре за моето семейство да съм тук, в България. Условията не бяха толкова впечатляващи както едно време, когато играех в Иран. Ситуацията там е по-сложна. Семейството ми е тук в Русе, така че за мен това е най-добрият вариант – да работя в името на спорта за града и да се опитам да направя така, че да дойдат по-хубави дни тук, при нас”, каза още Виденов.Гардът игра за последно с екипа на Берое в родното първенство през 2018-а. Той завърши магистърска степен по спортна администрация към ФИБА по проекта TIMЕ-OUT. Богатата му кариера премина още през Нанси (Фр), испанските Каха Сан Фернандо и Гранада, Цървена звезда, Проком Гдиня и други.Виденов стана шампион на Полша през 2011-а и игра в Мача на звездите на Турция през 2006-а. Спечели и титлата на България през 2016-а с Лукойл Академик.", "date": "2019.10.11", "title": "Единственият българин, играл в Реал Мадрид, прекратява кариерата си"}
{"url": "https://offnews.bg/izvan-terena/fenove-na-levski-organiziraha-poredna-initciativa-v-podkrepa-na-dete-v-712970.html", "text": "За поредна година, фен клубът на Левски София - Синя Зона Б18 ще организира благотворителна кампания в подкрепа на дете в нужда. Към момента се събират артикули, които да бъдат част от превърналия се в традиционен коледен благотворителен търг, средствата от които биват предоставени за каузата. Символичния старт на планираните различни мероприятия ще бъде даден по време на Софииския маратон, който ще се проведе на 13 ноември.Тази година каузата на групата е свързана с малката Йордана на 1 г. и 9 м., родена с изключително рядката диагноза - Проксимален бедрен дефицит (Congenital Femoral Deficiency). Изразява се с деформация на дясното бедро и прогресивно скъсяване на бедрената кост, поради което, едното й краче е по-късо от другото с 5 см. Дани не може да ходи без специално изработени обувки с висока платформа, която коригира разликата в крачетата.Въпреки сериозната диагноза, световноизвестният капацитет по детска ортопедия д-р Дрор Пейли от институт Сейнт Мери, Флорида, САЩ, се съгласи да проведе лечението и дава гаранция, че с няколко операции направени там, тя ще може да ходи. Сумата, необходима за тази операция, е 184 744 щатски долара. В последствие, ще се наложи втора такава за удължаване на стойност 176 498 щатски долара. Бихме желали да припомним, че миналата година, фен клубът успя да събере над 40 хиляди лева за две деца, болни от детска церебрална парализа.Зад тазгодишната кампания застават отново много хора и компании. Каузата е официално подкрепена и от Професионален футболен клуб Левски София, който ще се включи в инициативата, както и националната състезателка по лека атлетика Инна Ефтимова, главният редактор на уеб сайта BOEC.BG - Десислава Джерманска, певицата Ваня Стоянова-Ванеса, Ралица Енева - основател и прецедател на финдация СМА България и член на УС на фондация Хелп Карма, модна агенция Elementi agency и много други популярни личности.Това са начините, по които може да се помогне на Йордана:Дарителска сметка в лева: Обединена Българска Банка IBAN: BG70 UBBS 8002 1084 3315 40 BIC: UBBSBGSF Титуляр: Йордана Слави Йорданова DMS YORDANA на номер: 17777Paypal account: - PayPal: kristtinas92@gmail.com.", "date": "2019.10.11", "title": "Фенове на Левски организираха поредна инициатива в подкрепа на дете в нужда"}
{"url": "https://offnews.bg/politika/borislav-ignatov-e-za-plan-viziia-nula-za-zhertvi-na-trafika-i-s-712975.html", "text": "„Ще приложа европейските практики по безопасност на движението в София и ще променя философията на организацията му“, каза арх. Борислав Игнатов в дискусия, организирана между първите 5 кандидати за кмет на София, организирана от Института за пътна безопасност днес в столичния Интер Експо Център.Арх. Игнатов подчерта, че лидер в пътната безопасност е Швеция, където следват политиката VISION ZERO – нула жертви, нула наранявания в градска среда. „Ние трябва да постигнем точно това. Не е важно колко леки пътно-транспортни произшествия има, защото калници и ламарини се поправят. Важно е така да променим движението в София, че нашите съграждани да не загиват по улиците, да няма наранявания, да няма убити пешеходци и най-вече деца“.Той подчерта, че е за пълна промяна на философията на организацията на движението и за неговото провеждане чрез умните съвременни средства на дигитално управление - зелени вълни, единен координационен център, анализ на данните от трафика.\"Крайно време е да бъдат синхронизирани Генералният план за организация на движението и Транспортно-комуникационният план на София. Тези два документа трябва да бъдат координирани и осъвременени. По закон е задължително те да се актуализират на всеки 5 години, но за съжаление последната промяна в тях е от далечната 2011 г., което показва лошо и безотговорно управление на тази дейност\", посочи Игнатов.\"В крак с международните практики ще подобрим условията градската среда за да стане безопасна - повдигнати кръстовища, повдигнати пешеходни пътеки, успокояване на движението за намаляване на жертвите и травмите. Основната разлика в тази философия е, че качеството на градската среда е основополагаща за безопасността, и че отговорността не е само на шофьорите, а и на общината като собственик на улиците. Време е общината и кметът да поемат тази отговорност и да изградят безопасна среда, както за пешеходци и велосипедисти, така и за автомобилистите и всички други участници в движението\", допълни той.„Аз, като бъдещ кмет, ще реорганизирам и Центъра за градска мобилност (ЦГМ), защото в момента в него се съчетават противоречиви функции, които пречат за добрата работа“, заяви арх. Игнатов. В момента на ЦГМ са вменени както организация и контрол на паркирането, така и управление на градски транспорт и анализ.Архтектът каза, че ще разпредели тези функции, където им е мястото - контролът в столичния инспекторат, анализът към независими външни одитори с цел обективност, а Центърът за градска мобилност ще се превърне в истински команден пункт на трафика, светофарите, градския транспорт, метрополитена, с директна връзка със СДВР, Пътна полиция, НСО, Пожарна и Спешна помощ. В момента това са отделни центрове на различни места в града и това е голям проблем за движението в София.„Всичко това трябва да влезе в единен дигитален координационен център за по-ефективно управлението”, подчерта Игнатов.Той предлага и конкретна мярка за паркирането - въвеждането на безплатни първи 10 минути в синя и зелена зона. \"Това може да започне още в първия ден на новия мандат чрез въвеждането на маркери на времето по подобие на други европейски градове. Това ще позволи кратковременното безплатно спиране на коли в зоните, които искат да оставят някого, да вземат нещо от аптека и други неща, и така ще облекчи нашите съграждани. Основният ефект от това ще е справяне с проблема с неправилното паркиране в районите на училища и детски градини. Това е утвърдена европейска практика\", посочи Игнатов.Според него София трябва да се възползва от най-новите технологични и аналитични решения, за да търси оптимални мерки за повишаване на пътната безопасност.\"Този нов подход в управлението на града ще е възможен чрез активна колаборация с гражданите и иновативните бизнеси в столицата. Демократична България концентрирано ще работи за публикуване и свободно ползване на информация в отворен формат с цел насърчаване на публично-частните партньорства и включването на граждани в процеса на разработване на политики. Ще улесним и проектите за „умен град“ (smart city), като безплатно предоставим обществени пространства за IоT инфраструктура, при условие, че общината може да ползва мрежата безвъзмездно. Подобен интегриран подход ще гарантира взимането на оптимални решения, базирани на данни, които могат чувствително да повишат пътната безопасност\", обясни детайлите арх.Игнатов.", "date": "2019.10.11", "title": "Борислав Игнатов е за план „ВИЗИЯ НУЛА“ за жертви на трафика и Смарт сити за всички"}
{"url": "https://offnews.bg/tenis/tcitcipas-detronira-dzhokovich-v-shanhaj-video-712937.html", "text": "Една от най-актуалните млади звезди в световния тенис Стефанос Циципас елиминира световния номер 1 Новак Джокович на 1/4-финалите на турнира от сериите Мастърс в Шанхай. Гръкът стигна до победа след с 3:6, 7:5, 6:3 над Ноле след малко повече от два часа игра. За първи път в кариерата си сърбинът отпада преди полуфиналите на надпреварата в китайския град. Джокера ще загуби точки в ранглистата, където битката с Рафаел Надал за върха се очертава да бъде свирепа.Циципас пъл продължава да се наслаждава на вълшебния сезон, който прави. 21-годишният грък по-рано през годината записа впечатляващи победи над Роджър Федерер на турнира от големия шлем Australian Open и Рафаел Надал на клей в Мадрид.Първият сет започна прекрасно за сърбина и с пробив във втория гейм той взе частта. Във втората част двамата стояха равностойно на корта. Все пак обаче Циципас намери сили да пробие в последния дванадесети гейм и така прати мача в трети сет.В него младокът проби сърбина в четвъртия гейм, а след това затвърди пробива и увеличи аванса си на 4:1 в геймовете. До края на мача и двамата си взеха подаванията.В спор за място на финала Цици ще се изправи срещу намиращия се в страхотна форма руснак Данил Медведев, който по-рано през деня се разправи с Фабио Фонини.", "date": "2019.10.11", "title": "Циципас детронира Джокович в Шанхай (видео)"}
{"url": "https://offnews.bg/politika/radina-bankova-triabva-da-se-otdeli-vnimanie-na-turizma-v-lovech-712933.html", "text": "\"Трябва да се отдели внимание на туризма в Ловеч като най-бърз начин за съживяването на бизнеса\", заяви кандидатът за кмет на община Ловеч, подкрепена от \"БСП за България\", Радина Банкова на среща с представители на хотелиерския и ресторантьорския бизнес в града. По думите й в това отношение градът има традиции от близкото минало, но в последните години от общината са обърнали гръб на туризма.Банкова предложи да се създаде сдружение на собствениците с представител от общината, който да координира общата дейност. Според нея задължително трябва да се потърси и сътрудничеството на двете съседни общини - Летница и Троян. Тя наблегна, че за да се привлекат големи туроператори, които да доведат туристите в Ловеч, е наложителна сериозна подготовка - осигуряването на квалифициран персонал, за да могат да се предложат качествени услуги. \"Биха могли да се използват учениците от езиковата гимназия в града като преводачи, да се подготвят карти на града с историческите обекти, музеи и обществени сгради, към които туристите биха проявили интерес\", каза тя.По думите й трябва да се подготви план за действие и туристически продукт с участието на всички заинтересовани от града и не на последно място - в пряко сътрудничество с общинската администрация. Има работа по подобряването на инфраструктурата, осъществяването на проект, останал назад в близките години, свързан с развитието на парка \"Стратеш\" и зоопарка, изграждането на нов въжен мост към стълбите за парк \"Стратеш\", извършването на ремонтни дейности около реставрираните къщи в стария квартал \"Вароша\". Радина Банкова смята, че не е направено достатъчно, за да се свърже Ловеч с името на Васил Левски и с това, че той е избрал града за столица на своята революционна организация, с Покритият мост, а и още колко много исторически събития, които е имало в Ловеч.Радина Банкова към жителите на с. Смочан: След изборите ще решим заедно вашите проблеми\"Ако гласувате за мен и за листата с общински съветници на БСП на предстоящите избори, ние ще се върнем при вас след изборите, за да направим план - селище по селище, кои са най - неотложните проблеми и как най - бързо да ги решим\". С тези думи Радина Банкова се обърна към жителите на с. Смочан. Тя обясни, че по време на срещите си с граждани записва проблемите, които хората споделят с нея и най - вече възрастните жители на селата от общината. Банкова сподели увереността си, че трябва да се защитават интересите на гражданите, да има грижа за тях, да се разширява социалната политика, а това в последното четиригодишно управление на общината го няма. Стилът на управление в общината трябва да се промени, трябва да се направи сериозно преструктуриране на повечето от дейностите в общинската администрация. По думите й е наложителен контактът с жителите на общината, търсене на тяхната подкрепа, отклик на проблемите им.Юлия Несторова, кмет на Смочан в продължение на 20 години, сподели от името на своите съселяни, че както всички останали села в общината имат своите проблеми, така е и в тяхното село - пътят от Ловеч до Смочан е в окаяно състояние, повечето от улиците в селото не са ремонтирани от години; нямат нито личен лекар, нито стоматолог; сериозни трудности имат хората от селото в съжителството си с една голяма група от роми, трайно заселили се в Смочан.", "date": "2019.10.11", "title": "Радина Банкова: Трябва да се отдели внимание на туризма в Ловеч"}
{"url": "https://offnews.bg/obshtestvo/mo-e-nevinno-niama-tech-na-informatcia-za-panikata-za-otnemaneto-na-r-712934.html", "text": "Министърът на отбраната Красимир Каракачанов обяви, че извършената проверка сред служителите от пресцентъра на МО е показала липсата на виновник за паниката сред ромското население на Сливен, Ямбол и Карнобат за отнемане на деца от учебните стаи.\"Установих, че в Министерството на отбраната няма служител или служители, които да са съпричастни към призивите за извеждане на деца от училища и детски градини в Сливенско или в други части на страната.Главният прокурор и ДАНС също потвърдиха, че няма данни служител или служители на МО да са замесени в създаването на паника и страх за отнемането на деца\", пише Каракачанов.Преди няколко дни ромите от трите града изведоха децата си от училищата за минути и съобщиха, че са получили данни от интернет за готвената акция. По-късно просветният министър Красимир Вълчев уточни, че емисари са обикаляли и в ромския квартал в София \"Факултета\" да всяват смут сред населението с \"новината\", че ще бъдат отнети децата им от учебните стаи, но опитът им се оказал несполучлив.", "date": "2019.10.11", "title": "МО е невинно. Няма теч на информация за паниката за отнемането на ромски деца"}
{"url": "https://offnews.bg/medii/pochina-zhurnalistat-stela-nenkova-712940.html", "text": "След кратко и тежко боледуване, на 61 годишна възраст, почина журналистът Стела Ненкова, която за последно бе редактор в онлайн изданието на списание \"Икономист\".В дългогогодишната си практика на икономически журналист Стела работи във вестниците \"168 часа\", \"Труд\", \"Класа\", \"Пари\". Колегите и приятелите ѝ я помнят като добър човек и професионалист.Поклон пред паметта ѝ!Поклонението пред тленните ѝ останки ще бъде на 13 октомври, неделя, от 10 ч. в ритуалната зала на Централните софийски гробища, съобщават от редакцията на \"Икономист\".", "date": "2019.10.11", "title": "Почина журналистът Стела Ненкова"}
{"url": "https://offnews.bg/izbori/maia-manolova-obeshta-200-novi-zariadni-stantcii-i-pista-za-ekstremno-712931.html", "text": "\"Ангажирам се през следващите 4 години Общината да подкрепи създаването на достатъчен брой зарядни станции за електроавтомобили - поне 200 през първите години на следващия мандат\".Това каза гражданският кандидат за кмет Мая Манолова от автосалона, който се открива днес в София.\"Поздравявам бизнеса, който предлага най-новото от света на автомобилите и особено коли с нулеви въглеродни емисии\".\"И най накрая, след толкова обещания, се ангажирам да бъде изградена писта, по най-високи европейски стандарти, за екстремно шофиране, за да спасим гражданите на София от безумните гонки и тормоза над тях\", посочи още тя във видеобръщение от автомобилното изложение.", "date": "2019.10.11", "title": "Мая Манолова обеща 200 нови зарядни станции и писта за екстремно шофиране в София"}
{"url": "https://offnews.bg/politika/borisov-kam-kursantite-ot-nvu-dobre-e-zad-garba-si-da-imash-vazpirash-712943.html", "text": "„Освен че се гордеем с вас и се грижим за вас, правителството отпусна 16 млн. лв. за ремонт на сградите ви\", обърна се към курсантите от Националния военен университет „В. Левски\" във Велико Търново премиерът Бойко Борисов. Заедно с военния министър Красимир Каракачанов той присъства на ритуала по полагане на военна клетва от първокурсниците.В речта си пред младежите и девойките от военното училище Борисов подчерта, че тази година за отбрана ще бъдат изразходвани близо 4 млрд. лв. „Разходи, които българските граждани са събрали от своите данъци. Затова трябва да се подготвяте, да сте много добри, защото виждате събитията в Сирия, Косово. Ние ще сме добри политици, ако има траен мир. Но винаги е добре в гърба си да имаш възпиращата сила на Българската армия във ваше лице\", допълни Борисов.Военна клетва положиха 163 първокурсници, които се обучават в 19 военни специализации в трите факултета на НВУ „Васил Левски\" в градовете Велико Търново, Долна Митрополия и Шумен. Университетът разкрива нова военна специализация - „Артилерийско инструментално разузнаване\" с гражданска специалност „Геодезия\". Курсантите по тази специализация се обучават във факултет „Артилерия, ПВО и КИС\" съвместно с Шуменския университет „Епископ Константин Преславски\". Общият брой на курсантите, обучаващи се в НВУ „Васил Левски\", е 729.", "date": "2019.10.11", "title": "Борисов към курсантите от НВУ: Добре е зад гърба си да имаш възпиращата сила на армията"}
{"url": "https://offnews.bg/futbol/selektcionerat-na-anglia-ne-ostana-dlazhen-na-bobi-mihajlov-712941.html", "text": "Селекционерът на английския национален отбор по футбол Гарет Саутгейт коментира разразилия се расистки скандал преди евроквалификацията с България. Двата отбора ще се изправят един срещу друг в понеделник (14 октомври) от 21:45 часа.Част от футболистите на \"Трите лъва\" заявиха, че е възможно отборът да напусне стадион \"Васил Левски\", ако някой от съотборниците им е дискриминиран. Повод за изказванията станаха няколко подобни скандала с тяхно участие, включително и при визитата ни на \"Уембли\", загубена с 0:4.Президентът на Българския футболен съюз Борислав Михайлов не остана безучастен и изпрати официално писмо до УЕФА, в което порица изказванията на англичаните.\"Мога напълно да разбера начина, по който се чувства президентът на БФС. Ние съвсем искрено отговорихме на зададените към нас въпроси. Това бе представено в България по определен начин, който може да изглежда провокативен, или, че ние сме тези, които поставят темата на масата.Така че, ако аз бях на неговото място и четях тези цитати, без да знам контекста защо тези неща са казани и факта, че това са отговори на определени въпроси, вероятно щях да се почувствам по същия начин.Преживяхме неприятна ситуация в Черна гора и искахме да стане ясно какво е възможно да се случи при друг подобен случай в бъдеще. Разбира се, УЕФА има определен начин на действие и ние трябва да имаме вяра в него\", каза Саутгейт.", "date": "2019.10.11", "title": "Селекционерът на Англия не остана длъжен на Боби Михайлов"}
{"url": "https://offnews.bg/izbori/ivan-takov-bsp-nito-shte-vdigame-danatci-nito-taksi-ima-dostatachn-712942.html", "text": "На 27 октомври е време за промяна. Ние предлагаме по-добрия модел на управление на София. Това заяви кандидатът за кмет на район „Възраждане“ и за общински съветник от БСП Иван Таков в ефира на БНТ.Той коментира теми свързани с бъдещето на София и район ‘’Възраждане'', както и проблемите, за които БСП има решение.Кандидатът за кмет на ''Възраждане'' беше категоричен, че освен красиви забележителности в центъра на града ни, гостите на града трябва да могат да видят и красиви и уредени квартали, както са в повечето европейски държави и някои зад океана.Той коментира, че още от 2015 групата на БСП е излязла с критика към управляващите, че София се развива на 2 скорости и това трябва да спре.'’Щяха да се строят паркинги, има нула за сега. Тази година се гласува изграждането на един паркинг в Надежда, който е с около 20-30 паркоместа’’, допълни кандидатът за общински съветник от листата на БСП. Той беше категоричен, че така наречението буферни паркинги около метростанциите имат друга функция.Кандидатът за районен кмет увери, че решение има и то е ясно.“Нито ще вдигаме данъци, нито такси. Има достатъчно приходи, проблемът е в разпределението. Време е Столична община да мине към програмно бюджетиране. Бюджетът да е насочен към нуждите на хората, а не към нуждите на кмета и неговата администрация’’, категоричен е Иван Таков, който през изтеклия мандат на СОС бе заместник-председател на Комисията по финанси и бюджет. ‘'Последните 4 години нямаше нито един голям проект, който да мине без някакъв скандал. Ние бяхме 7 души в Общинския съвет, но нашите приоритети и виждания се чуваха’’, посочи той.На въпрос, свързан с неговото семейство, Иван Таков беше категоричен, че се гордее с фамилията си и тя нито му е помагала, нито му е пречела.", "date": "2019.10.11", "title": "Иван Таков, БСП: Нито ще вдигаме данъци, нито такси. Има достатъчно приходи в София"}
{"url": "https://offnews.bg/temida/deloto-sreshtu-ivancheva-2-iskam-niama-a-mozhe-li-razpit-na-ivan-ge-712945.html", "text": "Искам да бъде разпитан зам.-главния прокурор Иван Гешев - да отговори в какво качество е бил при ареста ни пред Спортната палата. Това поиска бившият кмет на \"Младост\" Десислава Иванчева на заседанието на делото срещу нея, заместничката й Биляна Петрова и бившия кмет на \"Младост\" Петко Дюлгеров, което стартира на втора инстанция. Тримата са подсъдими за подкуп. Намирам този разпит за безполезен и ненужен, не че се притеснявам от него, изрази становището си апелативният прокурор Тихомир Стоев. Искането бе отхвърлено, като съдия Ушев обясни, че като зам.-главен прокурор Гешев има право да присъства на всяка акция. Заседанието протече под знака \"искам - няма\", като започна с искане на отвод на председателя на съдебния състав, който е и шеф на АСнС, Георги Ушев, на целия съдебен състав, на Специализираната наказателна прокуратура и на съда. Биляна Петрова изтъкна, че 7 пъти не й позволявали да напусне домашния си арест, освен това Ушев се намесил при едното от делата за промяна на мярката за неотклонение на Иванчева и Петрова, заради което шефът на ВКС му изискал дисциплинарно производство. След дълго съвещание съдиите отказаха да се оттеглят. Ушев обясни, че Висшият съдебен съвет е отказал да образува дисциплинарно производство, а всеки може да инициира всякакви проверки.Медийните му изяви също били по принцип по административни въпроси, а не по съществото на делото, до което той тогава не е имал достъп.По отношение на твърдението на Биляна Петрова, че не й разрешавали напускане на дома, Ушев посочи, че перманентно й е позволявано да напуска жилището си, за да посещава магазини, адвокатски кантори, медии, публични изяви, лекари. Освен това обясни, че на тримата подсъдими са били дадени 10 дати, за да се запознаят с делото, като на някои от тези дати те го чели по един час. ", "date": "2019.10.11", "title": "Делото срещу Иванчева 2: Искам. Няма. А може ли разпит на Иван Гешев?"}
{"url": "https://offnews.bg/politika/povdignati-krastovishta-uchilishten-transport-po-malko-koli-v-tcenta-712935.html", "text": "Намаляване на автомобилите в центъра на столицата, \"по-безконфликтни\" кръстовища и варианти за облекчаване на трафика около училищата и градините - това са част от идеите, които петимата водещи кандидат-кметове на София предложиха на публичен дебат за пътната безопасност в града.Йорданка Фандъкова (ГЕРБ), Мая Манолова (независим кандидат), Борислав Игнатов (Демократична България), Борис Бонев (\"Спаси София\")  и Ангел Джамбазки (ВМРО) описаха как ще разрешат проблемите с трафика на дискусия, организирана от Института по пътна безопасност в Интер Експо Център. Регламентът на дебата изискваше всеки кандидат да предлага само конкретни стъпки, като не повтаря вече изказаните от опонентите.Настоящият кмет и кандидат на ГЕРБ за нов мандат Йорданка Фандъкова описа предприетите досега мерки и акцентира върху няколко посоки, в които трябва да се работи: ограничаване на движението, въвеждане на успокоени зони, осветени пешеходни пътеки, повдигнати пешеходни пътеки, технологични движения, обучение - особено на децата. В допълнение към постоянната комисия по пътна безопасност, създадохме експертен съвет по пътна безопасност, в който поканихме експерти и НПО. Така Столична община стана първата, която възложи външен одит и обследване на осем кръстовища пилотно, посочи Фандъкова. \"Бих илюстрирала ефективността на мерките досега с броя на жертвите на ПТП, контрира Мая Манолова. - За съжаление, броят им расте от 32-ма през 2017-а, на 53-ма през 2018-а, а за тази година жертвите вече са над 60.\"Тя обяви, че би въвела одит на проектите за изграждане на нови елементи в транспортна инфраструктура, т.е. на проектно ниво да има одит за безопасност. \"Ако беше направен такъв одит на елементите за безопасност на \"Граф Игнатиев\", след поставянето на \"перките на акулите\" нямаше да има толкова случаи на пребили се граждани\", заяви Манолова. Тя подчерта и важността от по-надеждна пътна маркировка, която особено нощем често е невидима.Кандидатът на \"Демократична България\" арх. Борислав Игнатов предложи София да последва европейските практики за подобряване на безопасността на движението. Той даде пример с подхода на шведската столица Стокхолм, където целта е нула наранявания в градска среда. Това би могло да се постигне, като се промени философията и се приеме, че в градската среда не шофьорите, а средата е отговорна за безопасността. Т.е. общината има ангажимент да няма места с липса на видимост, да направи повдигнати кръстовища и пешеходни пътеки за по-голяма безопасност и др. Според Игнатов трябва да се обединят и осъвременят генералният план за организация на движението и транспортния-комуникационният план.Според Ангел Джамбазки от ВМРО една от основните цели в тази посока е да се изтласкат автомобилите от центъра на столицата и да се организира движението така, че да стане ненужно те да влизат там. В кварталите не трябва да има състезателни писти, трябва да няма опасни кръстовища, а центърът да е зона главно за градския транспорт и пешеходци, смята кандидатът.Борис Бонев от \"Спаси София\" посочи като необходими мерки повдигнати пешеходни пътеки срещу високите скорости, както и по-усилено сътрудничество с полицията. Общината \"да зависне в офиса на СДВР и да настоява за повече камери и полицаи\", предлага той. Според него е нужно да се обърне пирамидата и приоритет в транспортната политика да станат пешеходците и велосипедистите.Че организацията на движението трябва да се съобрази с хората с увреждания и майките с колички, настоя и Мая Манолова. За тази цел цел трябва скосени тротоари и достъпна среда, посочи тя. Тя избори още свои предложения: велосипедните алеи да се свържат и да се осигури безопасно пресичане на велосипедистите, условията на труд в градския транспорт да се подобрят, да се реорганизира пресичането по ЖП релсите на гара \"Подуяне\" заради затворени подлези, да се премести в средата на пътното платно буслентата по бул. \"Ал. Малинов\", която сега на всеки 200 м се пресича от кръстовища и светофари.Борислав Игнатов се застъпи за реогранизация на ЦГМ (Центъра за градска мобилност\". Според него той трябва да отговаря за всички нива, свързани с трафика - вкл. за метрото, движението на пожарна, линейки, КАТ.Кандидатът на \"Демократична България\" предлага 10 минути безплатен престой в синя и зелена зона за шофьорите, спрели за кратък ангажимент - да изчакат или оставят някого, да отскочат до магазин и пр. Той показа и малък картонен часовник, който може да се постави на стъклото на автомобила и шофьорът с него да укаже на инспекторите в колко часа е спрял там.Борис Бонев предложи ЦГМ да се обедини със софийския \"Метрополитен\" (софийското метро), да се изградят монтажни паркинги, за да има повече паркоместа в кварталите. \"Сега в \"Люлин\" и в \"Младост\" децата са на платното, а колите са на тротоарите\", отбеляза той.Според Ангел Джамбазки общественият транспорт трябва да е \"господар на центъра\" - да има предимството да се движи в отделни коридори, за да стане предпочитано средство за придвижване. \"ЖП рингът\" около столицата трябва да се съчетае с метрото и останалия градски транспорт, за да могат идващите в столицата хора от близките населени места да не идват с автомобили, смята Джамбазки.По примера на кмета на Стара Загора и ние в Столична община настояване общински служители, не само МВР, да могат да налагат глоби, а средствата от тях да остават в общината, обяви Йорданка Фандъкова.Мая Манолова подчерта, че към разрешителните за строеж трябва да се прави обследване и моделиране на трафика. Досега това се заобикаляше, като апартаменти се представяха за ателиета и така намаляваше броят на жилищата в сградата. Сега пък гаражни клетки се представят за такива на две нива, обясни кандидатката.Ангел Джамбазки предлага столицата да осигури училищен транспорт по квартали, на базата на въведеното вече райониране на училищата. Така родителите няма да е нужно да водят децата си с автомобили и трафикът ще се облекчи, смята той.Борис Бонев предлага вместо досегашните три институции, които контролират паркирането сега в зависимост от това къде е то, това задължение да остане само на Общинска полиция. Той предлага около училищата да се обособят специални места за кратък престой на автомобили за родителите, които спират за минути да оставят и вземат децата си. Той ще поиска експертна помощ от кметствата на Прага, Будапеща и Варшава. Планира и закупуване на неколкостотин нископодови трамваи и автобуси.", "date": "2019.10.11", "title": "Повдигнати кръстовища, училищен транспорт, по-малко коли в центъра: идеите на кандидат-кметовете за трафика в София"}
{"url": "https://offnews.bg/kultura/pisma-ot-antarktida-izliza-na-58-kino-ekrana-v-nad-30-grada-dnes-712960.html", "text": "Новият български филм “Писма от Антарктида” от днес може да се гледа на 58 кино екрана в над 30 града в цялата страна. Преди часове той спечели сърцата на над 500 гости на официалната си премиера в София.Сред най-големите достойнства на лентата зрителите определиха екранния дует между Ирмена Чичикова и малкия Симеон Ангелов в главните роли на майка и син, между които стои една голяма лъжа. Адмирациите на публиката получиха и актьорите Диана Димитрова, Диана Любенова, Мая Бабурска и Иван Стаменов, както и режисьорът Станислав Дончев и сценаристите Теодора Маркова, Невена Кертова и Георги Иванов.Автентичния дух на Антрактида на събитието и екрана пък пренесе големият полярен изследовател проф. Христо Пимпирев. Операторът Мартин Димитров бе поздравен и за първата международна награда за филма, която донесе преди дни от фестивала “Златно око” в Тбилиси.“Благодарни сме за топлотата и положителните коментари, с които гостите посрещнаха филма, защото всеки един от екипа вложи в него освен много работа и старание, сърцето си.”, сподели режисьорът Станислав Дончев след събитието, на което присъстваха представители на кино гилдията и популярни личности. “Надяваме се, че нежната и пречистваща история на “Писма от Антарктида” ще докосне и българската публика, защото тя е създадена за хората в салоните. Вярваме, че те отново ще дадат шанс на българското кино, както направи с предишния наш проект – “Дъвка за балончета”, допълни той.“Писма от Антарктида” разказва историята на 33-годишната Диана (Ирмена Чичикова) и 8-годишния й син Ники (Симеон Ангелов) и една голяма тайна между тях – водена от любовта и страха, майката не събира сили да съобщи на детето, че баща му е загинал при катастрофа. Тя лъже, че той е на експедиция в Антарктида и от негово име изпраща писма и колети. Остава да разберем ще намери ли смелост Диана да каже истината на сина си, ще излезе ли лъжата извън контрол, през какво ще преминат двамата и ще й прости ли детето.В “Писма от антарктида” ще видим още актьорите Иван Стаменов, Диана Димитрова, Диана Любенова и Мая Бабурска. Зад проекта стои и голяма част от екипа на хитовия “Дъвка за балончета”, който се нареди сред най-гледаните нови български филми. Режисьор е Станислав Дончев („Корпус за бързо реагиране” 1 и 2, както и сериалите „Забранена любов”, „Къде е Маги?” и „Откраднат живот“).Сценаристи са Теодора Маркова, Невена Кертова и Георги Иванов, които миналата година спечелиха награда “Златна роза” именно с “Дъвка за балончета”. “Писма от Антарктида” отново започва с тяхната работа и селектирането на сценария в един от най-престижните форуми за сценарии в Европа – Скриптийст, който се провежда в Полша и по време на филмовите фестивали в Кан и Берлин. Екипът е познат и с работата си по популярните български сериали – „Под прикритие”, „Стъклен дом”, „Революция Z”, “Денят на бащата” и др.Преди броени дни с работата си за филма операторът Мартин Димитров спечели специалната награда на 9-тия международен фестивал за операторско майстворство “Златно око” в Тбилиси. Част от снимките на “Писма от Антарктида” наистина са направени на ледения континент по време на българска експедиция до остров Ливингстън. В ролята на ръководител на българските полярници е самият проф. Христо Пимпирев, който играе себе си. С кадрите, заснети от оператора Румен Василев на Антрактида, филмът създава прецедент в световното игрално кино.“Филмът поставя много въпроси - могат ли родителите да предпазят децата си, когато скриват истината от тях? Има ли “благородни” лъжи и имаме ли право на тях? Кой се справя с действителността по-лесно – големите или малките?”, обяснява режисьорът Станислав Дончев. “Надяваме се публиката отново да ни гласува доверие, защото въпреки драматичната история вярваме, че хората ще излязат от кино салона с усмивка и нова надежда.”, допълни той.На финала на филма звучи една от най-личните композиции на Владимир Ампов – Графа – “Последната песен”, която е посветена на майка му и с дълбоката си емоционалност допринася за цялостното преживяване. Музиката към лентата е на един от най-обещаващите български филмови композитори – Александър Костов.Продуценти на филма са Станислав Дончев и Теодора Стоилова от Dynamic Arts, които също стоят зад успеха на “Дъвка за балончета”. Копродуценти са Trafaret Films и Zoom Art. “Писма от Антарктида” е създаден с подкрепата на Национален филмов център и ще се разпространява в кината у нас от “Лента” от 11 октомври.Писма от Антарктида” е поредната кино продукция, зад която като партньор застава и Нова Броудкастинг Груп като част от дългосрочната стратегия на медийната група за подкрепа на българските филми на всички платформи.", "date": "2019.10.11", "title": "'Писма от Антарктида' излиза на 58 кино екрана в над 30 града днес"}
{"url": "https://offnews.bg/politika/sadat-kaza-na-tcik-da-prerazgleda-zhalbata-na-siderov-sreshtu-bnt-712944.html", "text": "Върховният административен съд (ВАС) застана зад Волен Сидеров в спора му с генералния директор на БНТ Емил Кошлуков, съобщи пресцентърът на Атака. Съдът е установил, че комисията е взела решението си, без да изясни фактите и обстоятелствата от значение за случая, като не е направила и изследване на приложимата за спорните отношения правна уредба. Затова ВАС връща преписката в комисията „за произнасяне при спазване на указанията на съда по тълкуване и прилагане на закона”.Решението е окончателно.От партията на Сидеров припомнят, че имат подписано споразумение с БНТ за отразяване на предизборната кампания, което е със силата на договор. Затова според Атака лидерът на формацията имал право да участва в предаванията, който Кошлуков и Управителният съвет на медията му забранили неправомерно в нарушение на чл. 189 от Изборния кодекс, който задължава да има равнопоставеност на всички кандидати.Преди седмица  което стана причина националната телевизията да му ограничи достъпа до ефира. ", "date": "2019.10.11", "title": "Съдът каза на ЦИК да преразгледа жалбата на Сидеров срещу БНТ"}
{"url": "https://offnews.bg/obshtestvo/borisov-shte-otgovaria-na-ninova-v-parlamenta-za-shengen-712920.html", "text": "Премиерът Бойко Борисов ще участва в днешния парламентарен контрол. Преди това депутатите ще обсъждат удължаването на срока на работа на временната анкетна комисия за изтичането на лични данни от НАП, предвижда програмата за заседанието на НС.Временната анкетна комисия в парламента, свикана заради хакерската срещу Националната агенция за приходите, реши да удължи срока си на действие.Предвижда се работата на анкетната комисия да бъде удължена до 30-и ноември.Премиерът Бойко Борисов ще отговаря на питане на лидера на БСП – Корнелия Нинова, свързано с политиката по национална сигурност и приемането на страната ни в Шенген.Премиерът Бойко Борисов ще участва в днешния парламентарен контрол. Преди това депутатите ще обсъждат удължаването на срока на работа на временната анкетна комисия за изтичането на лични данни от НАП.", "date": "2019.10.11", "title": "Борисов ще отговаря на Нинова в парламента за Шенген"}
{"url": "https://offnews.bg/ikonomika/oshte-9-km-ot-magistrala-hemus-sa-gotovi-puskat-dvizhenieto-dnes-sni-712915.html", "text": "Още 9 км от магистрала \"Хемус\" са готови, пускат движението днес между Ябланица и Боаза. Инспекция на трасето, непосредствено преди пускането на трафика, ще направят министърът на регионалното развитие и благоустройството Петя Аврамова, заместник-министър Николай Нанков и председателят на Управителния съвет на Агенция „Пътна инфраструктура“ Георги Терзийски. На нея е поканен да присъства и министър-председателят Бойко Борисов, съобщи АПИ.   В изграждането на отсечката са инвестирани 66 млн. лв. с ДДС, средствата са от държавния бюджет. Строителните работи стартираха в края на март м. г. и завършват близо 6 месеца предсрочно. Автомагистралният участък е с по две активни ленти и една аварийна лента във всяка посока на движение. Изградени са 5 селскостопански подлеза и 2 селскостопански надлеза, както и подлез при общинския път Брестница - Съева дупка. Връзката с първокласния път I-4 Коритна - Белокопитово се осъществява чрез етапна връзка при 87-ти километър, която е в близост до село Брестница. В отсечката между Ябланица и Боаза е най-големият армонасип, изграждан досега у нас - 45 метра общ насип, с височина от 25 м на армирания насип. Това е почти вертикална стена на откоса като в конструкцията й са вложени специални укрепителни мрежи и системи. Изпълнител на строително-монтажните работи е Консорциум „ХВП Ябланица“ ДЗЗД, с участници „Хидрострой“ АД, „Водстрой 98“ АД и „Пътстрой Бургас“ ЕООД. Договорът им е за 65 988 000 лв. с ДДС. Строителният надзор е осъществен от ДЗЗД „Консултанти Хемус 1 – 2016“, в което участват „ПИ ЕС Консулт” ЕООД, „Евроконсулт” АД и „Строл-1000” АД. Техният договор е за 715 078.92 лв. с ДДС.", "date": "2019.10.11", "title": "Още 9 км от магистрала Хемус са готови, пускат движението днес (снимки)"}
{"url": "https://offnews.bg/112/goliam-pozhar-v-sklad-za-zaharni-izdelia-v-plovdiv-712923.html", "text": "Голям пожар гори в склад за захарни изделия в северната индустриална зона на Пловдив - на ул. Георги Бенев.Пожарникари са на място. Пожарът вече е локализиран и няма опасност да се разпространи към съседни сгради.Няма пострадали хора. Изгорял е целият първи етаж на сградата.Към момента няма информация за причината за пожара.", "date": "2019.10.11", "title": "Голям пожар в склад за захарни изделия в Пловдив"}
{"url": "https://offnews.bg/kultura/pochina-pisateliat-pancho-panchev-diado-panch-712924.html", "text": "На 85-годишна възраст почина писателят , известен на читателите като .Скръбната вест обяви Съюзът на българските писатели.Панчо Панчев е писател, драматург, сценарист на филми, публицист, преводач и автор на много творби за деца. Роден е на 17 ноември 1933 г. в София. Написал е петдесетина пиеси, поставяни из цяла България, както и над 80 книги. • Сред заглавията му за деца са „Приказки с лъжи“, „Приказки от близо и далече“, „Ако искаш вярвай!“, „Стихотворения за тебе“, „Бау-бау, Шаро“ задно с „Пис-пис, Писано“, „Стихотворения с мустаци, „Стихотворения с панделки“, „Зоологическа азбука“, „Гатанки-цветанки“ и др.Поклон пред светлата му памет!", "date": "2019.10.11", "title": "Почина писателят Панчо Панчев - Дядо Пънч"}
{"url": "https://offnews.bg/futbol/stamen-belchev-se-zavrashta-v-tcska-712921.html", "text": "Треньорът Стамен Белчев е пред завръщане начело на ЦСКА, твърди \"24 часа\". Специалистът в момента е начело на новака Арда, но е силно желан от собственика на червените Гриша Ганчев като заместник на напусналия Люпко Петрович.Белчев вече беше начело на ЦСКА и под негово ръководство отборът играеше много приятен футбол, но той сам пожелал да си тръгне с мотива, че \"изпуска съблекалнята\".В момента се водят преговори между собственика на \"червените\" Гриша Ганчев и ръководството на Арда за финансовата компенсация, която трябва да се плати на новака в елита. Такава със сигурност ще има, защото Белчев има дългосрочен договор като старши-треньор на тима от Кърджали.Очаква се преговорите да приключат с успех за ЦСКА и Белчев да се върне на \"Армията\" в началото на следващата седмица, още преди края на паузата на първенството заради евроквалификациите на националния ни отбор.", "date": "2019.10.11", "title": "Стамен Белчев се завръща в ЦСКА"}
{"url": "https://offnews.bg/futbol/belgia-stana-parviat-uchastnik-na-evro-2020-712918.html", "text": "Отборът на Белгия разгроми Сан Марино с 9:0 и си осигури предсрочно място на Европейското първенство през 2020 г. Мачът се игра на стадион “Крал Бодуен” в Брюксел.Два гола отбеляза Ромелу Лукаку, по един добавиха Юри Тилеманс, Насер Шадли, Тоби Алдевейрелд, Яри Версхарен и Тимоти Кастане и Кристиан Бентеке, а защитникът на Сан Марино Кристиан Броли си вкара автогол.С актив от 21 точки Белгия си гарантира участие на Евро 2020. В другите мачове от група I Русия се наложи над Шотландия с 4:0, а Казахстан загуби от Кипър с 1:2.В група С Холандия сътвори обрат и победи Северна Ирландия с 3:1. “Лалетата” отстъпваха в резултата с 0:1 във Фейенорд, но стигнаха до пълен успех с два гола на Мемфис Депай и един на Люк де Йонг.В тази група по 12 точки имат Северна Ирландия, Германия и Холандия, като северноирландците са изиграли един мач повече.", "date": "2019.10.11", "title": "Белгия стана първият участник на Евро 2020"}
{"url": "https://offnews.bg/politika/trajcho-trajkov-bezobraziata-veche-se-prenesoha-izvan-tcentara-712902.html", "text": "- Г-н Трайков, какво ви накара да се кандидатирате за кмет на район „Средец“, това е централен район за София?- Бях общински съветник в продължение на 4 г. и прецених, че мога да поема и по-голям ангажимент към жителите на района, в който живея. \"Средец\" за правителството е център на държавата, за Столична община е център на града, за всички софиянци и гости на града е място за театри, галерии, барове, туристически забележителности, спортни прояви, а работещите в центъра търсят удобството на тукашните ясли, градини и училища за децата си. Но за хората, които живеят тук, това е техният дом и тяхната жизнена среда, а районната администрация е призвана да отстоява правата им. Тук бих могъл да помогна.- Как ходите на работа? С кола, пеш или с градския транспорт?- Основно ходя пеш, но за по-дълги разстояния използвам и електрическа тротинетка, метрото или автомобил. По-рядко с велосипед – приятно е, но ангажиращо откъм облекло и логистика.- Не смятате ли, че правомощията на един районен кмет не са много? Какво можете да промените?- Права сте, че децентрализацията в България сякаш спря и тръгна да пълзи обратно към централизация. Столичните райони имат важни функции, тъй като предоставят десетки услуги за хората и бизнеса, но не разполагат с почти никакви собствени приходи и разчитат на централния общински бюджет. Затова ние от Демократична България предлагаме 10%-20% от имотните данъци да остават като делегирани бюджети за районите, в които са генерирани. По този начин за належащи приоритети, като някои по-малки ремонти или благоустройствени дейности, ще може да се действа по-оперативно, а ще се смекчи и субективният елемент в отношенията районен кмет – Столична община. Но и при сегашната система има достатъчно какво да се свърши за нещата, които аз смятам за най-важни, ако бъда избран – спокойствие, сигурност, чистота и удобство. Също така – възможно най-голяма прозрачност по отношение на решения, които засягат района, но се взимат на друго място.Между другото, човек започва да вижда по-остро проблемите, когато стане родител. Тогава се набива на очи всеки разбит тротоар, недостъпен подлез, неосветена улица, счупена или липсваща детска площадка, дефицит на яслени групи, проблем с придвижването и сигурността по време на масови прояви и футболни мачове, отпадък от куче на недобросъвестен стопанин и какво ли още не. Като добавим организацията на движението и проблемите с паркирането и получаваме един непълен списък на въпросите, по които хората очакват отговори от районното кметство, независимо дали отговорността лежи там. Да добавим и общия облик на района, историческите сгради и места. Като споменахме история – в нашия район на всяка крачка се сблъскваш с исторически символи и имена, някои от тях спорни. Смятам, че е добра идея да се добавят информационни табели към някои имена на улици, например, а след 1-2 г. да се проведе спокоен дебат за това дали е необходима някаква промяна.- Говорихме за приоритети, какво смятате по отношение на \"зелената“ и „синята“ зона?- Те отдавна са факт и необходимост за регулиране на паркирането. Проблемът обаче идва оттам, че докато всеки клиент на зоната плаща само ако е намерил място за паркиране, местните жители плащат годишните винетки без никаква гаранция, че ще могат да паркират, когато имат нужда. Ще настоявам за въвеждането на определен процент места, обозначени с отделен цвят в рамките на \"синя\" и \"зелена\" зона, които ще са резервирани за резиденти, каквато практика има в редица европейски градове.- Сега е модерно да се говори за паркингите на етажи. Какво мислите по въпроса? Може ли да се построят такива в центъра на града?- Отношението ми е положително, още повече, че те идеално пасват на автономната електрическа мобилност и дигиталните енергийни мрежи, които вероятно ще са стандарт на нетолкова далечното бъдеще. Представете си как автомобилът Ви оставя в дома или офиса, а след това се самопаркира в най-близкия многоетажен паркинг, където се включва в електрическата мрежа и се зарежда или отдава енергия в зависимост от зададени критерии, като например моментните цени на енергията. Когато Ви потрябва, го викате през телефона си, а улиците са свободни от многото паркирани автомобили. Такива проекти вече се разработват.- Това възможно ли е да се случи в центъра на София?- Когато има надделяващ интерес, исторически винаги се е намирало решение.- Струва ми се, че давате приоритет на електромобилите. Това ли е бъдещето?- Това е световна и вече, може да се каже, неизбежна тенденция. Други положителни ефекти за градската среда ще бъдат елиминирането на автомобилите като фактор за замърсяване на въздуха и силно намаляване на шумовото замърсяване. Представете си как това ще промени и имотния пазар – локацията в близост до пътна артерия вече няма да се смята за символ на шум и мръсотия.- Да продължим тази болна тема – за въздуха на София. Как още могат да се подобрят нещата?- Причините за мръсния въздух са анализирани и ясни. Освен транспортът, другият основен виновник е отоплението на твърдо гориво и една съвсем не малка част, за което сякаш не се говори, е от фоновото замърсяване от инсталации извън София, най-вече в Перник. Иронично е, че докато в София се водят ожесточени политически и експертни дебати за това добре ли е да се инвестира в инсталация в „Топлофикация“, която все пак би използвала доказана технология с всякакви филтри и други мерки за опазване чистотата на въздуха, в Перник горят какво ли не и всякакви боклуци без един лев инвестиция и никаква мисъл за здравето на хората! Това обаче сякаш не засяга софиянци. Да обобщим – проблемът ще се реши с електромобилност и изключване на възможността автомобили да се паркират върху зелени площи, като по този начин разнасят кал и прах по улиците. На първо време просто трябва по-често да се мият улиците и да се монтират по тях уреди за измерване на замърсяването от отделните автомобили, като тези извън нормите моментално се спират от движение. Такава технология съществува и дори беше демонстрирана в София. Второ – ликвидиране на отоплението на твърдо гориво в голям периметър. Трето - контрол и проактивни действия по отношение на външните източници на замърсяване.- Има ли презастрояване в район „Средец? Това също е болен проблем в столицата.- Градските центрове са уплътнени, но това се случва навсякъде. Не бих казал, че в центъра на София положението е особено драматично. Трябва обаче да се насърчи превръщането на вътрешните дворове в квартални градинки и детски площадки, например чрез данъчни облекчения за етажните собствености, които се включат. Апропо, районните и централните общински администрации биха могли да оказват подкрепа и в създаването на зелени покриви на нови и съществуващи сгради.- Свидетели сме на това как градинки се превръщат в жилищни сгради.- Това на всички прави впечатление и гражданската активност в такива случаи вече е изключително висока. Въпреки че най-големите безобразия вече се изместиха в райони извън центъра. Механизмите са различни - странни сделки с общински имоти, съмнителни реституции или нещо друго, но накрая винаги стои непрозрачност, която позволява корупция. Затова аз, като общински съветник, винаги съм настоявал тези проблемни имоти да бъдат обхванати в регистър и след това да се търсят решения при пълна прозрачност – било чрез придобиване, отчуждаване, презониране, компенсиране. Едва в края на мандата нещо такова започна да се случва – беше сформирана една малка група от общински съветници и администрация, но нещата спряха само до „Младост“ - и по-точно за най-проблемните места, които възбуждат голямо обществено недоволство. Това е реактивно действие, интегрираният подход е друг.- Какви въпроси най-често ви задават жителите на „Средец“?- Няма да ви изненадам, че хората най-често задават частни въпроси, които са важни за тях, свързани с трафик, шум, чистота, паркиране, тротоари, детски ясли и градини. Специално в \"Средец\" обаче има и голяма чувствителност по въпроси като историческото наследство.- Какво им отговаряте, обещавате ли им да решите частните им проблеми?- Обещавам им, че ще направя всичко по силите си, ако бъда избран. Няма смисъл човек да се бори за изборна позиция, ако не е готов да се бори за проблемите на хората. Винаги имаш мотив да действаш като адвокат на хората, като техен представител в квартала.", "date": "2019.10.11", "title": "Трайчо Трайков: Безобразията вече се пренесоха извън центъра"}
{"url": "https://offnews.bg/zdrave/d-r-natalia-temelkova-balgarite-se-sabirat-poveche-da-iadat-otkolkot-712899.html", "text": "Д-р Темелкова, споменахте диетите като една от причините за затлъстяване. Кои от тях са най-опасни?При различните хора различна диета би била опасна. Затова казах, че за всеки пациент оценката трябва да е индивидуална. Ако един човек има бъбречна болест, чисто белтъчната диета, която е много популярна, не е подходяща, защото води до свръхнатоварване на бъбреците. Ако един пациент е със сърдечносъдово заболяване кетогенната диета, която е с изключително много мазнини, качва лошия холестерол и би му задълбочила проблемите.Самозваните специалисти в тая област са безкрайно, това е една много добра бизнес ниша, защото проблемът не е решен. Съветът ми е при избор на диета да се консултирате с медицински специалист. При всички случаи трябва да се запази съотношението белтъчини, мазнини, въглехидрати, да се осигурят есенциалните аминокиселини и есенциалните мазнини. Всичко да бъде на едно по-нискокалорийно ниво и да бъде част от общия комплекс на лечение на проблема.Няма общоприета диета валидна за всеки. Всеки човек е комплекс от проблеми, някои имат хронични заболявания, които лекуват, диетата трябва да се съобрази с лекарствата, които приемат. Така че като всичко в медицината и лечението на затлъстяването трябва да е индивидуално. Най-важно е обаче човек да бъде мотивиран и да се започне в най-ранния възможен етап на проблема, а не тогава, когато нещата биха били изключително трудни.Средиземноморската диета не е ли един приемлив общовалиден вариант?Да, тя е популярна, въпреки че в средиземноморските страни като Италия, Гърция, които са сходни като диета нации, имат много различен вид и различна честота на затлъстяването. Така че това пак не е универсално. Но пък консумирането на зехтин, маслини, зърна, плодове е физиологично препоръчително и влиза в много други диети. За кратко могат да бъдат прилагани и рестриктивните чисто белтъчна или чисто мазнинна диета, но това трябва да е инцидентно, не може да бъде дългосрочна стратегия. Отслабването е продължителен процес, то е не само сваляне на килограми, но и задържането им. Защото ясно е, че ако 10 дена не ядеш, ще отслабнеш, но какво става после? Йо-йо ефектът е много по-опасен, по-нездравословен и по-рисков. Нещата трябва да се спират много рано, да не се изпускат до степен, когато става невъзможно да се пребориш със затлъстяването. Важно е да има разумност на храненето на по-ранен етап.Видяхме от данните, че в Япония и Корея традиционно са най-слаби. На какво се дължи това?Там няма прехранване. Азиатците са с по-различен метаболизъм, но там и порциите са малки. Това е изключително важно. При нас чиниите са огромни, но ако изчислим калоража на една такава чиния, ще се окаже, че на всяко хранене си приемаме дневната нужда от калории, т. е. поне два-три пъти повече.Съвременният човек е обездвижен, живее под непрекъснат стрес, консумира рафинирани храни, които се усвояват лесно. Метаболизмът трябва да бъде стимулиран – затова фибрите, зърната, са неща, които се препоръчват. Те има по-малък гликемичен индекс – не е достатъчно да знаеш само колко са калориите, а и колко бързо се усвояват.Добре е да избираме храни, които се смилат трудно, защото те по-бавно качват кръвната захар, по-малко стимулират инсулина. Когато ядем един сладкиш с бяло брашно и много захар, той стимулира изхвърлянето на голямо количество инсулин от панкреаса. Този инсулин рязко се качва, но тъй като захарта се усвоява много бързо и рязко пада, остава един период, в който инсулинът няма покритие и провокира вълчи глад. Така започва един порочен кръг. Пълните хора и без това имат инсулин в повече.Ако в същото време се изяде нещо с подобни калории, но с по-бавно усвояване, инсулинът не се стимулира толкова. Захарта се качва по-плавно и по-бавно пада. Няма да доведе до свръхжелание за храна. При някои хора това е непреодолимо, но то е на базата на несъразмерното изхвърляне на инсулин. Понякога чуваме някой да казва – имам вълчи глад за сладко. Това е сигнал, че човекът има повече инсулин в кръвта.Може ли да се каже, че като култура на хранене, българите сме предразположени към затлъстяване?Ние като че ли се събираме повече да ядем, отколкото да се видим. Културата ни на хранене не е много добра. За радост младото поколение започва да променя този модел. За българина например 100 г концентрат дневно си е рутина и нещо нормално, а това в медицинската практика е алкохолизъм, зависимост. Освен това алкохолът е изключително калоричен. За това не се говори много. Но изпиването на 3-4 бири на вечеря плюс обилното хранене си е абсолютна злоупотреба. Като цяло ядем много малко риба, малко зеленчуци и много хляб, имаме доста добра алкохолна консумация, което е допълнителен риск от затлъстяване, освен другите вреди, които нанася.Много се говори, че един от начините да отслабнеш е като пиеш повече вода. Мнението ви като специалист?Няма официална препоръка за това пиене на вода. Организмът си има достатъчно регулации, за да провокира жажда и да поддържа този баланс, мисля че с това малко се прекалява. Ако сме само на вода, сигурно ще отслабнем , но ако тази вода е между всички останали хранения – едва ли. Добре е да се пие вода, но не бих спекулирала с количествата. Защото ние я приемаме с млякото, със зеленчуците, с много други неща.Кое е най-важното хранене – закуската, обядът, вечерята? Имаме поговорка за това – закуската изяж сам...Няма много сериозни доказателства в полза на поговорката. Препоръката е да се яде в по-малки количества. Да няма преяждане. Какво прави съвременния човек - прибира се вечер и започва едно безконтролно хранене, особено пред телевизора или с нещо друго, което го разсейва, и продължава да яде, защото е пропуснал чувството на ситост. После ляга с дистанционното. Логично е да се ядат по-малки порции, по-рано, по-често и по малко, а не веднъж за цял ден. Ако едно количество се разпредели на няколко порции би било по-физиологично дори и заради стимулирането на инсулина.", "date": "2019.10.11", "title": "Д-р Наталия Темелкова: Българите се събират повече да ядат, отколкото да се видят"}
{"url": "https://offnews.bg/futbol/spriagat-anglijski-zashtitnik-za-balgarska-armia-712917.html", "text": "Пореден футболист от Острова е на път да се присъедини към ЦСКА. Това е защитникът Чарли Оливър, който в момента е свободен агент и трябва да избере между две оферти - тази на “червените” и на словенския Браво, който заема шесто място в местното първенство, информира Спортал.21-годишният Оливър е продукт на академията на Манчестър Сити, но няма официален мач за първия тим на “гражданите”.Той е играл редовно за резервния отбор на английския гранд, като на два пъти е бил преотстъпван - първо на Флийтууд Таун, за който записва един мач в Лига 1 (третото ниво на английския футбол - б.р.), а няколко месеца по-късно и на дублиращия тим на Брентфорд, където изиграва 15 мача.През миналото лято Оливър не получи предложение за нов договор от Манчестър Сити и беше освободен. В последните няколко месеца централният бранител, който умее де действа и като десен бек, е отказал няколко оферти.Неговото желание е да продължи кариерата си в чужбина.ЦСКА показва сериозен интерес към английския пазар от известно време и вече привлече трима футболисти от Острова - Тони Уот, Греъм Кери и Вив Соломон-Отабор.Наскоро главният мениджър Стойчо Стоилов разкри, че целта пред ЦСКА е да се утвърди на английския пазар с идеята да осъществява изходящи трансфери.", "date": "2019.10.11", "title": "Спрягат английски защитник за \"Българска армия\""}
{"url": "https://offnews.bg/tehnologii/elegantniat-samsung-galaxy-a30s-e-novoto-popalnenie-v-magazinite-na-vi-712961.html", "text": "Samsung Galaxy A30s вече е наличен в магазините на VIVACOM и онлайн на сайта на цена от 15.98 лв. на месец с план SMART XL. Смартфонът има елегантен и модерен дизайн, и се предлага в зелен, бял и черен цвят. Samsung Galaxy A30s използва зашеметяващия Super AMOLED 6,4-инчов Инфинити HD+ дисплей от край до край, със съотношение 19.5:9, който осигурява оптимално изживяване на картината.Моделът идва с три камери на гърба - 25 МР основна камера, която прави снимките по-ясни и ярки, независимо дали е ден или нощ, 5 MP камера, придаваща дълбочина на кадрите с функция „Фокус на живо“, за по-голямо открояване на обектите и 8 МР ултра широкоъгълен обектив, събиращ в изображението, видяното от човешкото око.За любителите на селфитата, устройството разполага с 16 МP селфи камера с вградено разнообразие от филтри за промяна на цвета и ефектите на снимката. Beauty ефектът автоматично подобрява тона на кожата, а селфи фокусът, кара лицето да изпъкне и да се фокусира на снимката.Samsung Galaxy A30s е с процесор Exynos 7904 (2x1.8 GHz + 6x1.6 Ghz) и батерия с капацитет 4000 mAh, което го прави много подходящ за продължително гледане на видео или играене на игри. Моделът разполага с 4 GB RAM и 64 GB вградена памет, както и със слот за MicroSD карта до 512 GB.Устройството има сензор за пръстов отпечатък, вграден в дисплея, което осигурява по-голяма сигурност и по-лесно използване.", "date": "2019.10.11", "title": "Елегантният Samsung Galaxy A30s e новото попълнение в магазините на VIVACOM"}
{"url": "https://offnews.bg/sviat/ukrainskiat-prezident-postavi-svetoven-rekord-dade-14-chasova-preskon-712922.html", "text": "Президентът на Украйна Володимир Зеленски постави рекорд, като даде пресконференция, продължила 14 часа, предаде Асошиейтед прес, цитирана от БНР. Според украинската национална агенция на рекордите това е най-дългата пресконференция в историята.Постижението беше обявено от представител на украинската национална агенция на рекордите, почти осем часа след началото на пресконференцията, която се състоя в шикозно заведение в центъра на Киев. Досегашният рекорд принадлежеше на президента на Беларус Александър Лукашенко с пресконференция над седем часа, отбелязва Франс прес.Зеленски обсъди редица теми със стотици журналисти - конфликта в Източна Украйна, отношенията с Русия и телефонния си разговор с Доналд Тръмп, заради който американският президент в момента е заплашен с процедура за импийчмънт от демократите.Украинският президент заяви, че не е сигурен дали ще разреши на сътрудника си Андрий Ермак да даде показания в Съединените щати по разследването за импийчмънт на Тръмп, посочва Ройтерс.ТАСС цитира думите на Зеленски заяви, че е против автономия на Донбас. По думите му след изтеглянето на войските от региона там трябва да останат украинската полиция и миротворците от Организацията за сигурност и сътрудничество в Европа.", "date": "2019.10.11", "title": "Украинският президент постави световен рекорд, даде 14 часова пресконференция"}
{"url": "https://offnews.bg/izbori/petar-stoianov-mnogo-iskam-sofia-da-ima-otnovo-za-kmet-jordanka-fanda-712929.html", "text": "„Много искам София да има отново за кмет Йорданка Фандъкова. Харесвам нейната овладяност, сдържаност и балансираност. Това е важно за човек, който управлява такъв голям град като София“. Това каза президентът на Република България в периода 1997-2002 г. Петър Стоянов по време на среща със симпатизанти на СДС на кандидата за кмет на София Йорданка Фандъкова. Той разказа, че през тези години два пъти се е срещал с Йорданка Фандъкова на живо, последният бил съвсем скоро на пътеката към Черни връх.Кандидатурата на Йорданка Фандъкова за кмет на София е подкрепена от ГЕРБ и СДС.", "date": "2019.10.11", "title": "Петър Стоянов: Много искам София да има отново за кмет Йорданка Фандъкова"}
{"url": "https://offnews.bg/gimnastika/simon-bajls-vleze-v-istoriata-na-gimnastikata-s-peta-svetovna-titla-712919.html", "text": "Олимпийската шампионка Симон Байлс (САЩ) стана първата състезателка в историята, която печели пет титли в многобоя на световно първенство по спортна гимнастика.22-годишната Байлс триумфира на шампионата в германския град Щутгарт и отново се окичи със златото след 2013, 2014, 2015 и 2018 година.Американката събра 58.999 точки и изпревари с внушителните 2.100 точки преднина пред завършилата на второто място Сицзин Тан (Китай). С бронза се окичи Ангелина Мелникова от Русия с 56.399 точки.Байлс вече има 16 златни отличия от световни първенства и общо 22 медала, като е само на един от рекорда на Виталий Щербо (Беларус), който тя по всяка вероятност ще подобри още този уикенда в състезанията на отделните уреди.", "date": "2019.10.11", "title": "Симон Байлс влезе в историята на гимнастиката с пета световна титла"}
{"url": "https://offnews.bg/obshtestvo/majkata-na-izostavenoto-bebe-tarsila-sotcialen-dom-bashtata-e-s-psihi-712925.html", "text": "Майката на изоставеното в столичния квартал \"Люлин\" е проучвала преди няколко месеца дали има възможност за наставяне на детето в социален дом.Това заяви в сутрешния блок на  Георги Богданов, изпълнителен директор на \"Национална мрежа за децата\".В момента момченцето е настанено в Дом за медико-социални грижи. Двамата родители са обявили, че не искат да се грижат за него.\"Има много различни семейства в България, има изключително затруднени в отглеждането на децата си, има които страдат от психични заболявания, както е в случая с изоставеното бебе\", добави Богданов.В предаването  на Нова телевизия Димитрийка Цанова от дирекция „Социално подпомагане” – „Люлин” обяви, че бабата на момченцето не сигнализирала социалните служби за проблеми в семейството от страх детето да не бъде отнето. Родителите живеели заедно с майката и сестрата на мъжа. Пред полицията те разказали, че изоставили бебето, защото младата майка била подложена на постоянен тормоз от страна на роднините на съпруга си. Повод за това ставал плачът на бебето. Освен това родителите не разполагали със средства и не получавали помощи, защото на името на бащата са регистрирани четири фирми. Самият той страда от психично заболяване, но няма валидно ТЕЛК-решение, защото според семейството то щяло да му попречи да си намери работа.Предстои експерти да преценят дали бебето да бъде върнато в семейството, дали да отиде при роднини или да бъде дадено за отглеждане в приемно семейство.", "date": "2019.10.11", "title": "Майката на изоставеното бебе търсила социален дом, бащата е с психично заболяване"}
{"url": "https://offnews.bg/politika/kornelia-ninova-dnes-borisov-udari-danoto-712926.html", "text": "„Всички видяхте какво се случи – два неуспешни опити за регистрация на кворум. Били сме свидетели на всякакво шикалкавене от страна на премиера Борисов, за да не ни отговаря на въпроси, но днес той удари дъното като нареди на депутати си да не идват на работа, да провалят кворума, за да не дойде да обясни защо корупцията на неговото правителство провали бъдещето на България в Шенген“.Това заяви председателят на БСП Корнелия Нинова по време на изявление в Народното събрание.„Понеже го чух в едно предаване да казва, че бил дошъл да отговаря, но мен ме нямало - един път ми се е наложило да отсъствам, но искам да ви изложа следните факти. От началото на това Народно събрание всички мои въпроси и питания се връщат от министър-председателя с отказ да ми отговаря поради некомпетентност“, обясни Нинова. Тя даде за пример няколко от питанията си към министър-председателя - питане за Агенция “Митници“, срив в Търговския регистър, източване на лични данни от НАП.Отговорът по думите й е бил, че това не е от компетентността на министър-председателя и че трябва да бъде зададен на вицепремиера по демографска политика Марияна Николова. Друг пример, който председателят на левицата изтъква - питане относно избора на делегирани за България прокурори в Европейската прокуратура, питане защо България гласува против г-жа Кьовеши за главен Европейски прокурор. Отговор - не е от компетентността на министър-председателя, да бъде запитан Данаил Кирилов.Корнелия Нинова обясни и за други случаи на въпроси към Борисов относно преразпределяне на излишъка от националния бюджет за 2019 година: „Беше питан защо заобикаля парламента и раздава пари от Бюджета от багажника на колата си, в разрез с всички закони и правила. Отговор - не е компетентен да ми отговори, компетентен е Горанов“. „Следващо: допълнителни трансфери към общините за сметка на централния бюджет – постановленията, с които той еднолично и по политически причини раздава пари на определени общини, а на други – не. Отговор – не е компетентен, питайте министъра на финансите.Последен пример – питане относно новия модел на икономическа политика, представен от Томислав Дончев. Отговор – Томислав Дончев нещо си говори по медиите това не ангажира правителството да се занимава с него и с Вас. Така че премиерът не е компетентен да тълкува думите на Томислав Дончев“, обясни още Нинова. „Надявам се, че това ви показва тенденцията и отношението към парламентаризма и към моите питания. Страхът му да дойде да ми отговаря е по-голям от парламентаризма“, категорична бе Нинова. Тя припомни думите на бивш генерал, шеф на НСО: „Винаги усещаме кога едно правителство си тръгва, когато министър-председателят отказва да идва в парламента и да отговаря на въпроси, а ако случайно дойде – иска от нас да го извеждаме от страничния вход.“ Мисля, че ситуацията в момента е точно тази“, изрази мнение тя.", "date": "2019.10.11", "title": "Корнелия Нинова: Днес Борисов удари дъното"}
{"url": "https://offnews.bg/futbol/kolkoto-balgari-tolkova-i-chuzhdentci-v-sastava-na-levski-712936.html", "text": "Доста интересен факт се забелязва при Левски по отношение на съотношението между българи и чужденци в отбора. „Сините\" са единственият тим в елита, който е намерил пълен баланс между двете групи футболисти и те са 50 на 50, пише \"Меридиан мач\". От 24 използвани играчи -12 са българи и също толкова чужденците. Ако за начало кажем две думи по темата, касаещи се за всички отбори в първенството, трябва да отбележим една много ясна зависимост. А именно - колкото по-нагоре в класирането е даден отбор, толкова повече са чужденците в него. Макар да са равни като бройка с българите, чужденците са по-голямата част от стартовия състав. От родните играчи твърди титуляри са четирима - Живко Миланов, Иван Горанов, Мартин Райнов и Станислав Иванов. По отношение на головете - повече от 75% от тях също са дело на чужденците. Българите са отсрамени само от Станислав Иванов, който е с 5 попадения. Другият нашенец с гол е Иван Горанов. Именно неговото попадение бе единственото, изработено изцяло от българи.То бе третото срещу Ботев (Пд) при успеха с 3:1 на „Герена\". Асистира му Станислав Костов. Между другото евентуалното завръщане на нападателя след контузията е шансът да се получи още по-голям баланс, равномерност и изравняване при относителната тежест и значимост за отбора на българите и чужденците. В Левски също по безспорен начин се доказва, че с повече чужденци е по-добре. Двата най-слаби мача на тима от началото на сезона бяха и единствените, в които за тима на Хубчев сред титулярите започнаха повече българи. При погрома от АЕК Ларнака на \"Герена\" с 0:4 те бяха 6, а легионерите бяха 5.Сред стартовите 11 започнаха Деян Иванов, Иван Горанов, Ивайло Найденов, Станислав Иванов, Мартин Райнов и Станислав Костов. Още в петата минута пък Хали Тиам се контузи и влезе Илия Юруков и това допълнително отслаби отбора. По-късно в срещата се включи и седми българин - Здравко Димитров, но нещата не се подобриха. При най-катастрофалния мач в първенството от началото на сезона - домакинската загуба от Берое с 1:3 на „Герена\", Хубчев пусна в титулярния състав шестима българи. Освен обичайните - Миланов, Горанов, Райнов и Ст. Иванов, двубоят започнаха още Деян Иванов и Здравко Димитров. Добрата новина за \"сините\" е, че в сравнение с всички останали тимове от най-силните 4 в България, Левски успява да се държи най-близо до Лудогорец с най-малък процент чужденци в състава си. Генерално в Първа лига най-тежко е положението в отборите с над 80% българи в състава. Витоша Бистрица е безспорно последен, Етър и Ботев Враца имаха само по две победи до 11 -я кръг, а Славия живна едва в последните си 3 двубоя. Ботев (Пд) пък, който изживява най-голяма си криза от Христоловото време насам, също е с 70% българи.", "date": "2019.10.11", "title": "Колкото българи, толкова и чужденци в състава на Левски"}
{"url": "https://offnews.bg/politika/borisov-za-novia-asfalt-na-hemus-iziadoha-skalata-vsichko-se-rezhe-k-712928.html", "text": "Няколко дни след като обяви, че ще си тръгне от политиката, когато автомагистрала \"Хемус\" стане напълно готова, премиерът Бойко Борисов тръгна на път за откриването на новия участък от аутобана от Ябланица до Боаза. По време на шофирането на прословутия джип Борисов откровеничи по всички наболели проблеми.\"Тук, като дойдох за първи път, беше една планина. Благодарение на нас това (магистралата) я има. Тая скала е свалена от другата страна. Просто изядоха (строителите) скалата. Всичко това е взривче след взривче, камък след камък. Всичко се реже все едно филия с масло. Шест месеца предсрочно я (отсечката) пускаме. Понеже са карстови извори, водата тука се събира, пречиства се, за да тече чиста.\"\"Най-големият ми грях е, че научих в България да се кара без пари. Виждате какви двойни мантинели, какви огради за сигурност. Това е едно изключително съоръжение. И продължаваме с нова сила. За мое най-голямо съжаление въобще нямаше проект за \"Хемус\". Никой никога не е мислил да я прави. Така че сега продължаваме да проектираме. Никога не е мислено да се развива инфраструктура в България.\" \"Ся изглежда лесно. Тук съм минавал, пръст, чакъл, насип... Сега от Шумен се работи много здраво. През лятото ще се пестят поне 30 мин.\"Нашите отношения с Турция са добросъседски и много пъти, когато Европа е била против него (президента на Турция Реджеп Ердоган), само аз съм отивал там. Натискът от турската граница - вчера беше един човек и те си го прибраха, днес\", заяви премиерът по повод заканата на Ердоган към Европейския съюз да отвори границите за 3,6 милиона бежанци.\"Докато сме с Каракачанов няма страшно.”От своя страна военният министър Каракачанов посочи, че основание за притеснения няма. Въпреки това са взети всички мерки.\"До този момент натискът на българска граница е нула и ние затова настояваме споразумението между ЕС и Турция да се спазва. Колкото по сме сме по-пестеливи на думите в тази ситуация, както казваше царят - да сме царе на мълчанието, ние с Турция нямаме проблеми в момента\", казва Борисов.", "date": "2019.10.11", "title": "Борисов за новия асфалт на Хемус: Изядоха скалата. Всичко се реже като филия с масло"}
{"url": "https://offnews.bg/izbori/gen-kolio-milev-shte-rabotia-sliven-da-bade-moderen-i-prosperirasht-712927.html", "text": "\"Ще работя Сливен да бъде модерна и просперираща община, с икономическо възраждане, нови работни места и високи доходи; оздравителна програма най-вече за селата, за кварталите на град Сливен и междублоковите пространства; корекция на синята зона и изграждане на буферни паркинги за безплатно паркиране\". Това заяви кандидатът за кмет на Сливен от \"БСП за България\" ген. Кольо Милев. Той подчерта, че една община може да работи без да тегли заеми и да си плаща задълженията. Милев заяви, че като кмет на Сливен общината е обслужвала всичките си заеми, не е изтеглила нито един лев заем и не са увеличавани данъците.Милев подчерта, че Сливен има сериозен проблем с безопасността по пътищата. Той каза, че няма зам.-кмет по строителството вече няколко години, няма и експерт, който да отговаря за безопасността по пътищата и пътната маркировка.Милев изтъкна, че има проблем с чистотата и сметосъбирането в града, особено в квартал Надежда, който е оставен на произвола.На въпрос за замърсяването на въздуха в града, Милев каза, че трябва да се обърне внимание на зелените междублокови пространства,  те да се запазят и поддържат. Той допълни, че в града има проблем и с питейната вода, защото 10 години правителствата на ГЕРБ забавят завършването на пречиствателната станция за питейни води.Ген. Милев припомни думите на бившия министър на благоустройството Лиляна Павлова, че това е музей, на който: \"...не трябва да се обръща внимание\".Ген. Кольо Милев бе категоричен, че Сливен има нужда от промяна, от енергично управление и ясна визия за управление, каквато той и листата на \"БСП за България\" имат и могат да изпълнят.", "date": "2019.10.11", "title": "Ген. Кольо Милев: Ще работя Сливен да бъде модерeн и проспериращ"}
{"url": "https://offnews.bg/evropa/evakuirat-mol-v-manchestar-sled-informatcia-za-mnozhestvo-probodeni-ho-712946.html", "text": "Посетителите на мол в Манчестър бяха евакуирани, след като множество хора са били ранени с нож, съобщава местното издание Manchester Evening News, цитирано от БНР.Търговският център Манчестър \"Арндейл\" (Manchester Arndale) беше евакуиран в петък след информация за нанесени прободни рани на множество хора, намиращи се в мола. Все още няма информация дали има смъртни случаи.Според Manchester Evening News на мястото на инцидента има много полицаи, като се говори, че при нападението са били ранени четирима души.", "date": "2019.10.11", "title": "Евакуират мол в Манчестър след информация за множество прободени хора"}
{"url": "https://offnews.bg/politika/demokratichna-balgaria-niama-kak-pri-takava-koruptcia-stolichna-obsht-712911.html", "text": "Темата за общинските дружества е изключително важна, въпреки че често хората не я разбират - и то не случайно, тъй като всъщност кръговете около тези общински дружества не искат хората да разбират за какво става дума. Дружествата, които са 100% собственост на Столична община, са 60 и всички те имат определени функции - предимно да предоставят услуги на нас, гражданите. Но тяхното управление през последните 10 години е докарало всички тях до крайни загуби и непрекъснато задлъжняване.Това заяви кандидатът на \"Демократична България\" за кмет на София арх. Борислав Игнатов на дискусия под надслов \"Няколко начина Общината да печели повече от дружествата си\".Единственото дружество, което е на приход, е \"Софийски имоти\", но неговата дейност е доста странна и там основните приходи са от продажби на общинска собственост, която е прехвърлена към дружеството, обясни той.\"Топлофикация\" - най-големият провалОт останалите дружества в най-тежко състояние е „Топлофикация”. Тя има над 800 млн. дълг, който непрекъснато се увеличава. Последно твърдението на Столична община беше, че тя се е стабилизирала, благодарение на техните мерки. На минус 800 милиона! Това е, разбира се, някаква шега. Не може едно управление, което претендира да е добро, което дори претендира да е дясно, да докара едно дружество до минус 800 млн. дълг! - коментира Борислав Игнатов.При \"Топлофикация\" - във фонда - и в управителния съвет, и в контролния съвет, има избрани хора там, които с години показват много лоши резултати. Но те са избрани от гласовете и на ГЕРБ, и на БСП. И продължават да водят това дружество към един краен фалит, заяви кандидатът на \"Демократична България\" за кмет на София.\"Топлофикация\" е много интересна, защото ако много от вас си мислят, че 90-те отдавна са минали, всъщност тя е пример, че нещата са точно както бяха на времето. Тя е превзета като общинско дружество. На 1 юли 2018 г. излезе нов закон, който казва, че всички топлофикационни дружества трябва да са задължени да си продават енергията на българска независима енергийна борса, каза кандидатът за общински съветник от листата на \"Демократична България\" Виктор Минчев.По данни на анализатори на пазара, говорим за загуби от порядъка на 25-30 млн. за една зима. При положение, че \"Топлофикация\" е на минус 800 млн., за мен е кощунство да се допуска такова нещо и тези пари да не отиват за покриване на дълга на топлофикационното дружество. Ние можем да поискаме преразглеждането на тези договори и да направим така, че \"Топлофикация\" сама да си търгува собствената енергия на българската независима енергийна борса. \"Топлофикация\" има лиценз, тя е лицензирано дружество, тоест има право сама да търгува на борсата. Но много интересно защо е избрала да делегира правата си върху един независим търговец, коментира Минчев.Градският транспортРеално Столична община не е инвестирала нито един лев от собствени приходи или от приходи от обществения транспорт за автобусите. Всички общински дружества са с изключително голям персонал. Центърът за градска мобилност има 1300 души, от които 60 души са ръководни кадри, каза кандидатът за общински съветник от листата на \"Демократична България\" Бойко Димитров.Фъндъкова и цялото управление се хвали, че имаме много нови автобуси, за трамваите все още не могат да се хвалят, защото все още не са ги подменили. Реално Столична община не е инвестирала нито един лев от собствени приходи или от приходите на обществения транспорт за инвестиция в автобусите. Първата голяма партида 126 автобуса се взеха изцяло с европейско финансиране. Другото дружество - Столичният електротранспорт, там като изключим остарялата подвижна техника, чисто финансово те са на малка загуба, но няма фрапиращи нарушения. Метрополитен винаги е даван от общината ни за едно много добре работещо дружество - всъщност се оказва, че е най-непрозрачното дружество. Те публикуват годишния си отчет, но без да има някакви допълнителни бележки, които са абсолютно задължителни за дружества, които имат отчети по международните стандарти, отбеляза Димитров.Въпреки че и трите фирми получават европейско финансиране, което се отразява като приход в техните баланси, никое от тях не може да постигне печалба и да отдели средства за инвестиции, когато това, което сега получаваме, се амортизира и трябва да бъде подменено, заяви Бойко Димитров.Най-големият проблем на София е корупциятаСофия се управлява по един социалистически начин - под името на дясна партия, което е ужасно наистина за всички хора, които вярват в дясното управление, в истинските мерки за добро управление, прозрачно и полезно за нашите съграждани. Ние ще направим точно това: десни мерки за оздравяване на всички общински дружества, пълен одит на всяко едно от тях и конкретни мерки за преструктуриране, обясни кандидатът за кмет.Често ме питат кой е най-големият проблем на София. Понякога се слагат на кантар задръстване срещу мръсен въздух, срещу детски ясли, срещу нещо друго. Всъщност обаче най-големият проблем на София в момента е корупцията. Корупцията, която е позволена от едно лошо непрозрачно управление - то позволява на шепа тарикати да ползват обществения ресурс в собствена полза. Ние ще прекратим това и ще осветлим всичко, което се случва около общинските дружества. Дигитализацията ще позволи истинско прозрачно управление, с отчетност. Ще въведем истински съвременни правила за избор на ръководство на тези дружества, категоричен е Игнатов.", "date": "2019.10.11", "title": "Демократична България: Няма как при такава корупция Столична община да печели от дружествата си"}
{"url": "https://offnews.bg/obshtestvo/slanchevo-i-toplo-do-25-gradusa-dnes-712912.html", "text": "Днес времето ще е слънчево и топло за сезона, показва прогнозата на НИМХ.От сутринта облачността бързо ще се разсейва и слънцето ще пробие облаците.През втората половина на деня по-значителна облачност ще има само над Рила и Родопите.Вятърът ще бъде умерен до силен, ориентиран от север и северозапад.Максималните температури са в интервала 20-25 градуса. Минималните са между 10 и 15 градуса.", "date": "2019.10.11", "title": "Слънчево и топло - до 25 градуса днес"}
{"url": "https://offnews.bg/politika/poseshtenie-na-kornelia-ninova-v-stara-zagora-i-kazanlak-712938.html", "text": "„БСП за България\" кани жителите на община Стара Загора на предизборна среща с лидера Корнелия Нинова, кандидата за кмет проф. Иван Върляков, кандидатите за общински съветници и кметове на кметства, на 13 октомври - неделя.Срещата ще започне в 13:00 ч. в залата на Регионалната библиотека „Захарий Княжески\", където в 12:40 ч. е предвиден брифинг за журналистите.По-късно Нинова ще се посети Казанлък.В 18:00 ч. ще се включи в предизборното събитие в ДК „Арсенал\", с участието на кандидата за кмет на общината – безпартийният капитан ІІІ ранг о.р. инж. Стоян Петров и всички издигнати от „БСП за България\".", "date": "2019.10.11", "title": "Посещение на Корнелия Нинова в Стара Загора и Казанлък"}
{"url": "https://offnews.bg/tehnologii/udalzhava-se-srokat-za-registratcia-v-konkursa-sajt-na-godinata-712947.html", "text": "Най-голям интерес до момента има към категорията Електронен магазин, в която участниците могат да получат най-голяма стойност от своето участие, разпознаваемост, ценна обратна връзка и конкурентно предимство пред другите онлайн магазини“Фондация за активно развитие на уеб“ удължава срока за регистрация в конкурса . Поради големия интерес към единствената българска надпревара за уеб проекти, регистрации ще се приемат до 14 октомври, включително. Събитието и тази година ще събере най-интересните и разпознаваеми проекти в уеб пространството у нас и ще покаже тенденциите в развитието на този динамичен сектор.Конкурсът е подходящ за електронни магазини, фирмени сайтове, мобилни приложения, онлайн медии и други проекти - както такива, които са стартирали наскоро и имат нужда от признание, така и наложили се сайтове, които планират редизайн или търсят причините защо не получават очакваните посещения.Собствениците на нови сайтове ще получат много добра възможност да представят проекта си пред по-широка публика, да получат отзиви за него, както и ценна обратна връзка от експертите в журито, включващо над 30 от най-изявените български специалисти по уеб разработка, дизайн и дигитален маркетинг.Сред досега записалите се участници най-силен интерес има към категорията Електронен магазин. За този тип проекти експертизата на журито може да даде огромна стойност, която след това лесно да донесе повече бизнес на техните собственици. В добавка те получават възможност да представят сайтовете си пред онлайн общността, както и да намерят нови клиенти сред аудиторията на конкурса.“Големият интерес от страна на собствениците на електронни магазини показва, че Сайт на годината носи реална полза за бизнес проектите в българското интернет пространство. Това е и знак за останалите такива проекти, че ако не се включат в конкурса, техните конкуренти ще получат ценно предимство и разпознаваемост, което ще ги постави в по-силна позиция в бъдеще” - сподели Жюстин Томс, основател на конкурса.“На онези, които се отказват от участие, защото смятат, че няма да спечелят, мога да кажа, че сайтовете, които няма да бъдат наградени по време на конкурса, ще спечелят дори още повече. Те ще получат напълно безплатна обратна връзка от експертите в нашето жури, както и от аудиторията. Някои от водещите български онлайн специалисти са поели ангажимент да дадат на нашите участници напътствия какво могат да подобрят в своите проекти, както в технологично отношение, така и при дизайна, потребителското изживяване, маркетинга и съдържанието. Така участието в Сайт на годината ще им помогне да развият много по-силно своите сайтове в бъдеще и през следващите години да извлекат реални ползи от това. Това кореспондира и с нашата дългосрочна цел не само да показваме добрите примери в българското уеб пространство, а и да спомагаме за неговото развитие” - добавя още Жюстин Томс.Сред победителите в минaлогодишното издание на Сайт на годината са иновативни проекти като образователния портал Уча.се, облачната платформа pCloud, електрическите скутери Motoretta, както и начинания с кауза като блога „Майко Мила“, българският портал за стара техника Sandacite.bg и др.За да засили участието на иновативни компании през тази година екипът на конкурса е добавил сред категориите и такава за футуристични проекти, която да отличи визионерски начинания, създадени в България в области като виртуалната реалност, изкуствения интелект, отворените данни и др. Правилата са доразвити, защото браншът се променя динамично и екипът на конкурса продължава да търси нови възможности да включи и отличи повече перспективни дигитални проекти.Останалите категории включват сайтове на фирми, на институции и физически лица, блогове, медийни сайтове, както и такива на каузи. Отделено е и специално място на мобилните приложения, блоговете, чуждоезиковите проекти, създадени от българи.Победителите в конкурса ще получат престижното отличие Сайт на годината за съответната категория, уникална статуетка и грамота на церемония, която ще се проведе на 7 ноември. Журито ще даде и специална награда за принос в развитието на българската уеб среда. Кандидатстването в конкурса е много лесно и изисква символична такса за участие, която ще бъде използвана за покриване на разходите около инициативата. Всички желаещи могат да се регистрират за участие на адрес .", "date": "2019.10.11", "title": "Удължава се срокът за регистрация в конкурса Сайт на годината"}
{"url": "https://offnews.bg/temida/deloto-za-podkup-sreshtu-ivancheva-i-petrova-tragva-na-vtora-instantci-712894.html", "text": "Делото срещу Десислава Иванчева, Биляна Петрова и Петко Дюлгеров започва на втора инстанция днес. Тримата са осъдени, съответно на 20, 15 и 12 години затвор за подкуп. Началото на процеса е насрочено за 10 часа. В съдебния състав е шефът на Апелативния специализиран наказателен съд Георги Ушев. Именно той преди дни не разреши на Иванчева и Петрова да нарушат домашния си арест, за да участват в предизборни изяви. Десислава Иванчева е кандидат за кмет на София, а Биляна Петрова - на район \"Младост\". В мотивите си съдия Иво Хинов, който ги осъди на първа инстанция, обясни защо: Иванчева е поискала подкуп в размер на 187 500 евро от Александър Ваклин, за да администрира строителните му книжа, като за целта е използвала служебното си положение, за да го изнудва. Биляна Петрова и Петко Дюлгеров са нейни помагачи. Тримата бяха оправдани за поискан подкуп (разликата от 187 до 500 хил. евро) за други проекти на Ваклин в \"Младост\", за които също е имало повдигнато обвинение.", "date": "2019.10.11", "title": "Делото за подкуп срещу Иванчева и Петрова тръгва на втора инстанция"}
{"url": "https://offnews.bg/politika/sport-za-sofia-edna-initciativa-na-mladite-sotcialisti-ot-stolitca-712932.html", "text": "На 12 октомври от 15:00 ч. до 17:00 ч. в градинката пред Народен театър \"Иван Вазов\" Младежкото обединение в БСП София ви кани да поиграете, да поспортувате и да поспорим за бъдещето на столицата.Там ще ви очакват младите кандидати за общински съветници и районни кметове, с които ще имате възможността да поиграете джаги, дартс или да направите 2 от 3 на табла, гюлбара и тапа, а през това време да ще обсъдите и как трябва да изглежда столицата.От своя страна, младите кандидати ще ти споделят планове си, а вие ще им разкажете за вашите идеи. Ще обмените гледни точки за проблемите на София и за това какво й е нужно, за да се развива като един модерен и приветлив град за всички!А защо пък и да не поспорите? В спора се ражда истината!Заповядайте!", "date": "2019.10.11", "title": "\"СпорТ за София\" - една инициатива на младите социалисти от столицата"}
{"url": "https://offnews.bg/obshtestvo/spirat-vodata-v-chast-ot-krastova-vada-dnes-712914.html", "text": "Във връзка с прекъсване на сградно водопроводно отклонение на ул. „Борис Руменов“ в кв. „Кръстова вада“ се налага спиране на водоподаването от 10:30 до 15:30 часа на ул. „Борис Руменов“ от бул. „Черни връх“ до ул. „Сашо Николов – Сладура“.", "date": "2019.10.11", "title": "Спират водата в част от Кръстова вада днес"}
{"url": "https://offnews.bg/kultura/videoobrashtenie-na-sal-abruscato-za-kontcerta-na-a-pale-horse-named-712953.html", "text": "Както знаете концертът на A Pale Horse Named Death, Molybaron и The Flying Detachment и Miracle Flair ще се състои следващата седмица, 20 октомври от 19:00 часа в столичния клуб Микстейп 5. Събитието е част от турнето „Season Of The Dead Tour 2019”, представящо най-доброто от творчеството на бруклинските легенди.Вижте видеообръщението от Sal Abruscato (ex-Type O Negative and Life of Agony):Не пропускайте най-близката среща с бившите членове на TYPE O NEGATIVE събрани в една от най-очакваните дарк метъл групи и за първи път у нас.Билетите сe продават онлайн и в мрежата на Евентим, а някои от местата на които можете да ги намерите са Бензиностанции OMV , Technopolis, Български пощи, Orange, Usit Colours, магазини На Тъмно, Office 1 Superstore, билетна каса на EVENTIM на ул.“6-ти септември“в София, билетен център НДК, Дворец на културата и спорта – Варна, Пловдив – билетна каса пред общината.*Клубът не работи с резервации**Политика за достъп на непълнолетни:  ***Гардероб - пътване за употреба:  Предстои обявяването на допълнителна информация.", "date": "2019.10.11", "title": "Видеообръщение на Sal Abruscato за концерта на 'A Pale Horse Named Death'"}
{"url": "https://offnews.bg/politika/bsp-agresiata-ne-mozhe-da-zamesti-lipsata-na-argumenti-712959.html", "text": "Вчера в ефира на Нова телевизия се проведе дебат между кандидатите за кмет на община Русе. По време на дебата, а и след него \"агитката\", подкрепяща кандидата на ГЕРБ Диана Иванова, водена лично от председателя на общинската структура на партията Росен Даскалов, е демонстрирала поведение, присъщо на мутренска групировка - жестове на заплаха и думи, неприсъщи за политици, искащи доверието на избирателите.Това се казва в позиция на Националния предизборен щаб на \"БСП за България\", изпратена до медиите. Не отива на новия общински председател на ГЕРБ в Русе да отправя следните заплахи към представители на БСП: “око за око, зъб за зъб”, както и “отвън ви чака група хора и всички методи са позволени”. На призива да се държи културно, той е отговорил: “кой е казал, че съм културен”?, се казва още в текста. Неприятен факт за репутацията на Нова телевизия е, че не е бил спазен регламентът за брой на подкрепящите кандидатите, като са били допуснати в импровизираното студио повече хора в полза на ПП ГЕРБ. Напомняме им, че в качеството си на организатор на дебати, носят отговорност за неговата почтеност и равнопоставеност. Вчера за съжаление такива не са били осигурени.Националният предизборен щаб на БСП оценява това поведение като поредния пример за стила на ГЕРБ да сплашване на опонентите си. БСП стои зад всички свои кандидати и заявява, че те няма да се влияят от това и ще продължат да водят чиста кампания, залагайки на аргументите в политическия дебат, не на агресия.", "date": "2019.10.11", "title": "БСП: Агресията не може да замести липсата на аргументи"}
{"url": "https://offnews.bg/112/ubitata-v-mladost-e-bila-iznudvana-ot-svoi-zhertvi-712952.html", "text": "Жената, която беше открита простреляна в четвъртък вечерта в столичния квартал \"Младост\", била изнудвана от свои жертви в миналото. Това стана ясно по време на брифинг на Националната полиция и Специализираната прокуратура.Говорителят на Специализираната прокуратура Сийка Милева пък посочи, че най-вероятно убитата Станка Марангозова е жертва на организирана престъпна група. Била е изнудвана от лица, които са потърпевши от нейни действия в миналото, посочи Милева.Марангозова е дъщеря на бившия депутат от БСП в 38-о Народно събрание Кънчо Марангозов, който почина през 2015 г.  До трупа ѝ, открит в автомобила е намерена бяла роза, което се приема като знак за мафиотска екзекуция. Срещу Марангозова има обвинение, че е източила почти 66 милиона лева чрез финансова пирамида.", "date": "2019.10.11", "title": "Убитата в Младост е била изнудвана от свои жертви"}
{"url": "https://offnews.bg/kultura/zasukaniat-sviat-na-marius-kurkinski-ni-otvezhda-kam-nepoznatite-katch-712955.html", "text": "Ивайловград, Долно Луково, Мандрица и Свирачи са магическите места в Родопите, в които ще ни отведе откриващият филм на тазгодишното издание на „”. Именно родопският край и нравите на родопчани са акцентът в сборника „Диви разкази” на писателя Николай Хайтов, по чийто разказ е заснет и филмът на Мариус Куркински.Красивата природа на магичната планина, богатата българска култура и съхраненият през годините бит са естествен декор на филма, който зрителите на Киномания ще видят в зала 1 на  на 14 ноември от 19:00 ч. Любопитен факт е, че местното население на Родопите помага с набавянето на предмети от бита, които да послужат като реквизит на снимачната площадка.„Снимахме в Южните Родопи – край, който е много недокоснат от цивилизацията, непознат е дори за масовия потребител от гледна точна на архитектура и темперамент на хората. Местните участваха като масовка във филма, развеждаха ни по местата, които ние им описвахме. Например местните хора ни показаха един тракийски гроб, около който снимахме, показаха ни също така и малко известни пещери. Радвам се, че те усетиха естеството на филма и ни разкриха тези забележителности, които иначе сами трудно щяхме да открием.”, споделя продуцентът на филма Иван Тонев.Филмът ще върне киноманите години назад, за да им покаже нотките на българския дух от миналото – от сламените покриви на къщите до носенето на носии в ежедневието.Не пропускайте да си подарите една незабравима разходка из родопския край със „Засукан свят” в зала 1 на НДК. Киномания е част от Календара на културни събития на Столична община за 2019 г.Билети за филма „Засукан свят” може да закупите от касите на Билетен център - НДК и онлайн на . Цялата програма на Киномания може да видите .", "date": "2019.10.11", "title": "Засуканият свят на Мариус Куркински ни отвежда към непознатите кътчета на Родопите"}
{"url": "https://offnews.bg/politika/fandakova-pusna-snimki-ot-novite-stantcii-na-metroto-712954.html", "text": "Това са някои от новите станции на третия лъч. До няколко седмици строителните дейности по тях завършват и остават само изпитанията на влаковете преди пускането. Първият етап от третата линия са 8 км от \"Подуяне\" до „Красно село“. Вторият - са 4-те км от „Красно село“ през „Овча купел“ до Околовръстния път при Горна баня. В последните 10 години изградихме 80% от метромрежата на София, пише още Фандъкова. Готови сме с проектите 5 нови участъка и 13 километра: от кв. „Хаджи Димитър“ до кв. „Левски“; от Военната академия, през кв. „Гео Милев“, кв. „Слатина“, зала „Арена Армеец“ до бул. „Цариградско шосе“; от Бизнес парка в жк „Младост“ 4 до Околовръстния път при ИКЕА с връзка с началната станция на Симеоновския лифт; удължаване на Линия 1 под бул. „Царица Йоанна“ от метростанция „Люлин“ до Околовръстния път с нов буферен паркинг; изграждане на междинна метростанция между станции „Сливница“ и „Обеля“ и връзка с нова жп гара на влаковете от западното направление. С тях метрото на София ще има 65 км линии и ще обслужва над 650 хил. пътници на ден. В етап на подготовка са проектите за още 2 разширения с обща дължина 10 км: от надлез „Надежда“ в посока „Илиянци“; от бул. „Черни връх“ през кв. „Витоша ВЕЦ Симеоново“ до „Студентски град“. ", "date": "2019.10.11", "title": "Фандъкова пусна снимки от новите станции на метрото"}
{"url": "https://offnews.bg/politika/prezidentat-radev-haresvame-obshtestvenia-model-na-irlandia-italia-n-712978.html", "text": "Президентът Румен Радев се срещна с държавните глави на Ирландия и Италия в рамките на 15-та Среща на върха на лидерите на парламентарните републики от ЕС в Атина.С ирландския президент Майкъл Хигинс разговорът бе за възможностите за насърчаване на двустранния икономически обмен и взаимните инвестиции между двете страни. Двамата бяха единодушни, че годишен стокообмен от 240 млн. евро не отговаря на икономическия потенциал на България и Ирландия, съобщиха от пресслужбата на българския държавен глава.Като особено перспективни сфери на двустранното партньорство бяха откроени информационните и комуникационните технологии, аутсорсингът, биотехнологиите, екологията и други.\"Ирландският обществен модел, изграден върху висококачествено образование, информационните технологии и иновациите с висока добавена стойност, е пример, който България желае да използва\", подчерта на срещата президентът Румен Радев. Той призова за увеличаване на двустранния научен и образователен обмен в информатиката и високите технологии и подчерта възможността за по-активното използване на европейско финансиране в тази област.  Активната политика на Република Ирландия за поддържане на връзките с ирландските общности в чужбина и съхраняване на техните културни традиции също беше сред темите на срещата на президентите Румен Радев и Майкъл Хигинс. Българският държавен глава покани своя ирландски колега да посети страната ни в удобно за него време.България и Италия споделят обща позиция за необходимостта от усъвършенстване на европейската политика в областта на миграцията, при предоставянето на убежище и за засилване на охраната на външните граници на ЕС.Това подчертаха българският президент Румен Радев и италианският му колега Серджо Матарела, които разговаряха в също в Атина.\"Италия подкрепя присъединяването на България към Шенгенското пространство и работи за реализацията на този важен за страната ни приоритет\", заяви на срещата президентът Матарела. Румен Радев припомни, че България е изпълнила техническите критерии за членство в Шенген още през 2011 г.Двамата откроиха позитивната тенденция в двустранния стокообмен, който надхвърля 4.8 млрд. евро през 2018 г., а Италия е на четвърто място по обем на инвестициите в българската икономика с 2.530 млрд. евро за последните две десетилетия.Президентът Матарела подчерта пред българския държавен глава, че италианският бизнес цени високо своите български партньори и присъединяването на страната ни към Шенгенското пространство допълнително ще стимулира италианските компании да инвестират у нас.", "date": "2019.10.11", "title": "Президентът Радев: Харесваме обществения модел на Ирландия, Италия ни подкрепя за Шенген /обновена/"}
{"url": "https://offnews.bg/obshtestvo/sv-filip-varshil-mnogo-chudesa-712913.html", "text": "На 11 октомври светата Църква чества паметта на св. апостол Филип. Той се родил в Кесария Палестинска. Дякон Филип, като оставил Йерусалим, дошъл в Самария, където усърдно проповядвал благата вест за спасителното дело на Богочовека. Народът с радост го слушал и се удивлявал на чудесата, които той вършел. Филип изгонвал нечисти духове и изцерявал болни. Повярвали в проповедта му много хора. В Самария имало един човек на име Симон, известен като магьосник. Той също приел свето кръщение от Филип.Апостолите, които продължили да пребивават в Йерусалим, чули, че много жители на Самария приели словото Божие по благовестението на дякон Филип, който в служението си се издигнал до степен на апостол. Апостолите Петър и Йоан дошли също в Самария, за да помогнат на Филип в устройването на Църквата там.Св. Филип продължил апостолското си служение. Бил в град Азот. Обходил след това още много градове и села. Навсякъде неуморно разкривал истината за делото на Спасителя в тоя свят. Стигнал в Кесария при четирите си дъщери. Живял при тях и тук приемал новоповярвалите. Дъщерите му имали пророчески дар.От Кесария Филип дошъл в лидийския град Тралия, Мала Азия. Тук служил на Църквата като епископ тралийски. Обърнал мнозина към Христа. Вършил и тук, както по много други места, големи чудеса.Починал в дълбока старост, обичан от цялото си многобройно паство.", "date": "2019.10.11", "title": "Св. Филип вършил много чудеса"}
{"url": "https://offnews.bg/futbol/balgaria-i-cherna-gora-vratnaha-skuchno-ravenstvo-trikoliorite-zapi-712984.html", "text": "България и Черна гора завършиха наравно 0:0 в среща от Група А на евроквалификациите, играна на градския стадион в Подгорица.Футболистите на селекционера Красимир Балъков стояха по-добре на терена през първото полувреме и дори могат да съжаляват, че не успяха да поведат в резултата. С пропуски се отличиха Божидар Краев и Галин Иванов.През втората част домакините леко вдигнаха темпото, но като цяло и при двата отбора се виждаше сериозната липса на идеи и класа в офанзивен план.Така България продължава да потъва в черната си серия. \"Трикольорите\" вече имат десет мача без победа. В тях нашите момчета направиха пет равенства и допуснаха още толкова загуби.Българите и Черна гора продължават да заемат последните 2 позиции в групата си с актив от 2 точки. Сега пред Балъков и компания предстои срещата с Англия в понеделник на \"Васил Левски\".Черна гора: Петкович, Секулич, Н.Вукчевич, Лагатор, Савич (Косович 39'), Йовович (Янкович 66'), Хакшабанович (Миркович 82'), Болейвич, Шимич, Марушич, БечирайСелекционер: Фарук ХаджибегичБългария: Илиев, Пашов, Димитров, Занев, Недялков, Малинов, Иванов, Попов (Костадинов 64') Марселиньо (Иса 70'), Вандерсон (Карагарен 77'), КраевСелекционер: Красимир Балъков", "date": "2019.10.11", "title": "България и Черна гора врътнаха скучно равенство, \"трикольорите\" записаха 10-и мач без победа"}
{"url": "https://offnews.bg/obshtestvo/parvite-balgaro-avstrijski-konsultatcionni-dni-po-pensionni-vaprosi-se-712951.html", "text": "Националният осигурителен институт (НОИ), съвместно със Службата по трудови и социални въпроси на МТСП към Посолството на Република България в Република Австрия, Австрийския пенсионно-осигурителен институт и Австрийския институт за социално осигуряване на търговската икономика, проведе на 5, 6 и 8 октомври 2019 г. в австрийската столица Виена първите българо-австрийски консултационни дни.В рамките на проявата три екипа от експерти предоставиха индивидуални консултации на лицата, живеещи в Австрия, които имат осигурителни периоди, придобити съгласно законодателството на България и на Австрия. Консултациите протекоха при голям интерес от страна на заинтересованите лица. Поставени бяха въпроси, свързани с условията за придобиване на право на пенсии, преизчисляване и изплащане на пенсии съгласно правилата за координация на схемите за социално сигурност, съдържащи се в европейските регламенти, очаквания размер на бъдещата австрийска пенсия, както и правото на изравнителна добавка към пенсията, отпускана и изплащана по реда на австрийското законодателство.На разположение на заинтересованите лица бяха експерти от дирекция „Европейски регламенти и международни договори“ при Централно управление на НОИ, ръководени от г-жа Весела Караиванова, подуправител на осигурителния институт. Организацията на първите българо-австрийски консултационни дни беше реализирана с подкрепата на г-жа Божидара Станкова-Бочева, ръководител на Службата по трудови и социални въпроси към Посолството на Република България в Република Австрия.Благодарение на участието в събитието на г-н Жулиен Желев – представител на Австрийската федерация на синдикатите, заинтересованите лица получиха консултации и в областта на трудовото право, както и отговори на въпроси, свързани с пребиваването на български граждани в Австрия.", "date": "2019.10.11", "title": "Първите българо-австрийски консултационни дни по пенсионни въпроси се проведоха във Виена"}
{"url": "https://offnews.bg/politika/izselnicheska-organizatcia-v-turtcia-prizova-za-mobilizatcia-za-vota-v-712983.html", "text": "Конфедерацията на балканските и румелийските турци в Турция прояви загриженост за местните избори у нас и призова за пълна мобилизация за вота.Зам.-председателят на тази изселническа организация Ерол Улу разпространи свое изявление до турските медии, в което подчертава надеждата си, че вотът ще премине спокойно и успешно.„Както във всяка страна, така и в България местните избори са много важни. Затова трябва всички избиратели, независимо дали се намират в Турция или някъде в европейските страни, да се завърнат в България и да гласуват“, посочва изселническият лидер.Той допълва, че на 27 октомври до урните ще отидат 3, 5 милиона избиратели.Улу уточнява, че е посещавал страната ни и се е срещал с много кметове и съветници, които работят в различните области, в социалния и културния сектори, и „винаги помагат на нашите сънародници, на подкрепата на тези наши приятели разчитаме и сега“.„Така и нашите млади братя и сестри, които идват след нас, ще разчистят пътя си. Очакваме изборите да преминат спокойно, в мир и сплотеност“, пише изселническият лидер, отговорен за връзките с медиите.Същевременно редица издания в южната съседка акцентират на изявлението на премиера Бойко Борисов от днес във връзка с предупреждението на Ердоган за възможното отваряне на границите, при което 3, 6 милиона бежанци ще залеят Европа.„Българският премиер Борисов подкрепя Турция“, „България: Ако Турция отвори границите, няма да можем да спрем бежанците“, „Бомбастично изявление на българския премиер!“ са най-често срещаните заглавия в турските медии.„Българският премиер, който прави впечатление с подкрепата си за Ердоган при всеки възможен случай, коментира предупреждението на президента за евентуалното отваряне на границите и възможността 3, 6 милиона бежанци да тръгнат към Европа. Българският министър-председател подчерта, че докато Европа е против Ердоган, той единствен стои до него“, пише в една от публикациите.Цитиран е и Борисов от видеото му във Фейсбук, в което той казва: „България и Турция са в много добри съседски отношения. Когато имаше напрежение между Турция и ЕС, аз помагах на Ердоган. Когато Европа в много случаи беше против Ердоган, само аз бях до него“.", "date": "2019.10.11", "title": "Изселническа организация в Турция призова за мобилизация за вота в България"}
{"url": "https://offnews.bg/sviat/sirijskite-kiurdi-atakuvaha-turski-gradove-5-detca-sa-sred-ubitite-712979.html", "text": "Кюрдските отряди от сирийския клон на ПКК атакуваха района Нусайбин в турската крайгранична провинция Мардин, убитите са 8, а 35 души са ранени, предаде Анадолската агенция.По-рано през деня на минометен обстрел откъм Сирия бе подложен град Суруч в провинция Шанлъурфа. Взривовете на минометните снаряди отнеха живота на двама цивилни жители, други двама са ранени.Предния ден при ракетно-минометни обстрелвания по населени места в провинциите Шанлъурфа и Мардин в Югоизточна Турция загинаха 7 жители, сред които 5 деца на възраст 11, 12 и 15 години, и бебе на 9 месеца.При обстрела в Нусайбин са ранени и двама кореспонденти на Анадолската агенция. Огънят е бил от района на Камишли в Сирия, контролиран от бойците на сирийското крило на ПКК.По време на операцията „Извор на мира“ в северната част на Сирия са убити трима турски военни.От началото на турската военна операция са наутрализирани 342 терористи, заяви министърът на отбраната Хулуси Акар и увери, че всичко ще приключи в срок и с успех.Генералният секретар на НАТО Йенс Столтенберг, който е в Истанбул, подчерта, че нито една страна от алианса не е подлагана на толкова атаки, колкото Турция от територията на Близкия Изток.Той отбеляза, че съюзниците от НАТО ще продължат да подкрепят Турция, която е в челото на изключително важната за алианса борба.Столтенберг посочи, че всички заловени и заключени в сирийските затвори терористи от Ислямска държава трябва да останат на територията на Сирия. За това обаче е необходимо да се разработи план, допълни той.„От страните в НАТО Анкара очаква солидарност по въпросите за гарантиране на сигурността на границите. В тази връзка особено значение има принципът за единството на зоната за сигурност на алианса. Това е естествено и законно право на Турция“, заяви външният министър Мевлют Чавушоглу по време на съвместната пресконференция със Столтенберг.Чавушоглу призова за борба с дезинформацията за антитерористичната операция „Извор на мира“. „Кюрдските терористи опитват да припишат на турските въоръжени сили собствените си атаки срещу християните в сирия и по този начин да повлияят на световната общност, особено на християнския свят“, посочи първият дипломат на Турция.При закрити врати в Истанбул преминаха преговорите между Столтенберг и президента Реджеп Ердоган.", "date": "2019.10.11", "title": "Сирийските кюрди атакуваха турски градове, 5 деца са сред убитите"}
{"url": "https://offnews.bg/futbol/as-na-tcska-e-aut-za-mesetc-712916.html", "text": "Отборът на ЦСКА губи един от титулярите си - Жанио Бикел, за месец.На вътрешния халф предстои операция на рамото, която ще го извади от строя за предстоящата серия от 4 поредни тежки гостувания с Локомотив (Пловдив), Етър и Черно море за първенство и Арда (Кърджали) за Купата на България.Бикел получи травмата си в последния двубой с Витоша (Бистрица), когато бе заменен на почивката от Рубен Пинто.Той не замина с “червените” на лагера в Банско, като до края на седмицата ще бъде опериран в столична клиника. Възстановяването му ще отнеме месец, пише \"Тема Спорт\".", "date": "2019.10.11", "title": "Ас на ЦСКА е аут за месец"}
{"url": "https://offnews.bg/izbori/delchev-manolova-podpisa-che-shte-izpalniava-desni-politiki-danatci-712930.html", "text": "София има възможност и заслужава градивна промяна. Мая Манолова показа, че може да работи за каузите на гражданите и да превърне една забравена институция в работеща, именно затова получи подкрепата на активни граждани, които издигнаха кандидатурата й за кмет.Това заяви пред БНР Димитър Делчев, водач на листата за общински съветници на дясно-центристката коалиция „Движение България на гражданите“ (ДБГ, ЗНС, НДСВ и Път на младите), които подкрепиха Манолова за кметския пост.Като основни ангажименти на общинските съветници и Манолова като кмет ще бъде цялостно изграждане на Околовръстното шосе и започването на вътрешните градски рингове, така че трафикът в центъра да бъде намален наполовина, за да се намалят и задръстванията.Делчев беше категоричен, че ще настояват за налагане на мораториум върху строителство на зелени площи като собствениците на терени да бъдат компенсирани справедливо. Хората ще получат това, което струват имотите им, но не може да има повече строежи в малкото останали зелени площи, София трябва да диша, добави водачът на листата на ДБГ.", "date": "2019.10.11", "title": "Делчев: Манолова подписа, че ще изпълнява десни политики. Данъци няма да се вдигат"}
