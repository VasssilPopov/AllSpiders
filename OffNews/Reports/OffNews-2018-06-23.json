{"url": "https://offnews.bg/futbol/nakazvat-golmajstorite-za-shvejtcaria-sreshtu-sarbia-683152.html", "text": "ФИФА може да наложи наказание от два мача на голмайсторите за Швейцария при победата с 2:1 срещу Сърбия Гранит Джака и Джердан Шакири заради политическа пропаганда.Двамата швейцарски национали с произход от Косово направиха жестове след попаденията си, които кореспондират на албанския национализъм. Джака събра дланите си в имитация на разперен орел, докато Шакири имитира двуглавата птица, която е изобразена на флага на Албания.И двамата футболисти са с косовско-албански корени, като семействата им са се озовали в Швейцария като бежанци през 90-те години вследствие на войната в бивша Югославия.Държавата Косово е населена с етнически албанци, но не е призната от Сърбия официално, както и от още 82 страни, членки на ООН. За капак Шакири игра с флага на Косово на една от обувките си. Двамата играчи бяха бурно освирквани от сръбските фенове по време на мача.От ФИФА нямат голям избор, освен да накажат двамата футболисти, тъй като поведението им ще създаде опасен прецедент.Минималната глоба е 5058 долара плюс наказание за два мача. Сърбите подадоха и жалба срещу съдийството на германеца Феликс Брих, който ги ощети на два пъти, като особено скандално беше решението му в 66-ата минута, когато отсъди фаул в нападание на Александър Митрович, който беше държан в наказателното поле от двама швейцарски футболисти.", "date": "2018.06.23", "title": "Наказват голмайсторите за Швейцария срещу Сърбия?"}
{"url": "https://offnews.bg/politika/zemedeltcite-na-spas-panchev-napuskat-koalitcia-bsp-za-balgaria-683159.html", "text": "Земеделски съюз \"Александър Стамболийски\" реши да напусне коалиция \"БСП за България\", съобщава \"Фокус\", като се позовава на пресцентъра на партията. Според информацията решението е било взето по време на проведения днес 44-ти редовен конгрес на партията. В съобщението пише още, че конгресът е преизбра за председател на партията Спас Янев Панчев и избра ръководни органи на партията.В момента Земеделски съюз \"Александър Стамболийски\" има двама депутати, които са част от групата на \"БСП за България\" -Янев и Димитър Георгиев. Засега не е ясно дали те ще напуснат парламента, или ще станат независими депутати.Решението на Земеделски съюз \"Александър Стамболийски\" идва в навечерието на вота на недоверие срещу правителството на тема сигурност, който е внесен от левицата. Дебатите по него ще се проведат във вторник, а гласуването ще бъде в петък.", "date": "2018.06.23", "title": "Земеделците на Спас Панчев напускат коалиция \"БСП за България\""}
{"url": "https://offnews.bg/obshtestvo/angelkova-ne-otkri-narushenia-na-plazh-perla-683155.html", "text": "Изискванията за 50% свободна и 50% платена зона на морски плаж Перла са спазени. Платените плажни принадлежности на ивицата са според одобрената схема от Министерството на туризма.Това каза министър Николина Ангелкова при проверка на място на плажа, в която участва и кметът на Приморско Димитър Германов.Тя уточни,че според експертите от контролното звено на министерството, нарушения няма, но допълнително ще бъде възложен и геодезически мониторинг, за да се гарантира, че площите с платени плажни принадлежности и свободна зона са според изискванията.Министърът обясни още, че ако бъдат установени някакви отклонения от изискванията, ще бъде наложена неустойка, която е в размер на 5% от концесионната цена по договор, а при повторно нарушение ще изпратим предупреждение за прекратяване на концесията.Това е втора проверка на ивицата през този сезон, уточни министър Ангелкова. При първата липсваха табели и медицински пунктове, които сега са на лице. По отношение на сигналите, че не се разрешава на туристите да плажуват на свободна зона,министърът каза, че тази година местата на двете зони са разменени спрямо миналата година, която може би причинява неудобство. Според закона обаче всеки стопанин на плажа може да променя схемата и разполагането на платени плажни принадлежности всяка година, стига тя да отговаря пропорционално на изискванията.За плаж Приморско-централен сме поскали от кмета да издаде заповеди за премахване на преместваемите обекти, които в момента са на ивицата, заяви министър Ангелкова. И уточни, че в момента не е редно на плажа да има търговски обекти и платени плажни принадлежности, а ако се стигне до премахване, ще бъдат съборени 4 обекта.Министърът информира още, че има приключила процедура за концесиониране на плажа, като в момента тече срок за обжалване. Очаква се до 2 седмици да има подписан договор, но ако евентуално обжалване забави сключването му, плажът ще бъде отдаде под наем. Успоредно с това ивицата е обявена за неохраняема, така водното спасяване за момента ще бъде осигурено от областната управа на Приморско, а почистването откмета, обясни министър Ангелкова.Относно плаж Кабакум и сигнали за замърсени води, които се изливат на плажа министърът информира, че сме сезирали контролните органи и ще бъде направена съвместна проверка. Очакваме тя да бъде извършена най-късно до понеделник, с което ще се установи дали има замърсяване, обясни още тя. В зависимост от резултатите ще предприемем и необходимите мерки, увери министърът.", "date": "2018.06.23", "title": "Ангелкова не откри нарушения на плаж Перла"}
{"url": "https://offnews.bg/112/stena-se-sruti-na-ozhivena-ulitca-v-plovdiv-683153.html", "text": "Тухлена стена се срути на оживена улица в архитектурен резерват \"Старинен Пловдив\". Няма пострадали, съобщава бТВ. Стената се е стоварила върху тротоара на улица \"Княз Церетелев\" рано сутринта, разказват очевидци.Камъни, тухли и мазилка са затрупали близките контейнери за смет. Падналата стена разрушава и електрически стълб от уличното осветление.Засега не е ясно кой е собственикът на имота, чиято стена е паднала.", "date": "2018.06.23", "title": "Стена се срути на оживена улица в Пловдив"}
{"url": "https://offnews.bg/112/kamion-s-domati-katastrofira-v-kresnenskoto-defile-683154.html", "text": "Камион с домати се е ударил в скала в Кресненското дефиле. Двама души са пострадали.Сигнал за инцидента е подаден в 16.30 часа, съобщава БГНЕС. Товарният камион се е движел в посока от Симитли за Кресна.Щайгите с домати са се разпилели на пътното платно. Шофьорът и негов спътник са откарани в болницата в Сандански. Движението в района се регулира и се осъществява само в едната лента.Все още не са ясни причините за пътния инцидент.", "date": "2018.06.23", "title": "Камион с домати катастрофира в Кресненското дефиле"}
{"url": "https://offnews.bg/sviat/erdogan-az-i-putin-sme-naj-opitnite-polititci-v-obshtoto-sabranie-na-683129.html", "text": "Турският президент Реджеп Тайип Ердоган определи Владимир Путин и себе си като най-опитните политици в Общото събрание на ООН. Ще го кажа пределно ясно - към момента в Общото събрание на ООН има само двама наистина опитни политици, възможно е да има и други, но не си спомням: това сме Путин и аз. Защото и двамата сме били както премиери, така и президенти. Постигнали сме доста, но напред има още много задачи, каза Ердоган пред турската държавна телевизия TRT.Той също така твърди, че по сирийския въпрос сътрудничеството на Турция с Русия е добре съгласувано, благодарение на специалните отношения с Путин и тесните контакти между двете външни министерства.", "date": "2018.06.23", "title": "Ердоган: Аз и Путин сме най-опитните политици в Общото събрание на ООН"}
{"url": "https://offnews.bg/112/izbiagaliat-zatvornik-se-opital-da-vzeme-zalozhnik-predi-da-bade-zalov-683157.html", "text": "Избягалият затворник Борис Иванов се е опитал да вземе заложник преди да бъде заловен от полицията.Това се разбра по време на пресконференция на ръководството на МВР в Ловеч след мащабната операция по залавянето на беглеца.Министърът на вътрешните работи Валентин Радев обяви, че въпреки огромното напрежение и натиска върху органите на реда, те са успели да заловят избягалия затворник Борис Иванов. \"Един рецидивист, изнасилвач, обирджия е хванат. Да са спокойни - събота, неделя... Така действа системата, така ще работим и занапред\", заяви той, цитиран от БНР.Иванов е задържал възрастна жена, която живеела на края на селото, за да уплаши жителите на Летница. \"Тя дава сигнал с жест към районния инспектор, който тя познава и реално той по тези жестове разбира, че тя всъщност е заплашена\", обясни главният секретар на МВР Младен Маринов.\"Така действа системата, така ще работим и занапред спрямо всички, които нарушават правилата. Само за два дни, около 52 часа ни бяха необходими за издирването. Благодаря на всички, които участваха в операцията.Бяхме критикувани, че използвахме много сили, но те бяха необходими. Важно е да подчертая, че критиките, които чувахме, демотивират състава, служителите са пресирани и под излишен натиск, когато работят усърдно. На практика, предприети и извършени са всички необходими действия, които невинаги може да бъдат оповестявани и обяснявани, но се вършат. Нека има критики, но по-внимателни, за да могат професионалистите да работят спокойно\", заяви министърът.Радев разказа и как е протекло издирването. По думите му вчера МВР са получили сигнал по-конкретен сигнал къде се намира Иванов и незабавно е била организирана мащабна операция с целия ресурс на ОДМВР, СОБТ, Дирекция „Жандармерия“-ГД „Национална полиция“.\"Проверени бяха много места, в определен момент служебните кучета попаднаха на следа и колегите работиха цяла нощ. Сутринта получихме сигнал на тел. 112 от жител на Летница, че беглецът е забелязан в необитаема къща в града. Към мястото са насочени повече сили и случаят се е развил динамично - беглецът е осъществил отвличане на възрастна жена в опит да се застрахова срещу действията на служителите на МВР, използвано е огнестрелно оръжие за респектирането му и я е оставил. Продължил е бягството си и след бързи действия на СОБТ, е задържан. Няма пострадали. В резултат на действията на жандармеристите, е предотвратено отвличането на жената и евентуална заложническа криза. В момента, в който е осъзнал, че е разпознат, беглецът панически обмислил тактики за спасяване – вижда жената, която живее в края на населеното място, но тя успява да даде знак с жестове на районния инспектор, че е застрашена и той е реагирал много адекватно. Опитал отново да избяга и след бързи тактически действия на СОБТ, беглецът е задържан. СОБТ не се използва само за обезвреждане и в случая работата им допринесе издирваният да не извърши друго престъпление\", каза Радев.Полицията ще анализира действията на беглеца. Според първоначалната преценка на МВР най-вероятно той не е имал предварителен цялостен план.Вероятно на Иванов ще бъде повдигнато и ново обвинение - за опита за отвлизане на възрастна жена. В момента той се намира в Районното полицейско управление в Ловеч при засилено полицейско присъствие", "date": "2018.06.23", "title": "Избягалият затворник се опитал да вземе заложник преди да бъде заловен"}
{"url": "https://offnews.bg/dw/operatcia-spasiavaneto-na-merkel-683138.html", "text": "Официално те трябва да подготвят почвата за постигането на европейско решение за миграцията. Но европейските лидери знаят, че залогът е нито повече, нито по-малък от спасяването на канцлерката Меркел.Дотук 16 държави са изразили желание да участват в разговорите в неделя в Брюксел. Първоначалната идея предвиждаше да се срещнат лидерите на Германия, Франция, Италия и Гърция, които да обсъдят проблема с миграцията. Но междувременно събитието прерасна до истинска среща на върха, макар и в камерен състав. Говорител на ЕК подчерта, че поканата важи за всички, очевидно визирайки с това страните от Вишеградската четворка, които вече обявиха, че не смятат да участват. Няма значение, че в случая никой няма намерение да ги принуждава да приемат мигранти, срещу което те самоотвержено се съпротивляват, а по-скоро ще се обсъжда само практическото решение на някои проблеми в страните, в които основно пристигат мигранти. Но и това е вярно - колкото повече страни участват в срещата, толкова по-трудно ще бъде постигането на решение.Обратното приемане на мигрантиВсъщност поканата на ЕК трябваше да осигури необходимата подкрепа за канцлерката Меркел, за да проведе тя неформални разговори с италианското правителство относно неговата готовност да приеме обратно мигрантите от австрийско-германската граница с първоначална регистрация в Италия. За това всъщност настоява нейният коалиционен партньор - баварският ХСС. Вътрешният министър Хорст Зеехофер с цялата си арогантност действа така, сякаш е господар на положението. А в действителност той има нужда от това да работи в тясно сътрудничество с Австрия, и най-вече с Италия. Но опитът се провали - в проекта за споразумение беше залегнал „гъвкав механизъм за обратно приемане“ на мигранти, придвижващи се на север. В пристъп на ярост италианският премиер Джузепе Конте заплаши, че няма да участва в срещата. Наложи се германската канцлерка да го успокоява, оттегляйки проектодокумента. И сега става още по-неясно как при тези обстоятелства Меркел ще си реши проблема с вътрешния министър Зеехофер, който открито я изнудва.Приемни лагери извън ЕСИдеята за приемни бежански лагери извън ЕС не е нова - тя се обсъжда от поне 15 години. Дотук винаги е била смятана за неприложима от морална, практическа и юридическа гледна точка. Междувременно натискът от страна на десните популисти в Европа се засили до такава степен, че сега идеята за бежански лагери покрай границите на ЕС вече изглежда като спасително решение. На практика миграционният проблем трябва да бъде пренесен извън границите на ЕС. Унгарският премиер Виктор Орбан вижда в това потвърждение на твърдата си политика на капсулиране. „Трябва да се концентрираме върху въпросите, по които можем да постигнем съгласие. Понастоящем това са две теми - подсигуряване на границите и създаването на \"хот-спотс\" (т.нар. \"горещи точки\" за прием на бежанци) извън границите на ЕС“, заяви той.После научихме, че Австрия и Дания вече разговарят неофициално (например с Албания) по темата. Но също и в официалните документи от Брюксел вече се говори за „регионални външни центрове за настаняване“, т.е. за лагери извън Европа, които да поемат бежанците от Средиземноморския маршрут. По някакъв начин там трябва да бъдат решени и техните молби за предоставяне на убежище. От кого и по какви правила - никой засега не знае.Междувременно стана известно, че италианският вътрешен министър Матео Салвини заминава идната седмица за Либия. Там той ще вербува за създаването на приемни лагери на либийска територия.Италия мъти водатаГермания не е единствената държава, която, заради вътрешнополитическата си криза, поставя миграционната политика на първо място в дневния ред на ЕС. Новото правителство в Рим, и преди всичко вътрешният министър Салвини, допринася за ескалацията на напрежението. Миналата седмица кораб с бежанци беше отклонен към Испания, след като Италия отказа да го приеме и затвори пристанищата си също и за други два кораба. Салвини дори иска да арестува хуманитарните работници и да конфискува корабите им. по негоите думи „таксиметровите услуги“ през Средиземно море трябва да бъдат прекратени.ЕС обаче също носи вина за тази ситуация - години наред той игнорира италианските искания за реформиране на Дъблинското споразумение. Новото предложение е мигрантите над определена горна граница да бъдат разпределяни измежду страните-членки на ЕС, срещу което страните от Вишеград са категорично против. Но също и Германия, както и някои други страни-членки, дълго време блокираха приемането на такова решение и сега им представят политическата сметка. Независимо от всичко това, реформата на Дъблинското споразумение отново се отлага за шест месеца.Европейските лидери се единни само по въпроса за защитата на външните граници на общността. “Ние не трябва да спорим повече за разпределянето на бежанците, а да се концентрираме върху защитата на нашите външни граници“, заяви австрийският канцлер Себастиан Курц, чиято страна в началото на юли ще поеме от България ротационното председателство на съюза. Той подчертава, че това е начинът да бъде спасен Шенген. За целта трябва да бъде увеличена числеността на силите Фронтекс с 10 хиляди полицаи, както и на Европейската служба за предоставяне на убежище.Такива предложения се обсъждат от години, но когато въпросът опре до финансирането на начинанието, изведнъж всички замлъкват. В този смисъл канцлерката Меркел сега би могла да извади чековата книжка и да мобилизира личните си резерви, за да направи политическите си партньори по-сговорчиви.Не в Брюксел, а в МюнхенНаблюдателите смятат, че първоначално ще бъде подготвена почвата за двустранни, тристранни или многостранни решения по отделни проблемни точки. И едва по-късно може да се стигне до общоевропейско решение. А що се отнася до това дали в неделя може да бъде постигнат някакъв напредък, който да укроти баварския коалиционен партньор на Меркел, решението няма да бъде взето нито в Брюксел, нито в Берлин, а в Мюнхен. Доскоро никой не можеше да си представи, че в столицата на една германска провинция могат да решават за бъдещето на Европа.", "date": "2018.06.23", "title": "Операция 'Спасяването на Меркел'"}
{"url": "https://offnews.bg/obshtestvo/natcionalnata-mrezha-za-detcata-ostavkata-na-sotcialnia-zam-ministar-683139.html", "text": "\"Заместник-министърът Росица Димитрова е професионалист с опит в социалната сфера, така, както и министър Бисер Петков. Обратната връзка на много организации е, че г-жа Димитрова и г-н Петков са започнали обсъждането на дългоочаквани промени, както и са отворени за диалог и търсенето на решения в интерес на децата и семействата. Поставянето на знак за равенство между техните оставки и разрешаването на проблемите на системата, която трябва да бъде подредена и уредена в подкрепа на всички семейства, обаче е подмяна на причините и прикриване на същинските проблеми на тази система.\"Това твърдят от Националната мрежа за децата в писмо до министър-председателя, социалния министър и омбудсмана. Позицията е във връзка със скорошните оставки в социалното министерство и протеста на майките на децата с увреждания.Националната мрежа за децата е обединение на 149 граждански организации, работещи с и за деца и семейства в цялата страна. През 2017 г. организациите членове на Национална мрежа за децата са подкрепили с работата си 73 624 деца и 21 718 семейства, 11 661 специалисти – социални работници, психолози, учители, съдии, полицаи и много други.\"В разгара на изострено противопоставяне на позиции по темата за реална помощ за семействата на деца и на всички хора с увреждания отново се стигна до оставка в Министерството на труда и социалната политика - на заместник-министър Росица Димитрова. Дали тази оставка обаче реално има връзка с исканията на протеста на родителите на деца с увреждания пред Министерски съвет, е спорен въпрос.Росица Димитрова е професионалист с опит в социалната сфера, така, както и министър Бисер Петков. Обратната връзка на много организации е, че г-жа Димитрова и г-н Петков са започнали обсъждането на дългоочаквани промени, както и са отворени за диалог и търсенето на решения в интерес на децата и семействата. Поставянето на знак за равенство между техните оставки и разрешаването на проблемите на системата, която трябва да бъде подредена и уредена в подкрепа на всички семейства, обаче е подмяна на причините и прикриване на същинските проблеми на тази система. Повод за оставката на един държавен служител би следвало да е неизпълнение на служебни задължения, а не пропуски на други лица в администрацията. Иначе остава усещането, че истинската цел е овладяване на напрежението в МТСП и уличните протести вместо пристъпване към решаване на проблема.Проблемът е много по-дълбок - в голямата си част правата, гарантирани от Конвенцията за хората с увреждания, продължават да не бъдат спазвани. Огромни предизвикателства са налице по отношение на гарантирането на независим живот и включване в общността, образование, здравеопазване, рехабилитация, достъпът до които за много деца и техните семейства остава въпрос често пъти на икономическа привилегия, а не на право.Голяма част от причините за всичко това виждаме в липсата на политическа воля и визия за реформа в системите на Министерството на труда и социалната политика. Това министерство поддържа най-голямата централизирана администрация чрез своите две агенции - Агенцията по заетостта и Агенцията за социално подпомагане. Практиката на харчене на пари на парче от Европейския съюз продължава, като редица мерки в подкрепа на децата и семействата се финансират от проект на проект без ясен план за продължение след изтичането им. В този капан до началото на 2018 г. бяха и родителите на децата с увреждания, и общинските администрации, управляващи програмата Операция „Независим живот“. От началото на 2018 г. парите за социален асистент, домашен помощник и личен асистент вече се финансират от държавния бюджет на стойност над 68 милиона лева годишно – което, сравнено с Операцията „Независим живот“, която беше 150 милиона за две години, е с 14 милиона по-малко. Общините са натоварени с изпълнението на тези програми по места, като отново централизираните дирекции „Социално подпомагане“ на места са тези, които разпределят и одобряват програмите на общинските администрации. Другата важна социална услуга, която и до днес продължава да бъде финансирана главно от европейски проекти, е приемната грижа, където наблюдаваме същия негативен ефект върху хората и децата в тази услуга. Налице е бойкот от страна на МТСП да поеме отговорност за децата под 14 години, които са извършили дребни прояви и имат нужда от социална работа и закрила, а не от санкции. Хората, работещи в отделите „Закрила на детето“, чиято роля е да подкрепят семействата, са нископлатени, неподкрепени, често нискоквалифицирани и работят с непосилно голям брой случаи. В такава ситуация са поставени и работещите в социалните услуги, включително за деца и хора с увреждания, което води до голямо текучество и спад на качеството на предоставяната подкрепа. Неправителствените организации, които предоставят услуги за деца и семейства, са в ситуация, в която трябва да се борят да спазват стандарти за социална работа понякога въпреки изискванията на администрацията и нейния команден подход. Точно такива проблеми, нерешени с години, са причината родителите на децата с увреждания да излязат на улицата преди седмици.И след тази политическа рокада няма да има промени - нито за социалната помощ и подкрепата за независим живот на хората с увреждания, нито за Отделите за закрила на детето, нито за промяна в системата, която убива множество хора, вместо да им помага. Промени няма да има и защото независимо дали управлението е на ГЕРБ, БСП, ДПС или която и да е партия, на власт е всъщност реактивната административна сила на министерството, която действа против реформите; централизираната система за социално подпомагане, за която важни са документите, а не хората; липсата на визия за подкрепа на семейството и липсата на воля и лидерство за осъществяването на реална реформа.Водени от застоя в тази сфера, бойкота на отделни служители във ведомството, както и липсата на политическа визия през март 2017 г., преди парламентарните избори, ние от НМД проведохме среща с Вас, на която казахме ясно какви са проблемите. Стиснахме си ръцете, че ще работим за оправяне на системата след изборите. Положихме усилия в координация с г-жа Димитрова и г-н Петков да започнем промени първо в МТСП, но те стигнаха в задънена улица. Мина повече от година и половина и ясно се вижда, че няма реформи нито в социалната система, нито в закрилата на децата. Нещо повече, налице е ускоряващ се регрес. Обещанията от март останаха в централата на ГЕРБ и начертаният план за действие така и не потръгна.Виждаме, че и предложението на екипа на Омбудсмана Мая Манолова за изготвяне на нов закон за личната помощ не срещна готовност за обсъждане, въпреки че по него работиха експерти от МТСП, родители на децата с увреждания и други професионалисти. Нещо повече, противопоставиха се синдикати, част от национално представителни организации, като се стигна до напрежение и личностни конфликти. Вярваме, че пътят за разрешаване на проблемите е в полагането на усилия системата да се превърне в действаща, вземане предвид на мнението на хората, чийто живот се влияе от провежданите политики и в търсенето на консенсус за разрешение на проблемите. Подкрепяме исканията на родителите на деца с увреждания и усилията на Омбудсмана личната помощ да бъде законово регламентирана. Считаме, че децата и хората с увреждания не трябва да бъдат принуждавани да се вписват в наличните услуги, а услугите да бъдат достатъчно гъвкави за да откликнат на техните нужди, и че в основата на независимия живот стои получаването на необходимата подкрепа в зависимост от индивидуалните потребности, желания и начин на живот.Това, което родителите, семействата, гражданските организации искат да видят, е лидер в социалната сфера с политическа подкрепа, който да направи болезнено необходимите реформи с визия за дългосрочния ефект върху живота на децата и техните семейства. Ние от Национална мрежа за децата оставаме на разположение за съвместна работа и подкрепа на тази реформа.Накрая ще цитираме едно споделено мнение в доклада \"Бележник: Как децата, родителите и професионалистите оценяват държавата\": Всеки един трябва да прецени в каква роля е, когато взема решения, които влияят върху живота на тези деца и тези семейства.\"", "date": "2018.06.23", "title": "Националната мрежа за децата: Оставката на социалния зам.-министър няма да реши проблемите на системата"}
{"url": "https://offnews.bg/futbol/ludogoretc-se-hvali-s-transfer-na-bivsh-kapitan-na-tcska-683140.html", "text": "Лудогорец привлече българския национал и бивш капитан на ЦСКА Антон Недялков. Роденият в Ловеч футболист подписа договор в петък, а в събота ще се присъeдини към отбора на лагера в Австрия и ще бъде представен официално.Недялков, който за последно бе част от тима на ФК Далас в американската Мейджър сокър лийг, избра Лудогорец пред няколко оферти от чужбина. Левият бек, който може да играе и като централен защитник, ще направи дебют за Лудогорец в някоя от следващите контроли на тима в Австрия.Антон Недялков започва професионалната си кариера в Литекс през 2011 г. Играл е още с екипите на Чавдар (Етрополе), Светкавица и ЦСКА. През декември 2017 г. е продаден на отбора от Мейджър сокър лийг ФК Далас.С фланелката на тима от Тексас Недялков има 8 двубоя. Защитникът има мачове също така за мъжкия национален отбор на България по футбол, както и за формациите до 19 и 21 години.\"Трансферът в Лудогорец е крачка напред в кариерата ми. Надявам се да помогна на отбора да стане шампион на България и да играе в Шампионската лига\", заяви Недялков пред официалния сайт на тима от Разград.", "date": "2018.06.23", "title": "Лудогорец се хвали с трансфер на бивш капитан на ЦСКА"}
{"url": "https://offnews.bg/zvezdi/holivudskite-zvezdi-taka-kakto-ne-sme-gi-vizhdali-galeria-683143.html", "text": "Свикнали сме да виждаме любимите ни звезди с бляскави тоалети, безупречни прически и широки усмивки. По тази причина често забравяме, че те са хора, точно като нас.Профил в социалната мрежа Instagram, наречен \"Velvet Coke\", помага на любимите ни звезди да бъдат по-близо до нас.Той събира стари, рядко срещани снимки на известни хора, които просто живеят нормалния си живот.Вижте ежедневието на звездите - от Ози Озбърн в заешки костюм, Фреди Меркюри, яхнал Дарт Вейдър, през миещия чинии Майкъл Джексън и Ейми Уайнхаус без емблематичната очна линия, до младия Барак Обама и каращата кънки Шер.", "date": "2018.06.23", "title": "Холивудските звезди така, както не сме ги виждали (галерия)"}
{"url": "https://offnews.bg/sviat/makedonia-veche-stroi-magistralata-kam-granitcata-s-balgaria-683146.html", "text": "Лично премиерът на Македония Зоран Заев даде старт на строителството на магистралата от Ранковце до Крива Паланка, предаде БГНЕС.Магистралата трябва да е с дължина от 23 км. и нейното строителство трябва да приключи до 2021 г. Заев съобщи, че в началото на следващата година трябва да започне и разширяването на пътя от Крива Паланка до граничния пункт с България Деве баир (Гюешево, бел.ред.). За строителството на тези пътни проекти властите са подсигурили 58 млн. евро чрез кредитни линии от Световната банка.\"За нас Коридор № 8 е много важен - той свързва Адриатическо с Черно море. Няма да спираме. Енергично ще изпълним тези значими за народа ни проекти\", подчерта македонският премиер Зоран Заев.\"Изграждаме пътна инфраструктура за развитието на тази част от Република Македония. Да създадем необходимите условия за движение на гражданите съгласно европейските стандарти. Подсигурихме общо 270 млн. евро за изграждането на пътища в дължина от около 800 км\", поясни той.", "date": "2018.06.23", "title": "Македония вече строи магистралата към границата с България"}
{"url": "https://offnews.bg/futbol/albania-v-euforia-sled-pobedata-na-shvejtcaria-nad-sarbia-683141.html", "text": "Албания не участва на световното първенство в Русия, но сцените от улиците на местните градове след победата на Швейцария над Сърбия с 2:1 изглеждат като в София през 1994 година.Швейцария изоставаше с 0:1, но постигна обрат с голове на Гранит Джака и Джердан Шакири, които са с косовски произход, а родителите им са намерили убежище в Швейцария по време на войната в бивша Югославия. Сцени с ликуващи албанци имаше и в македонската столица Скопие.Голмайсторът на Швейцария Гранит Джака също посвети победата на Албания.\"Светът може и да не познава историята, но албанците я помнят. Отборът, който дори не е на световното, днес вкара два гола. Сърбия - Албания 1:2\", коментира футболистът.Другият голмайстор за Швейцария Шакири пък игра с обувка с флага на Косово.Това естествено не се хареса на сърбите, които протестираха срещу политическата пропаганда, но случилото се определено потвърждава думите на съпругата на сръбския национал Душко Тошич Йелена Карлеуша отпреди двубоя - \"каква Швейцария, те са албанци\".", "date": "2018.06.23", "title": "Албания в еуфория след победата на Швейцария над Сърбия"}
{"url": "https://offnews.bg/futbol/belgia-otnese-tunis-i-poglezhda-kam-1-8-finalite-na-mondiala-683147.html", "text": "Белгия победи категорично Тунис с 5:2 в двубой от Група G на световното първенство, игран на стадион \"Спартак\" и на практика си осигури участие в 1/8-финалите на надпреварата.Мачът бе изпълнен с много положения, а \"червените дяволи\" решиха всичко още през първото полувреме, след което вече водеха с 3:1. Еден Азар бе дал аванс на Белгия в 6-та минута от дузпа, а Ромелу Лукаку вкара два гола до края на полувремето - в 16-та и в 45-та минута.Дилан Брон бе намалил за Тунис в 18-та, а Азар с втория си гол в 51-та минута направи аванса на белгийците още по-сериозен, а след куп пропуски Мичи Батшуай най-накрая успя да се разпише в 90-та минута. В добавеното време Уахби Хазри вкара втори гол за Тунис.Белгия вече има 6 точки от два двубоя, като е с 3 повече от втория Англия и шест повече от последните два тима - Панама и Тунис. Отпадане на \"червените дяволи\" все пак е възможно, ако те загубят последната си среща срещу Англия, а Панама победи със сериозна разлика последователно \"Трите лъва\" и Тунис.Иначе световното първенство в Русия влезе завинаги в историята с нов рекорд – 27 последователни срещи без нулево равенство.  ", "date": "2018.06.23", "title": "Белгия отнесе Тунис и поглежда към 1/8-финалите на Мондиала"}
{"url": "https://offnews.bg/temida/hvanaha-zatvornika-kojto-izbiaga-ot-zatvora-v-lovech-683148.html", "text": "Борис Иванов, който избяга от затвора в Ловеч, е бил открит и арестуван в района на гарата в Летница, съобщава bTV.Органите на реда го намерили в слънчогледова нива. По-рано днес се разбра, че полиция, жандармерия и отрядът на баретите издирват в три ловешки села - Александрово, Дренов и Деветаки, избягалия затворник. По информация на БНР акцията е започнала след сигнал за открити вещи, за които се предполага, че са на беглеца.48-годишният Борис Иванов е осъден на 13 години лишаване от свобода за блудства и кражби. Присъдата му е влязла в сила през 2011 г. и 7 години е лежал при строг режим. Той избяга от затвора в Ловеч на 21 юни от външен обект, на който трябваше да работи. Това не е първото му бягство. Беше назначена проверка как е било взето решението да бъде преместен в общежитие, а след това - и пуснат да работи.", "date": "2018.06.23", "title": "Хванаха затворника, който избяга от затвора в Ловеч"}
{"url": "https://offnews.bg/sviat/makron-iska-sanktcii-za-stranite-ot-es-koito-ne-priemat-bezhantci-683158.html", "text": "Френският президент Еманюел Макрон се обяви за прилагането на финансови санкции страните страните от Европейския съюз, които отказват да приемат мигранти с доказан бежански статут, съобщава \"Ройтерс\".\"Не може страни, които се облагодетелстват от европейската солидарност, да изразяват своя национален егоизъм, когато става въпрос за проблема с мигрантите\", коментира той.Думите на Макрон идват в навечерието на набързо свиканата минисреща на високо равнище по въпросите на миграцията в Брюксел. Тя ще се проведе в неделя и на нея ще участват лидерите на Франция, Германия, Австрия, България, Гърция, Италия и Испания. Страните от Вишеградската четворка бойкотират срещата.", "date": "2018.06.23", "title": "Макрон иска санкции за страните от ЕС, които не приемат бежанци"}
{"url": "https://offnews.bg/obshtestvo/zachestiavat-signalite-v-kzp%c2%a0za-zabluzhdavashti-namalenia-v-internet-683137.html", "text": "В Комисията за защита на потребителите зачестяват сигналите от граждани, които не получават обещаните отстъпки при пазаруване през интернет.Потребителите подават сигнал към нас, че са видели в електронен магазин цена на стока, поръчали са я, появил се е допълнителен прозорец за намаление, след което са потвърдили крайната цена. Впоследствие търговецът отрича да е имало такова намаление и стоката да е продавана на тази цена. Т.е. има опит за едно шиканиране, обясни председателят на КЗП Димитър Маргаритов.Той даде пример с анонсирана цена от 75 лв. за определен модел обувки. При разглеждане на артикула изскача прозорец, който показва, че точно в този момент има намаление и че цялата покупка ще струва заедно с доставката 58 лв. След направена и потвърдена поръчка търговецът иска 75 лв. и казва, че никога не е продавал тези обувки по-евтино.Според Маргаритов търговците понякога опитват да използват това, че невинаги има следа от кореспонденцията между търговеца и клиента в електронната платформа.Хубавото е, че потребителите все по-често си пазят имейлите от предварителната комуникация и потвържденията на поръчките. Благодарение на това ние успяхме да решим тези случаи и да се произнесем за нелоялна практика, която санкционираме и забраняваме, коментира председателят на КЗП пред телевизия Скат. Маргаритов е на мнение, че \"макар такива случаи да са по-чести напоследък, все още не са се превърнали в симптоматика\".Онлайн ориентираните потребители най-вече се оплакват в КЗП, когато след упражнено право на отказ търговецът не им е върнал парите в 14-дневния срок.В някои случаи, макар с известно основание, търговци не искат да признаят правото на отказ, защото твърдят, че стоката не просто е изпробвана, а е използвана, добави Маргаритов. Именно поради това т.нар. Нова сделка за потребителите предвижда по-детайлни правила в този посока.В търговската мрежа най-честите нарушения при кампаниите за намаления са липсата на достатъчно наличности от артикули в промоционални брошури. Проверки на КЗП са установявали, че при отпечатани и разпространени над 200 000 брошури за няколко квартала от намалените стоки има единични бройки. Понякога и не само при намаления и промоции се среща таксуване на по-висока от обявената цена.Имали сме случаи, в които установяваме, че стоката е обявена с една цена на щендера, а на касовия апарат се маркира друга цена. Обикновено оправданията на търговците са, че е техническа грешка, че не е въведено във фискалната памет поради големия асортимент от стоки в обекта и т.н. Това не е извинително обстоятелство и ние винаги се произнасяме за нелоялна търговска практика, категоричен е Маргаритов.", "date": "2018.06.23", "title": "Зачестяват сигналите в КЗП за заблуждаващи намаления в интернет"}
{"url": "https://offnews.bg/sport/posreshtame-parvoto-iulsko-slantce-s-festa-za-ekstremni-sportove-kongu-683124.html", "text": "С повече музика отвсякога, повече интересни работилници и още по-интензивни семинари тази година  ще отбележи третото си издание. Фестивалът за екстремни спортове и активен начин на живот очаква не само запалените по адреналиновите приключения, но и всички, които искат да се докоснат до магията на планината Беласица и красивата природа в подножието на връх Конгур.Между 29 юни и 1 юли поляната пред хижа “Беласица” ще се превърне във фестивална зона, в която всеки ще може да види, чуе, участва, пробва: хатха йога сесии, аюрведична сесия, слаклайниниг и кендама. Не на последно място, там ще бъде разположена и сцената на Kongur Air Fest, на която в събота вечер (30 юни) с музиката си ще излязат Kirtan Raga, Funky Miracle, Skiller, Jahmmy Youth, Spens & DJ Chukee.Посрещане на Джулай морнинг от връх Конгур, пък е едно от вълнуващите събития, които могат да ни се случат по време на фестивала. Първото юлско утро ще бъде ознаменувано с нощно изкачване на връх Конгур и посрещане на изгрева от самия връх или с тандемен полет с парапланер.Полетите с парапланер ще съпътстват Kongur Air Fest и през трите фестивални дни, като всеки може да се запише за тях. Излитайки от връх Конгур (2000 м), всеки желаещ може да се наслади на невероятен полет с разкриваща се пред очите незабравима гледка. Виждат се планините Пирин, Славянка и Огражден в цялата им прелест. Освен това ще бъде организиран и семинар за парапланеристи, като тази година той ще бъде насочен както към крос-кънтри (прелетно летене), така и към акробатично (въздушни фигури) летене. Водещи на семинара ще бъдат двама от най-добрите родни парапланеристи в двете дисциплини -  и .Колоездачите също няма да бъдат пренебрегнати, защото фестивалът се организира в близост до скоростното трасе за планинско спускане с колело - Kongur Air DH. Ще бъде организирано 3-дневно каране по трасето Kongur Air DH с Whip Off Challenge, където журито ще избере най-добрия whip и победителят получава купа и парична награда.Красимир Ангелов (планинар и катерач) и Елена Милушева (председател на Туристическо дружество „Калабак“ в Петрич) ще се погрижат за всички, готови за разходки в планината. В програмата са включени разходки до Лешнишки водопад, хижа Конгур и връх Конгур.", "date": "2018.06.23", "title": "Посрещаме първото юлско слънце с феста за екстремни спортове Kongur Air Fest"}
{"url": "https://offnews.bg/sviat/globiha-kanadskia-premier-zaradi-slanchevi-ochila-683149.html", "text": "Глобиха канадския премиер Джъстин Трюдо със 100 долара заради недекларирани слънчеви очила.През 2017 г. Трюдо и съпругата му са получили подарък от премиера на канадската провинция Остров Принц Едуард - два чифта слънчеви очила в кожени калъфки. Цената на дребно на този аксесоар е между 300 до 500 долара, съобщава телевизия Си Би Ес, цитирана от БГНЕС.Законите в Канада задължават премиера да съобщи за всички получени подаръци на стойност над 200 долара в течение на 30 дни. Канадският премиер Джъстин Трюдо не е декларирал подаръка „в резултат на административна грешка“, заяви неговият говорител.Трюдо вече е платила глобата, се казва в официален документ от офиса на комисаря, който отговаря за конфликт на интереси и етични въпроси.", "date": "2018.06.23", "title": "Глобиха канадския премиер заради слънчеви очила"}
{"url": "https://offnews.bg/obshtestvo/dilian-manolov-i-iavor-gochev-sa-novite-mladezhki-delegati-na-balgaria-683123.html", "text": "На церемония в Министерството на външните работи бяха избрани новите младежки делегати на страната ни към Организацията на Обединените нации - Дилиян Манолов и Явор Гочев. До финалния кръг достигнаха 7 от над 150 младежи, кандидатствали за престижната позиция. \"Очарован съм от интереса, който младите хора проявяват към темите, свързани с ООН и знанията, които демонстрираха днес. Поздравявам всички, които достигнаха до този финален кръг. Самият факт, че сте в тази зала днес ви прави победители\", обърна се към всички кандидати в конкурса директорът на Дирекция \"ООН и сътрудничество за развитие\" Боян Белев.Новите ни младежки делегати ще работят с мандат 18 месеца за защита на интересите на младите хора при изработването на младежки политики на национално и международно ниво. Освен Дилиян Манолов и Явор Гочев от финалистите бяха избрани и две резерви, които ще имат възможност да се включат активно в работата на екипа – това са Петър Минков и Стойо Тетевенски.Кои са новите български младежки делегати към ООН?Дилиян Манолов е от Пловдив и е магистър по \"Организационна психология\". В момента е докторант в Пловдивския университет \"Паисий Хилендарски\" по темата \"Психология на развитието\". Той е основател на фондация \"Визионер\" и активно работи в сферата на човешките ресурси и организационната психология. Дилян е един от 14-те финалисти в предаването \"Ръкописът\" по БНТ1 и интересите му са свързани също така с театър. Една от каузите му е създаване на център за диалог между бизнеса, образованието и неправителствения сектор, в който млади хора да получат съдействие и възможности за работа, образование и подкрепа за развитието на техните идеи.Явор Гочев завършва своя бакалавър в University of Dundee, Великобритания, и е магистър по Иновации и предприемачество от Copenhagen Business School, Дания. В края на 2017 г. започва докторантура в СУ \"Св. Климент Охридски\". Явор има опит като координатор на международни проекти, като помага на стартиращи предприятия да получат финансиране за развитие на своя бизнес. Социалното предприемачество е негова страст. В момента е председател на „Лечение без граници“ –организация, която помага на българи нуждаещи се от лечение в чужбина и е част от „Български кариерен форум“ – организация, която провежда кариерни изложения за българи във Великобритания и Германия.", "date": "2018.06.23", "title": "Дилиян Манолов и Явор Гочев са новите младежки делегати на България към ООН"}
{"url": "https://offnews.bg/obshtestvo/zhalt-kod-za-silen-viatar-i-valezh-v-23-oblasti-temperaturite-padat-683125.html", "text": "В 23 области на страната е в сила жълт код за силен вятър и обилни валежи.Областите, за които важи жълтата степен на опасност, са: От НИМХ предупреждават, че ще духа силен запад-северозападен вятър със скорост 14-19 м/сек. Очаква се вечерта да отслабне. По морето поривите на вятъра ще достигнат до 15-20 м/сек.Тази събота ще е чувствително по-хладно, с преобладаващи максимални температури между 20 и 25 градуса, за София - около 20.Температурата на морската вода ще е 23-25 градуса. Вълнението на морето ще е 2-3 бала.В крайните южни планински райони валежите ще са по-интензивни. След обяд над Западна Стара планина облачността ще се разкъса и намалее. Ще духа умерен и силен северозападен вятър.Максималната температура на височина 1200 метра ще е около 13 градуса, на 2000 метра – около 7.", "date": "2018.06.23", "title": "Жълт код за силен вятър и валеж в 23 области, температурите падат"}
{"url": "https://offnews.bg/112/izdirvat-izbiagalia-zatvornik-v-tri-loveshki-sela-683126.html", "text": "Полиция, жандармерия и отрядът на баретите издирват в три ловешки села - Александрово, Дренов и Деветаки, избягалия затворник Борис Ангелов Иванов.По информация на БНР акцията е започнала след сигнал за открити вещи, за които се предполага, че са на беглеца.Главният секретар на МВР Младен Маринов също е бил в района късно в петък, за да даде инструкции за издирването.Борис Ангелов Иванов е с 13-годишна присъда за блудства и кражби.Присъдата му е влязла в сила през 2011 г. и 7 години е лежал при строг режим. Беглецът има още 6 години зад решетките.", "date": "2018.06.23", "title": "Издирват избягалия затворник в три ловешки села"}
{"url": "https://offnews.bg/politika/ninova-do-evropejski-lideri-nezakonnite-migranti-da-badat-vrashtani-v-683115.html", "text": "Значителна част от влизащите без разрешение чужди граждани не могат да бъдат определени като \"бежанци\" и следва да бъдат разглеждани като незаконни мигранти, т.е. връщани обратно в страните им по произход. Водени от интересите на България и на българския народ, ние настояваме за този подход.Това посочва председателят на БСП Корнелия Нинова по повод мигрантската криза в писмо до 12 европейски лидери, сред които лидерите на партии от Вишеградската четворка и премиерите на Португалия - Антонио Коща, Испания – Педро Санчес, Гърция – Алексис Ципрас, Словакия – Петер Пелегрини, Швеция – Щефан Льовен, Малта – Джоузеф Мускат, Румъния – Виорика Дънчила.\"Бежанската криза беляза политическия живот на ЕС през последните няколко години. Липсата на координиран, адекватен и навременен общоевропейски отговор на мигрантската криза, в нейния пик през 2015 г, показва, че текущата система за убежища не е в съответствие със стандартите и не кореспондира на актуалните предизвикателства.Дни преди насроченото заседание на Европейския съвет, сме свидетели на остро разединение и противоречия между европейските лидери относно подхода и механизмите за дългосрочно разрешаване на проблемите, свързани с бежанската криза и предотвратяване на усилването на миграционния натиск в бъдеще.Водени в действията си от национално отговорна политика в защита на България и българските граждани и като партньори в рамките на европейското социалистическо и социалдемократическо семейство, бих искала да Ви запозная с виждането и позицията на БСП относно реформата на Общоевропейската система за убежище.България, като външна граница на Съюза, има своите особени отговорности, както и специфични трудности и проблеми и това трябва да бъде осъзнато и отчетено от нашите партньори. Най – главната цел е да избегнем превръщането на нашата страна и на Балканите в огромен бежанския лагер, своеобразна буферна зона между зони на конфликт и Шенгенска Европа. Рисковете това да се случи са повече от реални.Отчитаме, че някои бягат от кървавия сирийски конфликт и съгласно международните норми, имат право да получат закрила. В същото време, значителна част от влизащите без разрешение чужди граждани не могат да бъдат определени като „бежанци“ и следва да бъдат разглеждани като незаконни мигранти, т.е. връщани обратно в страните им по произход. Ние настояваме за този подход.Считаме за неприемливо и неработещо предложението на Германия като възможно решение на проблема – подписването на двустранни споразумения с държави като България, Гърция, Италия, подобно на това- ЕС-Турция, или с други думи- финансова помощ в замяна на приемане и интеграция на мигранти. Считам, че ще се съгласите, че всяко едно общество не бива да се притеснява за своя бит, сигурност, култура.Отбелязваме, че следва да бъдат разработени механизми, устойчиви на кризи и за превенция, като фокусът бъде поставен преди всичко върху основни области, като засилване на охраната и контрола на външните граници.Настояваме за по – строг контрол на външните граници на държавите членки на ЕС, непрекъснат мониторинг по всички маршрути, в противодействие на незаконната миграция и нелегалния трафик на хора. Това включва финансова и логистична подкрепа за пряко засегнатите страни на „първа линия”, вкл. от страна на агенциите на ЕС, особено Европейската агенция за гранична и брегова охрана –Фронтекс; по-нататъшно засилване и прилагане на интегрираното гранично управление и на обмена на информация в рамките на ЕС, между страните – членки и агенциите, както и с международните партньори.Разглеждаме последователните усилия за довеждане до край на конфликтите, намиране на дългосрочни и трайни решения за мир и стабилност в Близкоизточния регион, с посредничеството и в диалог между всички заинтересовани страни, като ключови за справяне с първопричините за принудителната миграция. Фокусът на усилията следва да бъдат поставен върху преодоляване на последиците от войната, възстановяване нормалното функциониране на обществения ред и изкореняване на първопричините за пораждане на конфликтите - изкореняване на бедността, насърчаване на икономиката, създаването на работни места, укрепване на демокрацията и върховенството на закона, насърчаване на устойчивото развитие.В заключение, бих искала да подчертая, че в контекста на днешните предизвикателства, Европа се променя и така трябва, иначе ще я загубим, ако продължаваме по същия начин. Европа трябва да бъде спасена, но да продължи напред като единен, сигурен и здрав Съюз между силни държави.С уважение,Корнелия Ниновапредседател на БСП\"", "date": "2018.06.23", "title": "Нинова до европейски лидери: Незаконните мигранти да бъдат връщани в страната на произход"}
{"url": "https://offnews.bg/futbol/sarbia-podava-protest-sreshtu-sadijstvoto-na-macha-s-shvejtcaria-683131.html", "text": "Сръбският футболен съюз ще подаде официален протест срещу съдийството на мача с Швейцария от груповата фаза на световното първенство в Русия.Двубоят в Калининград беше изпълнен с много нерви, но в крайна сметка швейцарският тим спечели с 2:1 с късен гол на Шакири.\"Извън странната дузпа срещу нас имаше и други моменти, в които реферът показа двоен стандарт\", коментира генералният секретар на федерацията Йован Шурбатович.Сърбите са възмутени и от факта, че ФИФА не е забранила на Шакири да излезе на терена с обувка с флага на Косово. Според сърбите това е политическа пропаганда, която е абсолютно забранена, но ФИФА не смята така. В същото време пък сръбската федерация беше глобена вече заради подобни плакати, издигнати от фенове.", "date": "2018.06.23", "title": "Сърбия подава протест срещу съдийството на мача с Швейцария"}
{"url": "https://offnews.bg/politika/hristo-ivanov-triabva-da-izbirame-mezhdu-prividnata-stabilnost-i-usil-683144.html", "text": "Ние трябва да избираме между привидната стабилност и усилието за промяна. Това, което правителствената пропаганда представя за стабилност, всъщност е едно опасно мъртво вълнение.Тази теза разви председателят на \"Да, България\" Христо Иванов в своя доклад, предствен днес на първата национална конференция на партията.Според Иванов това \"мъртво вълнение\" се определя от два набора от фактори - външни и вътрешни.Той посочи, че четвъртата индустриална революция, в която се намираме, променя икономиката, сигурността, комуникациите, както и базовите условия за съществуването на обществата и индивидите. Вторият външен фактор е дестабилизацията на международната система.Според лидерът на \"Да, България\" цялото устройство на днешна България е основано на съществуването на тази международна система, на която ние разчитаме да гарантира нашата сигурност, свобода и икономическо развитие. Вторият набор от фактори, които са определящи, са вътрешно-структурните проблеми на България.Като проблем за сигурността на България, той посочи, че армията ни е \"куха\", а службите ни отдавна са гнездо на чужди и наши паразити.Той стигна до заключение, че комбинацията от всички тези фактори показват, че реална опция за стабилност и бездействие няма. Рано или късно тези промени ще настъпят сами.Според него обаче нито една от парламентарните партии и дръжавни институции няма намерение да работи в такава насока. Той посочи, че \"цялата ни политическа класа е продукт на това отровно статукво и се подчиняна на един единствен рефлекс - борбата за неговото съхраняване\".Гости на първата национална конференция на \"Да, България\" бяха лидерът на ДСБ Атанас Атанасов и съпредседателят на партия \"Зелените\" Владислав ПаневСпоред Атанасов всичко в държавата се решава задкулисно в един кръг, на който начело стои премиерът Бойко Борисов.Владислав Панев призова да се противопоставим на опитите да бъдем откъснати от свободния свят.На своята конференция членовете на движение \"Да, България\" участваха в първото по рода си гласуване на политически форум в България – изцяло електронно, посредством предварително разработено от членове-доброволци приложение. Всички участници в събитието свалиха приложението на персоналните си телефони или таблети, а за тези, които не разполагаха с такива, бяха осигурени допълнителни устройства на място. След регистрация, на входа на залата, всеки член на партията бързо и лесно, посредством приложението, имаше възможност да гласува с едно натискане на бутон за всяка точка от дневния ред на Националната конференция.", "date": "2018.06.23", "title": "Христо Иванов: Трябва да избираме между привидната стабилност и усилието за промяна"}
{"url": "https://offnews.bg/tenis/federer-prizova-mladite-da-igraiat-v-po-retro-stil-683133.html", "text": "Легендата в мъжкия тенис Роджър Федерер призова младежите да работят повече върху стила от 80-те и 90-те сервис-воле, тъй като това може да им донесе повече успех по време на игра.\"Ще е хубаво, ако треньорите на младежко ниво не учат само на волета на мрежата, а много повече на сервис-волета, защото аз все още вярвам, че този прийом продължава да е е ефективен.Има турнири, на които настилката е по-бърза и е добре да имаш такава опция, особено във времена, в които играчите забравят ефективно да използват сервис-волето.Ако проработи, имаш тази опция, а ако не стане, оставаш назад. Но без да опиташ няма как да знаеш. Ако пък играеш сервис-воле само понякога, няма да проработи, защото не се чувстваш достатъчно уверено, не си прекарал достатъчно време, правейки го.Трябва да се упражнява на тренировка, а не са внезапно по време на мач да се прилага\", каза Федерер.", "date": "2018.06.23", "title": "Федерер призова младите да играят в по-ретро стил"}
{"url": "https://offnews.bg/horoskop/horoskop-za-23-29-iuni-ot-antonia-mechkova-680434.html", "text": "Следващите дни са трудни за вашите партньорства, не се мъчете да налагате мнение, да поемате още и още ангажименти, за да блеснете в кръга си. През уикенда за доста Овни има риск от претоварване, от понеделник се ориентират към по-равностойно сътрудничество, но да не бързат с проекти и практическа дейност. В сряда ще усетите, че не сте наясно с някои неща, ще трябва и да поемете по-голямата част от задачите. Твърде уморително е. Ала работата ще ви покаже как да защитите интереса си от хитреците, които лежат на ваш гръб.До Еньовден се изкушавате от възможностите за нови партньорства и изяви, но ако не уточнявате най-подробно ангажиментите си, надали ще останете доволни от резултата. В понеделник Телците ще открият други шансове за печалби, педантично ще изясняват темата и във вторник. Пълни сте с енергия и амбиции, но не бързайте, в сряда някои иска да ви избута на по-заден план, няма да успее. До петък обединявате силите на колеги и познати, работите неуморно и ще имате голям успех. В любовта не бързайте с флирт и връзка.През това 7-дневие успокоявате обичайното темпо, в работата си зависите от други хора. В понеделник-вторник едни Близнаци чакат влиятелни партньори да ги включат в проект, втори получават ненадейни идеи, услуги ще облекчат изпълнението на задачите им. В сряда вече разчитате на преките си шефове, усещате и колегиални интриги, които ви дърпат назад в службата. Изпипвайте детайлите даже на неща, които отдавна са ви рутинни, усилията ще дадат плод, макар по-бавно. По лични въпроси не ви трябват съветници, и то неискрени...Струва ви се, че самостоятелността в делови и личен план ще ви запази от куп изненади, обаче не е така. От уикенда Раците са притеснени за изява и доходи, вторник носи пречки при изпълнение на задълженията им. Ако погледнете по-обективно и търпеливо нещата, ще се уверите: няма място за толкова емоции, но не е момент и да разкривате новите си идеи. В сряда се взирате в детайлите в работата, ще я изпипате, но не за сметка на спокойно сътрудничество. Ще ви радва резултатът. Петровден да не ви подвежда да се връщате към стари дела.Трудно 7-дневие, изправяте се пред разни изненади, обмисляйте внимателно всяка ситуация и предложение за сътрудничество. Лъвовете попадат и сред хора, неподходящи за партньорство. До четвъртък не е зле да се отдръпнете от такива личности. От понеделник възникват много теми за спорове, не винаги разчитате и на подкрепа от близки. В сряда поне с финансови въпроси ще се оправите. На Петровден си дайте пауза в деловата сфера, уважете именяците. Необвързаните срещат интересен човек, обект са на твърде голямо ухажване. Тези 7 дни носят изненади, през уикенда има и нежелани. Е, Девите няма да се оставят на емоции, имат планове за работа, бързо ще привличат съмишленици, подкрепа. В понеделник разчитате на услуги от познатите си, от вторник на ход са роднини, приятели. Сега бързо създавате партньорства, заради пречки може да отстъпите от своя идея, в сряда и четвъртък ще последвате исканията на другите даже да са по-ниско в йерархията. Петък е напрегнат, не допускайте спор с близки, а с нови познати и особено на път отношенията ще се затоплят.Наглед спокойно 7-дневие, може да уредите важни юридически, служебни, финансови и пр. въпроси, да стабилизирате връзки. Някои Везни се успокояват заради преодолени наскоро трудности, това може да им изиграе шега и вместо да печелят и да разширяват начинанията, да ги ощетят съперници, интриганти. Във вторник заложете на равностойното сътрудничество, в сряда вече не се връщайте към предишни уговорки и позабравени дела. Четвъртък е силен ден благодарение на подкрепа от съмишленици, в петък май ще се сдърпате с тях.Добър период за уреждане на делови и лични въпроси, през уикенда обмисляте най-подробно стъпките си. Доста Скорпиони леко се поотдръпват от близки и познати, искат да им прехвърлят свои грижи и тревоги. Ще направите каквото можете, но няма как да се нагърбите с чужди отговорности, нали? Вторник и сряда предполагат упорити усилия в работата, трябва да вържете бюджета си, да уговорите нови партньорства. В четвъртък с отстъпки избягвате спорове, в петък тактично сплотявате екипи, дали сте си сметка за мотивите на околните.Това 7-дневие ви подсказва да пестите енергията, макар че за деловата сфера кроите много амбициозни планове. През уикенда Стрелците да намалят темпо, активността няма да им е от полза, но може да ги преумори и изнерви. И в понеделник не бързайте, ще има още предложения, от които да избирате, може да предпочетете нещо по-самостоятелно. Трудностите са през следващите три дни, напредъкът ви трябва да е с малки стъпки, да не дразните съперници и опоненти. А и доста проблеми искат друга стратегия, насила хубост не става...Периодът ще ви срещне и сближи с нови хора. Козирозите имат куп дела, ще упорстват, а ако се нуждаят от помощ – другите ще се покажат отзивчиви, оценяват старанието и компетентността им. До вторник може и да не сте доволни от постигнатото, в понеделник правете етапни анализи. В сряда и четвъртък избягвайте спорове, търсете ключе за най-трудните задачи. Хем не сте опозиция на шеф, хем не отблъсквате хора, които винаги ви подкрепят. На този Петровден се радвате на резултати и приходи, на умно избягнати грешки.Труден период, но на Еньовден се отпуснете в магията на летните билки, тя ще ви среща с доброжелатели, ще ви предложат чудесни решения на по-тежките задачи. Не е нужно Водолеите да се претоварват с делови отговорности. Ако сте обвързани – изживейте радостта на хармоничното си партньорство, на вярната обич. От понеделник напрежението в работата расте, във вторник поемате и чужди дела в името на общ успех. От сряда сложете стоп, уморявате се много, а е важно да обединявате околните. Шефът ви оценява, колеги също.Ако има как, вземете кратък отпуск през тези дни. Рибите не са най-доволни от хода на делата, печалбите им се виждат слаби или ги чакат ремонти и други домашни грижи. Е, можете да отдъхнете, да обмислите нещата, да направите постъпки за обогатяване на знания и умения. В понеделник няма да бързате да споделите планове и идеи, във вторник ще страните и от компании, макар че там някой сигурно ще иска да ви подкрепи. Сряда и четвъртък носят нежелани изненади, реагирайте умно на това, от петък сте обединяващ център за близки.", "date": "2018.06.23", "title": "Хороскоп за 23 – 29 юни от Антония Мечкова"}
{"url": "https://offnews.bg/ot-vas/katastrofa-na-magistrala-trakia-v-rajona-na-selo-zagortci-683128.html", "text": "Две коли са се сблъскали на магистрала Тракия в посока Бургас тази сутрин, съобщи нашият читател Калоян Николов.Катастрофата е станала в района на село Загорци.Пострадало е дете - то е с фрактура на ръката.На мястото на пътното произшествие има патрулка и пожарна.Движението по магистрала Тракия от км 232 до км 233 в посока Бургас се осъществява само в активната лента, съобщават от  Агенция \"Пътна инфраструктура\".", "date": "2018.06.23", "title": "Катастрофа на магистрала Тракия в района на село Загорци"}
{"url": "https://offnews.bg/obshtestvo/stotitci-kandidat-studenti-na-ustnia-izpit-po-zhurnalistika-v-su-683127.html", "text": "Днес в 9.00 часа в Ректората на Софийския университет започна устният изпит по журналистика.Допуснати до изпита са 427 кандидат-студенти, които на писмения изпит са получили оценка, не по-ниска от добър (3.50).Председателят на изпитната комисия доц. Ефрем Ефремов пожела успех на всички кандидати.Издържалите успешно устния и писмения изпит по журналистика могат да кандидатстват за специалностите във Факултета по журналистика и масова комуникация – „Журналистика“, „Връзки с обществеността“ и „Книгоиздаване”.От тази година в специалност „Книгоиздаване“ ще се взима само по-високата оценка от двата конкурсни изпита, а не сборът, както беше досега в условията за прием. Вече ще има възможност по избор за кандидатстване в тази специалност с оценките от матурите по „Български език и литература“, „История и цивилизация“, „Философски цикъл“ и чужд език.В 9.00 часа във Факултета по начална и предучилищна педагогика започна и събеседването за специалност „Изобразително изкуство“. Заявилите кандидати за участие са 13.В 13.00 часа в Аулата на Ректората ще започне изпитът по музикален инструмент или пеене. Кандидатите, подали заявление за явяване, са 15 души.", "date": "2018.06.23", "title": "Стотици кандидат-студенти на устния изпит по журналистика в СУ"}
{"url": "https://offnews.bg/futbol/trenior-rakovodstvo-i-futbolisti-polozhili-kletva-v-imeto-na-arzhenti-683130.html", "text": "Опит за обединение последва в лагера на Аржентина след победата на Нигерия с 2:0 над Исландия, която остави \"гаучосите\" в борбата за 1/8-финалите.Местните медии съобщават за среща между треньорския щаб, играчите и президента на Аржентинската футболна асоциация Клаудио Тапия, на която всички са положили клетва, че ще работят заедно за победата в следващия мач, който е срещу Нигерия. Припомняме, че Меси и компания имат една точка и един отбелязан гол в двата си мача в Русия до момента. По-рано се появи информация, че след загубата от Хърватия настроението в лагера на \"албиселесте\" е било като след Апокалипсис. Футболистите на Сампаоли били потънали в мълчание в базата в Броници, а самият наставник се е прибрал мрачен в стаята си.Същото е сторил и мегазвездата Лионел Меси, както и други от асовете на тима. Останалите от \"гаучосите\" са отишли на лека вечеря в столовата, която не е била задължителна. Храненето също е преминало при гробно мълчание.", "date": "2018.06.23", "title": "Треньор, ръководство и футболисти положили клетва в името на Аржентина"}
{"url": "https://offnews.bg/futbol/tcenen-half-na-anglia-podnovi-trenirovki-video-683136.html", "text": "Халфът на Тотнъм и английския национален отбор Деле Али поднови тренировки преди срещата с Панама от Група G на Мондиала. Той лекуваше разтежение, получено при победата на шампионите от 1966-а година с 2:1 срещу Тунис.След мача с африканците, селекционерът Гарет Саутгейт заяви, че участието на Али в следващата среща е \"малко вероятно\", но 22-годишният футболист се появи на тренировъчния терен в днес. Ако той не бъде напълно готов, неговото място ще заеме Рубен Лофтъс-Чийк.Маркъс Рашфорд също е в готовност да играе, защото направи силен мач срещу Тунис, влизайки от пейката. Той спори за титулярното място с Рахийм Стърлинг.Утре Англия ще търси задължителна победа над Панама, ако иска да си подсигури участие в 1/8-финалите на турнира. В другия мач от групата Белгия се изправя срещу Тунис днес от 15:00 часа българско време.", "date": "2018.06.23", "title": "Ценен халф на Англия поднови тренировки (видео)"}
{"url": "https://offnews.bg/futbol/meksiko-dokosva-eliminatciite-sled-pobeda-nad-iuzhna-koreia-683156.html", "text": "Мексико победи Южна Корея с 2:1 в двубой ог Група F на световното първенство, игран на \"Ростов Арена\". Головете за южноамериканците реализираха Карлос Вела в 26-ата минута от дузпа и Хавиер Ернандес-Чичарито в 66-ата минута, а точен за азиатците бе звездата Хьон-Мин Сон в 93-ата минута.Това е втори пореден успех за мексиканците, които на старта спечелиха срещу световния шампион Германия с 1:0. Така Мексико е лидер в групата с 6 точки и гледа уверено към осминафиналите, Швеция има 3, Германия и Южна Корея са с 0.В последния кръг Мексико среща Швеция, а Корея ще играе с Бундестима. Двубоите са на 27 юни от 17:00 часа. В следващата фаза първите два отбора от групата ще срещнат съперници от групата на Бразилия. ", "date": "2018.06.23", "title": "Мексико докосва елиминациите след победа над Южна Корея"}
{"url": "https://offnews.bg/analizi-i-komentari/chetiri-stcenaria-za-turtcia-sled-izborite-683132.html", "text": "Четири са сценариите за бъдещето на Турция, пише сайтът , който следи и анализира задълбочено вътрешнополитическата ситуация в югоизточната съседка.Ето какви са възможностите според изданието:В Турция 56 милиона 322 хиляди избиратели ще отидат до урните на 24 юни, неделя. Ще има две бюлетини, ще се гласува за президент и за партиите които ще бъдат излъчени в Меджлиса, така за пръв път турците ще изберат президент, който същевременно ще оглави и правителството.Общо с гласовете на 3,5 милиона избиратели, които се намират в чужбина близо 60 милиона турски граждани ще изберат своя президент, както и 600 народни представители. Преди конституционните промени с референдума на 16 април 2018 г., в турския Меджлис имаше 550 депутати.1,7 милиона млади хора ще гласуват за пръв път1 милион 650 хиляди 171 младежи ще навършат пълнолетие и ще получат право на глас на тези избори. Предпочитанията на младите хора са от жизненоважно значение за онези кандидат-президенти, които искат да спечелят още на първи тур.Анкетите сочат, че младите хора не са доволни от сегашната власт, заради забраните в интернет, което дава възможност на опозицията да ги привлече на своя страна. Именно поради тази причина предизборната кампания беше белязана от преобладаващата роля на социалните медии, чрез които се отразяваха митингите главно на опозиционните кандидати.Броят на хората с увреждания, имащи право на глас е 664 хиляди 326. Гласоподавателите над 75-годишна възраст наброяват 2 милиноа 473 хиляди 800 души. 5 милиона 333 хиляди 899 души ще гласуват в мобилни урни в 271 общини.Гласуването ще започне в неделя от 08.00 ч. и ще приключи в 17.00 ч.В общо 81 области ще има 181 хиляди 863 секции, а в затворите ще бъдат открити 493 такива. Гласуването ще протече между 08.00 – 17.00 ч.Това са официалните данни, обявени от Висшия изборен съвет.В най-ранните часове на 25 юни, макар и неофициално ще стане ясно с кои партии и политици ще върви към 2023 г. Турция.Скандалът, сътворен от Анадолската агенция, която обяви, че „Ердоган ще спечели с 52 процента“Изборните резултати ще повлияят на съдбата на 81 милиона души с уговорката, че в една демократична държава не може да се допуска саботиране, фалшифициране на изборите и кражбата на гласове.Случаите на автомобили без регистрационни номера край избирателните секции, котките в трафопостовете, подпечатаните бюлетини в чували, открити в контейнерите за отдпадъци и променянето на изборните правила в деня на изборите в предишни години, ще хвърлят дебела сянка на съмнение върху изборите на 24 юни.Няколко дена преди изборите по екрана на телевизия TVNet се появиха изневиделица резултати на държавната Анадолска агенция, според които Ердоган побеждава с 52 на сто.Като сравним думите на Ердоган, че „трябва да работят за това, Демократичната партия на народите да не може да прескочи 10-процентовата бариера и данните на АА, очакванията за прозрачни и честни избори се помрачават.Решението на Висшия изборен съвет да се признаят за валидни бюлетините и пликовете без печат, може да насърчи фалшифицирането на изборите. Затова на плещите на застъпниците от опозиционните партии лежи огромна отговорност.Най-големият губещ ще са социологическите агенцииНай-големият губещ ще са социологическите агенции, защото те провеждат своите анкети в условията на извънредно положение, при което не успяват да работят в спокойна среда.Влияние върху статистическата грешка ще окаже и фактът, че хората се страхуват да не бъдат следени и да не се образуват доноси срещу тях.Ердоган, който управлява Турция от шестнайсет години насам за пръв път ще има срещу себе си по-солиден опонент в лицето на кандидата на опозиционната Републиканска народна партия Мухарем Индже, който за кратко време успя да раздвижи предизборните митинги по площадите.Ентусиазмът за нова промяна, която настъпи сред хората пролича както на митингите, така и от споделянията в социалните мрежи.Лидерката на Добрата партия Мерал Акшенер също ще откъсне гласове от електората на Ердоган, както и от бившата си Партия на националистическото движение с лидер Девлет Бахчели. Лидерът на Партията на щастието Темел Карамоллаоглу проведе по-енергична предизборна кампания, дори от Ердоган.Високоморието на Ердоган, което зарази дори най-забутаната градска организация на Партията на справедливостта и развитието, породи силна неприязан в обществото.При извънредното положение тази неприязън остава прикрита, но Мухарем Индже показа, че ще може да трансформира този гняв в обществена енергия, чрез изборните урни.Ердоган и неговата ПСР, от една страна не можаха да обещаят нищо ново на обществото, а, от друга, не успяха да задържат срива в икономиката.Въпреки покачването на лихвения процент до нива от 20 пункта, стойността на американската валута не пада под 4,75 турски лири за 1 долар, а цената на 1 кг лук и картофи достигна до 6 лири, което изнервя турските граждани.Основно два са факторите, които имат определяща роля за формирането на избора на хората: икономиката и терорът.Изследване на социологическа агенция „Метропол“ показва как хората гласуват когато икономическото състояние се влошава. Казано накратко, колкото повече се влошава икономиката, толкова повече намалява и подкрепата за властта.Икономическият коз, който досега помагаше на ПСР да печели избори в момента има напълно обратен ефект. Текущият дефицит на страната е 57 милиарда долара. За една година трябва да се изплатят 185 милиарда долара външен дълг.Валутните резерви на Централната банка не покриват дори вноса за два месеца. За една година резервите се стопили с 10 милиарда долара. Има нужда от средства. Поскъпването на цените беше отложено за след изборите. Когато спечели изборите първата задача на ПСР ще бъде да навакса това забавяне в повишението на цените.В период, в който в света финансовите средства се свиват курсът на долара, лихвите и инфлацията в Турция стават неудържими. Когато не успя да намери средства, Аржентина се принуди да поиска кредит от МВФ. Фондът отпусна на страната 50 милиарда долара кредит и я обвърза с дисциплиниращи правила, които трябва да спазва.След изборите Турция също ще се изправи лице в лице с дълговата криза. Следователно бизнесмените, вносителите, износителите и фондовете, които осигуряват свежи пари на Турция се подготвят за най-различни сценарии в зависимост от изборните резултати.Първи сценарий: победа за ЕрдоганСпоред първия възможен сценарий, ако Ердоган спечели президентските избори, а неговата партия и тази на Бахчели с когото основаха Алианс за републиката се сдобие с мнозинство в Меджлиса, тогава икономиката ще продължи да плува в мътни води.При това положение пазарите изпитват безпокойство от това, че по силата на изключителните си правомощия Ердоган може да сложи край на независимостта на Централната банка.Преди дни турският президент заяви пред избиратели в град Адана: „Нека да прескочим изборите на 24 юни. Вие ми дайте правомощията и ще видите как ще се справя с лихвения процент и останалите проблеми.“А по-рано Ердоган беше казал, че след изборите „ще се справи с онези, които му обявяват война чрез лихвения процент“.Специалистите запомниха тези думи и ако Ердоган победи на изборите, в краткосрочен план може да има някакво стабилизиране, но в зависимост от твърдите стъпки на турския президент валутата ще поскъпва, лихвите ще растат, а борсата ще продължи да върви надолу.Втори сценарий: победа за ИнджеМухарем Индже, който превърна в свое предизборно мото думата „ДОСТАТЪЧНО“, изтървана от Ердоган, през последните две седмици изпъкна на преден план със своите качества.В случай че се реализира вторият сценарий, който допускат чуждестранните наблюдатели, тогава Турция ще поеме глътка въздух.Въпреки че не се изговаря открито, чуждестранните наблюдатели смятат, че победата на Индже може да върне Турция от прага на голяма криза.В чужбина са готови да дадат на Индже отворен чек, за да компенсира изгубеното време и да проведе нови реформи. Посланията, които Индже отправи на площадите обнадеждиха външните наблюдатели, които ги намират за логични.За пазарите най-идеалният изборен резултат е Мухарем Индже да стане президент, а Националният алианс, част от който е и неговата Републиканска народна партия да спечели мнозинство в Меджлиса.При тази картина се допуска, че в парламента ще влезе и прокюрдската Демократичната партия на народите (ДПН).Кандидатът за президент на ДПН Селяхатин Демирташ, който се намира в затвора в Одрин успя както да сплоти кюрдските избиратели, така има и потенциал да привлече гласове от левия и десния спектър.Изходът от изборите ще определят кюрдите и младите хора, които ще гласуват за пръв път.Трети и четвърти сценарий: хаос и предсрочни избориОстаналите два сценария предвиждат хаос и предсрочни избори. Ако Ердоган или Индже спечелят президентските избори, но партиите им не съберат мнозинство в парламента, това няма да се хареса на избирателите. Защото Турция се нуждае от промяна, нормализиране и законов ред, както от вода и въздух. Решението на политическите и икономическите проблеми пряко ще зависи от изборните резултати.Колко сполучлив е бил изборът на турците, ще се проличи веднага от състоянието на икономиката.Инвеститорите са подготвени и за най-лошия сценарий.Бъдещето на Турция ще се формира според избора на единият от двамата претенденти за президентския пост: Ердоган и Индже.", "date": "2018.06.23", "title": "Четири сценария за Турция след изборите"}
{"url": "https://offnews.bg/izvan-terena/futbolen-fen-obikolil-vsichki-finalisti-na-mondial-2018-za-bira-683134.html", "text": "31-годишният футболен фен Гас Хали положил сериозна подготовка за Мондиал 2018.Той обиколил в последните осем месеца всяка от 32-те страни участнички и отнесъл у дома бутилка или кен местна бира. Той успял да се снабди дори с бира от страни като Иран и Саудитска Арабия, където алкохолът не е на почит.Хали се вдъхновил от подобна история с друг фен отпреди четири години, но тогава тя завършила с неуспех.Идеята му е да започне да пие първо бирите на страните, които отпадат още в групите и така докато стигне до финала.За отбелязване е, че Гас е хванал буквално последния влак за инициативата си, тъй като на Мондиал 2022 ще има 48 участнички, което превръща задачата далеч по-трудна.", "date": "2018.06.23", "title": "Футболен фен обиколил всички финалисти на Мондиал 2018 за бира"}
{"url": "https://offnews.bg/futbol/mohamed-salah-stana-pocheten-chechenetc-683135.html", "text": "Нападателят на Ливърпул и националния отбор на Египет Мохамед Салах вече е почетен гражданин на Чечня. Това обяви президентът на републиката Рамзан Кадиров в социалните мрежи.\"Мохамед Салах вече е почетен гражданин на Чеченската република! Точно така! Тази нощ подписах указа за даването на високото звание на футболиста, член на националния отбор на Египет и Ливърпул\", написа Кадиров.Указът и съответните знаци за високата чест бяха връчени на Салах на тържествена вечеря, дадена от Кадиров.Египет вече отпадна от световното първенство, като му остава един мач за престиж срещу Саудитска Арабия. Салах пристигна контузен на световното и не успя да разкрие потенциала си. Той игра само в мача с Русия, като се разписа почетно от дузпа за 1:3.", "date": "2018.06.23", "title": "Мохамед Салах стана почетен чеченец"}
