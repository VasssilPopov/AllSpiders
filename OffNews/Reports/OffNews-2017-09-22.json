{"url": "https://offnews.bg/sviat/18-godishen-obvinen-za-vzriva-v-londonskoto-metro-665676.html", "text": "Британските власти повдигнаха обвинения срещу 18-годишен младеж в опит за убийство, в хода на разследването за взрива в лондонското метро на 15 септември, съобщава БТА.Ахмед Хасан беше арестуван на терминала за заминаващи за Франция на пристанището в град Дувър ден след нападението.Той е обвинен в причиняването на експлозия в метростанция \"Парсънс Грийн\", при която бяха ранени 30 души.Още трима мъже – на 17, 25 и 30 години, остават в ареста. Двама други задържани бяха освободени, без да им бъдат повдигнати обвинения.", "date": "2017.09.22", "title": "18-годишен обвинен за взрива в лондонското метро"}
{"url": "https://offnews.bg/futbol/stoichkov-redi-mach-tcska-barselona-v-sofia-665673.html", "text": "Мегазвездата на българския футбол Христо Стоичков работи по организирането на футболен мач между ветераните на бившите си клубове ЦСКА и Барселона.Идеята е двата тима да излязат на терена на стадион \"Българска армия\" следващата пролет, когато предстоят тържества по случай 70-годишнината на \"армейския\" клуб.Юбилеят на ЦСКА е на 5 май, но все още не е ясно кога ще се състои двубоят и дали ще бъде спазената датата. Ицо е обещал да доведе повечето от звездите на Барселона, с които е играл през 90-те години на миналия век.Припомняме, че през пролетта на 1989 година Барселона играе с ЦСКА в полуфиналите на турнира за КНК, като Стоичков отбелязва три гола във вратата на каталунците в двата мача. Два на \"Камп Ноу” и един в България.Именно след тези срещи легендарният треньор Йохан Кройф го набеляза и след година го привлича в Барса. Възможно е у нас да дойдат и част от тези, които са били в отбора през 1989 година и са играли срещу ЦСКА.Все още детайли не са уточнявани заради ангажиментите на част от бившите футболисти. Някои от тях са треньори и не е ясно дали ще могат и кога ще могат да бъдат в София през пролетта на следващата година.Има вариант в София да гостува и Ливърпул, още един колос, срещу който ЦСКА има епични успехи през 80-те години.", "date": "2017.09.22", "title": "Стоичков реди мач ЦСКА - Барселона в София"}
{"url": "https://offnews.bg/bojni/naj-golemiat-boksov-kanal-v-sasht-specheli-naddavaneto-za-dzhoshua-p-665669.html", "text": "Най-големият боксов канал в САЩ - Showtime, ще излъчи на живо за американските фенове на бойните спортове сблъсъка за световните титли (на IBF и WBA) между Антъни Джошуа и Кубрат Пулев на 28 октомври в Кардиф.От канала спечелиха наддаването за правата с НВО, който се включи в битката, но офертата за 1,6 милиона долара натежа на везните в полза на Showtime.По принцип от Showtime имаха договор с Джошуа за три мача, но той изтече през април. Те обаче си запазиха правото да станат първи избор, ако предложат равна на най-добрата оферта, което се и случи.Почти всички билети за двубоя между Джошуа и Пулев в Кардиф вече са разпродадени. В момента са останали по-малко от 200 пропуска на цена от 300 паунда, съобщи boxingnews24.com. Само в първия ден от пускането в продажба бяха изкупени 70 000 билета.За Пулев това ще е втори шанс да стане световен шампион. Първият беше на 15 октомври 2014 г., когато беше нокаутиран в петия рунд от Владимир Кличко.Това е и  единствената загуба на Пулев на професионалния ринг. 36-годишният българин има 25 победи, 13 от които с нокаут. Последната му среща беше на 28 април, когато надигра по точки американеца Кевин Джонсън.", "date": "2017.09.22", "title": "Най-големият боксов канал в САЩ спечели наддаването за Джошуа - Пулев"}
{"url": "https://offnews.bg/zimni/i-avstria-obmislia-bojkot-na-zimnata-olimpiada-665681.html", "text": "Австрия може да бойкотира Зимната Олимпиада в Република Корея догодина, ако продължава напрежението в съседна КНДР.Това заяви председателят на Австрийския олимпийски комитет Карл Щос. Игрите ще се проведат на 9-25 февруари в Пьончан, който е на по-малко от 100 км от границата с КНДР. Думите му идват ден след подобно изявление и от страна на френския спортен министър.Севернокорейците изстреляха няколко балистични ракети в последно време и това е основна тема на дискусиите тази седмица на Общото събрание на ООН в Ню Йорк.\"Ако ситуацията в региона се влоши и не може да се гарантира безопасността на спортистите, няма да отидем в Южна Корея\", каза Карл Щос пред АПА.\"Надяваме се да не се стига до там. Ще следим ситуацията, преди да вземем окончателно решение\", каза още Щос.", "date": "2017.09.22", "title": "И Австрия обмисля бойкот на зимната олимпиада"}
{"url": "https://offnews.bg/sviat/brekzit-stava-fakt-prez-mart-2019-g-665679.html", "text": "Март 2019 година - тогава Великобритания ще напусне официално Европейския съюз. Това заяви премиерът на страната Тереза Мей по време на своя ключова за преговорите реч във Флоренция. Датата е част от плана и сделката, която Лондон предлага на Брюксел за Брекзит.Според сметките на Мей излизането на Великобритания от ЕС ще струва на страната 20 млрд евро - тази сума ще бъде дадена по време на двугодишния преходен период, който премиерът предлага да има.Тереза Мей нарече предложението на Великобритания \"смело стратегическо споразумение\" и обеща бъдещо сътрудничество с ЕС в областта на сигурността.На тема пазар Мей каза, че и двете страни в спора могат да се справят и по-добре, вместо да ползват досегашни модели и че \"няма нужда се прилагат тарифи и такси там, където сега няма\".Разговорите за Брекзит между преговарящите екипи продължават в понеделник.", "date": "2017.09.22", "title": "Брекзит става факт през март 2019 г."}
{"url": "https://offnews.bg/dw/bremerhafen-zashto-goriat-vse-sgradi-obitavani-ot-balgari-665670.html", "text": "Защо?Българите и Бремерхафен", "date": "2017.09.22", "title": "Бремерхафен: защо горят все сгради, обитавани от българи"}
{"url": "https://offnews.bg/futbol/iasni-sa-pretendentite-za-1-na-fifa-665682.html", "text": "Ясни са тримата финалисти в анкетата на ФИФА - The Best за 2017 г., която е аналог на “Златната топка” на “Франс Футбол”. Това очаквано са Кристиано Роналдо (Реал Мадрид), Лионел Меси (Барселона) и Неймар (Барселона/ПСЖ).Името на победителя ще бъде обявено на 23 октомври на церемония в Лондон.За първи път наградата под това име започна да се дава преди година, като тогава №1 беше Кристиано Роналдо, който е фаворит за приза и през тази година.В гласуването участват селекционерите на национални отбори и капитани на тимовете, представители на медиите и фенове.В същото време от ФИФА обявиха и десетимата претенденти за наградата \"Ференц Пушкаш\", която се връчва на автора на най-красивия гол през годината.Сред тях попаднаха атрактивното изпълнение на нападателя на Арсенал Оливие Жиру срещу Кристъл палас на 1 януари.Зрелищният гол на Марио Манджукич от Ювентус във финала на Шампионската лига срещу Реал Мадрид също е сред претендентите.", "date": "2017.09.22", "title": "Ясни са претендентите за №1 на ФИФА"}
{"url": "https://offnews.bg/politika/radev-se-sreshtna-s-bil-klintan-pokani-go-u-nas-665662.html", "text": "Президентът Румен Радев се срещна с експрезидента на САЩ Бил Клинтън в Ню Йорк. Радев обясни, че имаме подкрепата на Клинтън за по-голямо присъствие на България сред американския бизнес и общество. България може да привлече много повече инвеститори от САЩ, но за да стане това е необходимо да си свършим домашното – борбата с корупцията трябва да се води наистина безкомпромисно, заяви президентът след среща с Клинтън. Държавният глава отново подчерта, че съществува разлика между изключително доброто ниво на двустранното политическо сътрудничество и недостатъчното присъствие на американския бизнес в България.Румен Радев е поканил Бил Клинтън отново да посети страната ни и да изнесе лекция пред български студенти.", "date": "2017.09.22", "title": "Радев се срещна с Бил Клинтън, покани го у нас"}
{"url": "https://offnews.bg/futbol/liderat-tcska-sofia-pregazi-dunav-za-osmata-poredna-pobeda-665683.html", "text": "ЦСКА-София разгроми Дунав Русе с 3:0 в двубой от 10-ия кръг на Първа лига и се утвърди на върха в класирането.И трите попадения за тима на Стамен Белчев паднаха през втората част, като автори станаха Фернандо Каранга, Николай Бодуров и Тиаго Родригес.През първото полувреме играта вървеше равностойно, като и двата тима имаха своите положения. В 42-ата минута Кевин Меркадо едва не откри резултата, след като при негов удар от фаул топката срещна гредата.През втората част на вратата на Дунав застана Александър Конов, който замени титуляра Мирослав Антонов. В 56-ата минута Каранга вкара дежурния си гол, като след центриране от статично положение и удар с глава откри резултата.В 61-ата минута домакините можеха да удвоят, когато Недялков центрира към Манолев, който стреля добре от воле, но покрай десния страничен стълб. Малко по-късно домакините нацелиха за втори път напречната греда, като автор на изстрела беше отново Кевин Меркадо.В 69-ата минута вратарят Конов допусна груба грешка, изпускайки топката при центриране отляво и за Бодуров не беше проблем да покачи на 2:0. Само четири минути по-късно сред реализаторите се разписа и Тиаго Родригес, който вкара с бомбен шут от фаул в ъгъла на вратаря.Така ЦСКА-София записа осма победа от началото на шампионата и има 25 точки. Втори е шампиона Лудогорец с 21, но и с мач по-малко. Трети върви Левски със 17 точки и също с двубой по-малко на сметката.", "date": "2017.09.22", "title": "Лидерът ЦСКА-София прегази Дунав за осмата поредна победа"}
{"url": "https://offnews.bg/sviat/v-ispania-zadarzhaha-zapodozrian-za-atentatite-v-barselona-665651.html", "text": "В Испания арестуваха още един заподозрян за връзки с екстремистката клетка, извършила атентатите в Барселона и Камбрилс през август, при които бяха убити 16 души, съобщи Асошиейтед прес, цитирана от БТА.Арестуваният е на 24 години, с марокански произход, постоянно пребиваващ в Испания. Той е купил материали за експлозиви със собственото си име и е осигурил автомобили за транспортирането им.Според испанските власти мъжът, чиято самоличност не се съобщава, е имал близки отношения с Абделбаки Ес Сати - имамът, когото разследващите смятат за ключовата фигура във вербуването на останалите членове на клетката и планирането на атаките.Мъжът е арестуван в крайбрежния град Винарос, на 10 км южно от Алканар, където Ес Сати загина заедно с още един член на клетката при експлодирането на работилница за бомби.Шестима други атентатори бяха застреляни от полицията, а петима са арестувани досега във връзка с атентатите. Трима, включително последният задържан, остават в ареста, а двама са освободени, но остават обект на разследването.", "date": "2017.09.22", "title": "В Испания задържаха заподозрян за атентатите в Барселона"}
{"url": "https://offnews.bg/sviat/uraganat-maria-vze-30-zhertvi-665666.html", "text": "Най-малко 15 души са загинали в Пуерто Рико при преминаването на урагана Мария, връхлетял острова като буря от четвърта категория, предаде Ройтерс, като се позова на пуерториканския в. \"Диа\", цитирана от БТА.На остров Доминика жертвите също са най-малко 15. Двадесет души се водят за изчезнали там. Франция започна да изпраща помощ на малката страна. Там пристигнаха и около 70 френски пожарникари.В Хаити загиналите са трима, въпреки че ураганът не мина директно през страната.Стихията е вече от трета степен и е с ветрове с 205 километра в час. Тя е на 110 километра източно-югоизточно от остров Гран Търк от британската задморска територия Търкс и Кайкос.", "date": "2017.09.22", "title": "Ураганът Мария взе 30 жертви"}
{"url": "https://offnews.bg/sviat/tramp-kim-chen-un-shte-bade-podlozhen-na-izpitanie-s-kakvoto-ne-se-e-665671.html", "text": "Лидерът на Северна Корея Ким Чен-ун ще бъде подложен на изпитание, с каквото досега не се е сблъсквал, заяви в Туитър президентът на САЩ Доналд Тръмп, предаде Ройтерс, цитирана от БТА.\"Лидерът на Северна Корея Ким Чен-ун, един очевидно луд човек, който няма нищо против да мъчи с глад или да убива народа си, ще бъде подложен на изпитание като никога досега\", написа Тръмп в Туитър.Във вторник Тръмп заяви пред Общото събрание на ООН, че САЩ ще подложат КНДР \"на пълно унищожение\", ако тя застраши тях или техни съюзници и нарече лидерът на страната \"човек ракета\".В отговор Ким Чен-ун нарече американския президент Доналд Тръмп \"умопобъркан\" и го предупреди, че ще плати скъпо за заплахите, които отправи срещу Северна Корея, по-рано днес. В същото време външният министър на страната обяви, че Северна Корея може да извърши най-мощното изпитание на водородна бомба в Тихия океан в отговор на американските заплахи.", "date": "2017.09.22", "title": "Тръмп: Ким Чен-ун ще бъде подложен на изпитание, с каквото не се е сблъсквал"}
{"url": "https://offnews.bg/sviat/frensko-alzhirski-milioner-shte-plashta-globite-za-burki-na-miusiulman-665675.html", "text": "Френски бизнесмен с алжирски корени обяви публично, че иска да плаща глобите за носене на бурка на мюсюлманките в Австрия. Зараната за носенето на традиционната дреха ще влезе в сила в страната след 2 седмици.\"Обръщам се към всички жени в Европа и специално към жените в Австрия, които доброволно носят бурка - аз винаги ще бъда до вас и ще платя тези глоби\", заяви милионерът Рахид Неказ пред австрийската Servus TV, цитиран от Ройтерс.Неказ смята, че щом има религиозна свобода, трябва да бъде приета и манифестацията на тази свободна религия. Намеренията на милионера са да защити всички, които искат свободно да изразят своите религиозни вярвания.Неказ е плащал глоби на жени, носещи бурка, из Европа - Франция, Белгия, Холандия и Швейцария. Той дори е създал и специална организация за целта - “Touche pas à ma constitution” (в буквален превод - \"Не ми пипай конституцията\").Според самия Неказ той вече е платил глоби на стойност 300 хил. евро.Неговото предложение към австрийските мюсюлманки ядоса австрийските власти. Външният министър на Австрия Себастиан Курц заплаши бизнесмена с арест за \"подбуда към извършване на престъпление\".", "date": "2017.09.22", "title": "Френско-алжирски милионер ще плаща глобите за бурки на мюсюлманките в Австрия"}
{"url": "https://offnews.bg/kultura/aleksandar-bozhinov-bashtata-na-balgarskata-karikatura-665674.html", "text": "Утро е. Многолюдната столица се събужда за нов ден. В дома на ул. „Николай Павлович” номер 6, Александър Божинов слиза по стълбите. Прекрачва прага на кухнята намираща се на първия етаж на чудноватата къща, където го очаква закуска. След закуската влиза в просторното ателие и сяда на бюрото. Чака го купчина с утринни вестници, които съсредоточено започва да преглежда. След като оставя и последния вестник, взима голям лист хартия, очертава рамка с туш и започва да рисува с молив. Отдалечава се, гледа внимателно съживяващата се върху листа рисунка. Ако е нужно нанася корекции.След не много време рисунката е готова. Взима туш и перо и изтегля виртузно линиите положени предварително с молив. Работи със замах. След като произведението е готово, навивива го на руло и го предава на вече дошлия човек от цинкографията. Рисунката потегля по своя дълъг път към клиширане и отпечатване за да се появи на следния ден в новия брой на вестника.Роден в гр. Свищов на 24 февруари 1878 г. малкият Александър израства в една твърде благоприятна семейна среда. След много години ще си спомня пред своите близки за майка си – Баба Марче, както самият той я нарича, за нейната дарба в бродерията и украсяването на дома, за добрият й вкус и скромната и мечта да има лимоново дръвче, от което всеки ден сама да си къса пресен лимон. Баща му – Николай бил образован човек, но нямал амбиции, за това през целия си живот работил обикновена чиновническа работа, макар и да имал възможности за издигане в службата.В спомените си Александър Божинов ще отбележи, че за разлика от повечето деца той не обичал да рисува, той обичал да гледа. Израстнал сред купища немски, френски и руски илюстровани списания, които получавал баща му. След като татко Николай разгледал списанието го давал на любопитния хлапак, който дълго се любувал на красивите илюстрации. Семейството напуска Свищов за да се установи в столицата, когато Александър е едва четири годишен. Баща му работи в Народната банка. Времето минава, а между родителите му възниква неразбирателство. Разделят се. Татко Николай отива да работи в Русе, а мама Марче се връща няколко пъти за кратко да живее в Свищов.През целия период на местене и разделяне на семейството Александър живее и учи в София. Рисуването все още не е запалило пламък в сърцето на детето, което започва да се превръща в юноша. Годините са бедни. Александър и майка му живеят в недоимък. Божинов разказва в спомените си, че всеки ден са се хранили с каша от брашно, поръсена с малко масло. Интересна случка от детството на художника дава началото на неговия творчески път. Търсейки начин да изкара малко пари за храна, Александър отива в месарския магазин в близост до дома му и предлага на месаря да поправи табелата на магазина, която била в окаяно състояние. Спазарили „реставрацията” за килограм агнешко от „30 стотинки”. След като месарят купил нужните бои и четка, невръстният хлапак поправил табелата и смаял собственика на магазина.След не много време младият Божинов започва работа в една печатница, първо като чистач, а по-късно и като художник на разни реклами.При откриването на Държавното Рисувално Училище през 1896 г. Александър решил, че иска да учи изкуство. Явява се на приемните изпити, които не успява да издържи успешно. Не е приет в Рисувалното училище, което довежда бъдещия художник до отчаяние. Взима решение да говори с проф. Иван Шишманов за да му разкаже случая.След разговора с професора, изпитната комисия преразглежда решението си и Божинов е приет в първия випуск на школото. Ученическите години приключват бързо. Веднъж проф. Иван Мърквичка вижда на статива на Божинов лист с карикатури на преподаватели. Мърквичка остро реагира на тази „творческа” проява и така след само две години прекарани в училището Александър Божинов е изключен. В следващите години младият художник ще рисува постоянно, ще публикува карикатури в почти всички Софийски вестници. Сред изданията за които работи са: „Смях”, „Българан”, „Вечерна поща”, „Смях и сълзи”, „Камбана”, „Зора”, и др. Използва различни псевдоними, като: Бедния Альоша, Бисмарк II, Гений 3, Лумпациус, Митрофан Голий, Svanarola, Septimus Sever и още много други.Освен с рисуване Александър Божинов се занимава и с писане. Прави първите си опити в поезията едва на четиринадесет годишна възраст, по-късно ще пише и фейлетони. През 1901 г. той и Цанко Сталийски започват издаването на „Злъч и смях”, вестник за хумор и сатира, както е посочено в заглавката.Младият Божинов се учи на изкуството на карикатурата от чуждестранни вестници и списания. През 1902 г. решава да замине за Мюнхен. Средставата му са недостатъчни. Събрал е малко пари от продажба на свои произведения от една обща изложба с Петър Морозов. След като богатия вуйчо на Божинов – Димитър Ценов му помага с малко пари, Александър заминава на тъй желаното пътешествие. В Мюнхен разглежда много галерии, рисува и изпраща карикатури за България. В следващите години ще пътува още няколко пъти – отново до Мюнхен и до Париж. Ще преживее редица трудности, ще изгуби много от ценните си притежания и картини, които ще се разпилеят по квартирите му в чужбина.Работата му на карикатурист не остава незабелязана от обществото. Много хора желаят да се появят в неговите карикатури и заявяват на Божинов: „Цял свят окарикаторихте, та аз ли не заслужавам една карикатура?” Освен почитатели, Божинов печели и врагове. Под перото му постоянно оживяват министри, депутати, влиятелни хора и често – Цар Фердинанд. Александър сяда много пъти на подсъдимата скамейка и лежи в затвора заради обиди към Царя. Цензурата прави всичко по силите си да ограничи работата на Божинов, но той е непримирим и въпреки тежките последствия продължава да работи енергично.Малко известна част от живота му е работата му като художник в Народния театър. След уволнението на Владимир Димитров (не майстора) от театъра и заминаването на Александър Миленков в чужбина, Божинов влиза в театралното ателие. По негова инициатива ателието се сдобива с шивачка, архитект, помощници, нови пособия и материали от първа необходимост. Декорите и костюмите, които до този момент са изработвани извън страната започват да се правят у нас. Александър не обича работата на театрален художник, след много години ще сподели пред сина си:„Аз станах художник в Народния театър по принуждение: когато се ожених, трябваше да имам вече редовни и сигурни приходи. Службата в Народния театър ми осигуряваше това.”Една от най-важните пиеси по чието оформление работи Божинов е „Борислав” от Иван Вазов. Тъй като в театъра по онова време са били поставяни предимно чуждестранни пиеси, поставянето на българска такава е било същинско събитие. Тече трескава подготовка. Вазов всеки ден е в театъра и дава своите препоръки за декора и костюмите. Двамата с Божинов заминават за Търново. В продължение на няколко дни Александър прави скици на местността „Царевец”, където по онова време не е имало почти нищо открито. Въз основа на тези „теренни етюди” Божинов създава дворцовите сгради, така както ги вижда в своето въображение. Пиесата е поставена при голям успех, а декорите на Божинов са впечатляващи.С идването на 9 септември 1944 г. животът на художника се променя. Арестуван е и е съден от т. нар. „Народен съд”. Лежи в затвора заедно с негови приятели и колеги като: Константин Щъркелов, Александър Добринов, Никола Танев и др. Благодарение на защитата на Илия Бешков, Божинов е освободен. В следващите години, макар и преклонната си възраст той ще продължава да твори, но вече под строгия поглед на непримиримата цензура. Основна тема в карикатурите му през следващите години ще бъде мирът.Александър Божинов живее до преклонната 90-годишна възраст. В последните години животът му е белязан от множество тъжни събития. Умират почти всичките му приятели. На злощастната дата 21 февруари 1967 г. неочаквано умира синът му. След тази загуба Александър е сломен и изгубва интерес към всичко. Почти не рисува. От време на време записва свои мисли в един стар скицник. Често пъти повтаря: „Къщата осиротя!” Грижата за Божинов пада на снаха му Дора. На 18-ти септември 1968 г. Александър чувства силни болки в корема. Приет е в болница и бавно започва да губи силите си. Изпитва голяма тревога, какво ще стане с огромния му архив и художествено наследство. Желанието му да ги дари на БАН така и не се осъществило. Години наред БАН не предприема нищо за да изпълни волята му – да приеме дарението от целия му архив и художествено наследство, воля, която Божинов изказва много преди смъртта си. Няколко дни по-късно Александър Божинов умира.", "date": "2017.09.22", "title": "Александър Божинов – бащата на българската карикатура"}
{"url": "https://offnews.bg/sviat/zhertvite-na-zemetresenieto-v-meksiko-dostignaha-282-dushi-665646.html", "text": "Жертвите на земетресението в Мексико станаха 282 души. Най-много са жертвите в мексиканската столица, а най-тежко пострадалият квартал в Мексико Сити е Рома. Спасителните операции продължават. Екипите успяха да извадят живи 28 души от руините на срутила се седеметажна сграда. Мексиканските власти опровергаха информациите за живо момиченце под руините на училището \"Енрике Ребсамен\". Сигурни сме, че всички деца от училището са или починали, или са у дома си, или са в болници, заяви по телевизията зам.-министърът на военноморския флот Анхел Енрике Сармиенто, ръководещ спасително-издирвателните операции, цитиран от Ройтерс и БТА.Първоначално беше съобщено, че спасителите се опитват да стигнат до живо момиче, чийто глас са чули - Фрида София, като били чути гласовете на още две деца. Министерството на военноморския флот се извини на хората за невярната информация.11 деца са били спасени от рухналата сграда. Загинали са 19 деца и 6 възрастни. Под отломките на сградата обаче имало жив възрастен човек и спасителите се опитват да го извадят, обявиха официално властите.", "date": "2017.09.22", "title": "Жертвите на земетресението в Мексико достигнаха 282 души"}
{"url": "https://offnews.bg/politika/borisov-dnes-prodalzhavame-da-gradim-istoriata-kato-naslednitci-na-pr-665660.html", "text": "Премиерът Бойко Борисов поздрави българите по случай Деня на независимостта. Той посочи, че България е минала през много трудни моменти, но силният дух винаги е побеждавал. В обръщението си Борисов споменава и предстоящото председателство на Съвета на ЕС, като посочва, че това също е плод на усилията на много българи през годините. Ето и цялото му изявление: ", "date": "2017.09.22", "title": "Борисов: Днес продължаваме да градим историята като наследници на прадедите ни"}
{"url": "https://offnews.bg/sviat/tramp-nareche-erdogan-priatel-i-go-pohvali-za-upravlenieto-mu-665648.html", "text": "Американският президент Доналд Тръмп похвали турския си колега Реджеп Тайип Ердоган за управлението му и го нарече приятел. Тръмп и Ердоган се срещнаха в кулоарите на сесията на Общото събрание на ООН.Мисля, че ние сме по-близки от когато и да е било, заяви Тръмп, цитиран от Ройтерс и БТА.Изказването му дойде на фона на напрежението между двете страни заради скандала с турски охранители, замесени в сблъсъци с протестиращи по време на визитата на Ердоган във Вашингтон през май. Единадесет души пострадаха в сблъсъците между турски охранители и мирни демонстранти пред резиденцията на турския посланик във Вашингтон.Анкара приписа отговорността за насилието на групи, свързани с кюрдските бунтовници, водещи въоръжена кампания в Югоизточна Турция.", "date": "2017.09.22", "title": "Тръмп нарече Ердоган приятел и го похвали за управлението му"}
{"url": "https://offnews.bg/na-tozi-den/dnes-rozhden-den-imat-663992.html", "text": "Димитър Костов, подуправител на БНБ, бивш финансов министърАнна Томова-Синтова, оперна певицаАндрей Кожухаров, журналистНикола Павлов Колев, зам.-председател на Комисия за регулиране на съобщениятаРадослав Петров - Радо Шишарката, певец", "date": "2017.09.22", "title": "Днес рожден ден имат"}
{"url": "https://offnews.bg/zimni/zagovoriha-za-bojkot-na-pionchan-2018-665650.html", "text": "Френският спортен министър Лаура Флесел намекна, че страната може да не изпрати олимпийци на игрите в Пьончан догодина, ако сигурността им не бъде гарантирана.Напрежението на Корейския полуостров расте с всеки изминал ден, като севернокорейският лидер Ким Чен-ун не спира с провокациите си. В същото време президентът на САЩ Доналд Тръмп заплашва да срине Северна Корея със земята. На фона на напрежението Франция стана първата страна, която официално заговори за пропускане на олимпиадата.\"Все още не сме взели окончателно решение, но следим внимателно ситуацията\", коментира бившата фехтовачка пред РТЛ.Игрите в Пьончан са първата зимна олимпиада в Азия извън Япония.Зимният център Пьончан се намира само на 80 км от демилитаризираната зона на границата между Северна и Южна Корея. Двете страни формално са във война, тъй като мирен договор между тях след войната от 1950-1953 година така и не е подписан.Домакините също са разтревожени, но не опитват да разсеят всички съмнения, че няма да се справят със сигурността. Те получиха подкрепа от Япония, където казаха, че продължават подготовката си по план и не обмислят оттегляне от участие.От Китай засега не коментираха ситуацията, а от САЩ направиха дипломатично изказване в духа, че ще работят съвместно с организаторите за осигуряване на всички необходими мерки за сигурност.От МОК засега не разглеждат вариант за промяна на домакинството на Пьончан и казаха, че нямат план \"Б\".", "date": "2017.09.22", "title": "Заговориха за бойкот на Пьончан 2018"}
{"url": "https://offnews.bg/obshtestvo/chestvame-nezavisimostta-na-balgaria-665645.html", "text": "Честваме 109 години от обявяването на Независимостта на България. Тя е провъзгласена с Манифест на 22 септември 1908 г., прочетен от Фердинанд І в двора на църквата \"Св. 40 мъченици\" в старопрестолния град Търново.Провъзгласяването на Независимостта на България е политически акт, с който се отхвърля васалната зависимост на България от Османската империя, наложена й от Берлинския договор от 1878 г.В черквата \"Св. 40 мъченици\" княз Фердинанд прочита манифеста за обявяването на Независимостта и се отслужва молебен за благоденствието на българската държава. След това министър-председателят Александър Малинов прочита отново манифеста на историческия хълм Царевец пред събралото се хилядно множество.След обявяването на Независимостта на България васалното княжество започва да се нарича царство България, а българският владетел вече се титулувал цар.22 септември е обявен за официален празник с решение на Народното събрание от 10 септември 1998 г.", "date": "2017.09.22", "title": "Честваме Независимостта на България"}
{"url": "https://offnews.bg/obshtestvo/bez-avtomobili-v-tcentara-na-sofia-dnes-665616.html", "text": "Центърът на София ще е затворен за влизане на автомобили от 8 до 19 часа днес. Причината е, че столицата се присъединява към инициативата Ден без автомобили в рамките на Европейската седмица на мобилността.Центърът на София ще бъде затворен за влизане на автомобили в обхвата на синята зона за паркиране – районът, ограничен между бул. „Васил Левски“, бул. „Патриарх Евтимий“, бул. „Христо Ботев“, бул. „Александър Стамболийски“, бул. „Княз Александър Дондуков“, ул. „Георги Сава Раковски“, бул. „Цар Освободител“, с изключение на граничните улици и булеварди.Забраната изключва автомобилите, обслужващи мероприятието, както и колите на масовия градски транспорт и автомобили на сватбени тържества и на живущите.От 00:00 до 19:00 ч. се забраняват престоят и паркирането на пътни превозни средства:- на бул. „Витоша“ между ул. „Алабин“ и бул. „Александър Стамболийски“;- на пл. „Кн. Александър І“;- на ул. „Леге“;- на ул. „Съборна“ между пл. „Св. Неделя“ и ул. „Леге“.Столичната дирекция на вътрешните работи ще осигури постове за контрол и регулиране на движението.Общината призовава гражданите и посетителите на София да използват градския транспорт за стигане до центъра, а в пешеходния периметъра да се разхождат пеша, да карат колело, ролери, тротинетка и да ползват градски транспорт.От 19 до 23 септември ще се извършва измерване на качеството на въздуха, за да се отчетат разликите в дните с активен автомобилен трафик и почивните дни.", "date": "2017.09.22", "title": "Без автомобили в центъра на София днес"}
{"url": "https://offnews.bg/sviat/severna-koreia-zaplashi-da-izvarshi-opit-s-vodorodna-bomba-sled-zaplah-665647.html", "text": "Севернокорейският лидер Ким Чен-ун нарече американския президент Доналд Тръмп \"умопобъркан\" и го предупреди, че ще плати скъпо за заплахите, които отправи срещу Северна Корея, предадоха световните агенции, като се позоваха на севернокорейската агенция КЦТА.В същото време външният министър на страната обяви, че Северна Корея може да извърши най-мощното изпитание на водородна бомба в Тихия океан в отговор на заплахите на Тръмп.Ким Чен-ун обяви, че Тръмп е негоден да изпълнява функциите на върховен главнокомандващ на САЩ, като го нарече мошеник и гангстер, който обича да си играе с огъня.Ще накарам мъжа начело на върховното командване на САЩ да си плати скъпо за речта, в която призова за пълно разрушение на Корейската народно-демократична република, се казва в изявлението на лидера на Северна Корея.Изявлението идва, след като в речта си пред Общото събрание на ООН Тръмп нарече Ким Чен-ун \"човек ракета\" и подчерта, че САЩ ще разрушат напълно Северна Корея, ако трябва да защитават себе си и своите съюзници. Севернокорейският лидер определи речта на Тръмп като поведение на умопобъркан и заяви, че думите на американския президент не са го уплашили, а са го убедили, че пътят, който е избрал, е правилен и ще го следва докрай.Той допълни, че обмисля какъв отговор да даде на речта на Тръмп и че този отговор ще бъде отвъд очакванията на американския президент.", "date": "2017.09.22", "title": "Северна Корея заплаши да извърши опит с водородна бомба след заплахите на Тръмп"}
{"url": "https://offnews.bg/obshtestvo/posreshtame-astronomicheskata-esen-s-oblatci-i-temperaturi-do-23-gradu-665608.html", "text": "Астрономическата есен ще настъпи в 23:01 часа днес. Ще я посрещнем с облаци и максимални температури между 18 и 23 градуса. През цялото денонощие облачността над страната ще е променлива, често значителна. На места, главно в Западна и Централна България, ще превали дъжд, съобщават от Националния институт по метеорология и хидрология към БАН.Ще духа умерен, временно и силен запад-северозападен вятър. Времето ще е хладно, с минимални температури между 8° и 13°, по Черноморието до 15°- 17°, и максимални - предимно между 18°- 23°.Атмосферното налягане ще продължи да се повишава.В планините ще има променлива, често значителна облачност, но само на отделни места ще превали дъжд, над 1800 метра - сняг. Вятърът ще е силен от запад-северозапад. Максималната температура на височина 1200 метра ще е около 10°, на 2000 метра – около 2°.Над Черноморието ще има променлива облачност. Ще духа умерен до силен вятър от запад-северозапад. Максималните температури ще са 22°-24°, близки до температурата на морската вода. Вълнението на морето ще бъде около 2 бала.В събота температурите ще се понижат, като максималните температури ще бъдат около 20 градуса, а минималните - 10 градуса. ", "date": "2017.09.22", "title": "Посрещаме астрономическата есен с облаци и температури до 23 градуса"}
{"url": "https://offnews.bg/nashite-avtori/kalin-terzijski-pobojnitci-665555.html", "text": "Една приятелка, журналистка, се ожени за убиец. Запознали се, докато бил в затвора. Той слушал предаванията ѝ по радиото. След това намерил начин да се свърже с нея и така лека-полека се заобичали. Може и да е станало внезапно – не съм питал за това.После, може би година по-късно - те вече мислели да се съберат, когато той излезе от затвора - се случило така, че нея я нападнали. Някакви мъже насилници. Тя останала жива, но омърсена, ранена и ужасена. Знаете как е, а може и да не знаете.Тя се обадила на него, в затвора – той бил най-близкият ѝ човек по това време. Разказала му през плач всичко. Той побеснял – представям си го – затворник, смъртно желаещ справедливост. Кой затворник, осъден за убийство, може да си позволи да желае справедливост? За себе си и за любимите си хора? Та нали е отнел живот – сега цялата несправедливост на света нека се струпа на главата му! – така би казал всеки почитател на старозаветните закони зъб за зъб, око за око.Зъб за зъб, око за око. Всеки прикрит насилник иска това. Дори би предпочел да избива зъби, когато му кажат лоша дума, и да вади очи, когато паркират на „неговото място за паркиране” пред входа.Но нашият убиец намерил връзки извън затвора. Приятели, които да отмъстят за неговата любима. И те наистина оправили нещата. Не съм питал как ги оправили, но сигурно е било подобаващо жестоко. Сред хората, живеещи извън руслото на цивилизацията, нещата се решават с жестокост. Зъб за зъб, око за око. И повече. Струва ми се, че повечето хора живеят извън руслото на цивилизацията. Ползват я, както маймуна използва лаптоп, за да чупи орехи, но никак и не се опитват да се влеят в нея, камо ли да я разбират. Да попиеш цивилизацията с цялата си душа – това е мечтаният идеал. Реалността е предоставена на милионите, които вървят покрай цивилизацията и я гледат като витрина.Мъжът на моята приятелка постъпил като истински мъж; вероятно и аз бих постъпил така. Където няма цивилизация – оправяме се с подръчни средства. Където няма морален закон - има каменни брадви. И главите пращят и се цепят; човешките глави са учудващо крехки под напора на студен камък или тежка сопа.След това те – моята приятелка и нейният любим – се оженили. Той излязъл от затвора и заживели щастливо. Бих казал, че в тоя случай любовта спасила един човек от влизането в коловоза. Коловозът на хроничната безчовечност. Ако не беше любовта на моята приятелка – той би си останал убиец. Сега е бивш убиец. Мисля, че мога да си позволя да въведа такъв термин в морала. Миналото наистина си е минало. А сега – за настоящето.В Садово има селскостопанска гимназия. В нея преподават земеделски науки и най-вероятно нещо привлекателно като селскостопански мениджмънт. Никой не иска да е просто орач. Може би, евентуално – мениджър по орането. Орането си е оране. Въпрос на нагласа е като какво го приемаме. Като нещо достойно за презрение или като нещо, достойно за гордост.В тази гимназия наскоро три момчета пребиха учителя си по английски. Всички разбрахме за това. Малцина обаче знаят, че по статистически данни в България за пет години са извършени 12 убийства от деца.Насилието си е насилие. Независимо дали го извършват деца, или възрастни. Но...Въпрос на нагласа е като какво го приемаме! Като нещо, което е достойно за отвращение и погнуса, или като нещо приемливо, дори справедливо и достойно.Не бих оправдал момчетата, били с дървен кол учителя си. Но мога да се опитам да ги разбера и да помисля за това – как най-мъдро да се постъпи с тях.Защото докато човек е човек – никой, според мене, няма право да постъпва с него както и да било, без негово съгласие. Но когато някой престане да е човек – тогава с него се постъпва както хората преценят – независимо дали той харесва това, или не. Мисля, че съм краен и си позволих гняв. Съжалявам. Всеки е човек и никога не престава да е човек. Но в човечността нещата са много деликатни.Все пак – колкото и това твърдение да може да породи антихуманни и евгенически спекулации – има граници на човешкото. Прекрачиш ли ги – губиш правото да носиш титлата човек. Човек е титла. Би ми се искало да е титла, която се печели с воля и душевно усилие.Да – как да се постъпи с тия момчета?След като те живеят с нагласата, че насилието е нещо приемливо, даже е извор на гордост. Как да се постъпи?Насилието на богатите страни от целия свят, които бомбардират „съвсем справедливо” която бедна страна им хрумне, само защото нейният диктатор „унищожавал народа си”. Да – това насилие е приемливо, то заслужава похвала. Американският войник, изстрелващ ракета срещу „мръсните чалми” и случайно взривяващ случайно училище е герой. От другата страна, има момчета с втренчени погледи и пояси от пластичен експлозив на кръста. Които по друга координатна система (която е доста съблазнителна за всеки потиснат, за всеки унизен или обиден на света) са също герои. Герои, избиващи десетки хора, за да отмъстят.В свят, в който насилието е напълно приемливо и узаконено – няма как да очакваме да не бъдем застигнати един ден от него. Докато човекът, нараняващ друг – заради справедливо отмъщение или заради праведна кауза – бива наричан герой или мъченик, а не изрод и нещастник – насилието ще продължи да бъде реката, в която ще плуваме и ще се давим.Момчетата в Садово също са имали за нещо да отмъщават. Сигурен съм в това. На учителите си. На образователната система. На държавата. На света. Нека някой каже, че не си е помислил през живота си за справедлива мъст и тогава нека хвърли първия камък.Но! - ще кажат мнозина - може да си мислим за мъст, но да не стигнем до действие.Хората все пак са различни. При някои пътят от мисълта до действието е много кратък. Няма борба на мотиви и противомотиви, както се казваше в социалистическата психология.Противомотивите срещу едно насилствено действие могат да се породят само от нагласата, че да насилстваш е отвратително и гнусно нещо.Когато българските революционери от времето на османското робство искали да обърнат вниманието на световната общественост върху теглата на българския народ, те извършвали ужасни варварства. Хвърляли в безсмислена жертва хиляди жени и деца – и го правели съзнателно – за да бъде психологическият ефект на въстанието по-разтърсващ. Също така извършвали терористични актове, убивали и сеели ужас. Пак за да обърнат вниманието на световните сили към България. Тези революционери сега са обявени за герои. В същото време борците за свобода от Третия свят са обявени за изроди и насилници.Този двоен и извънредно лицемерен, подъл обществен морал, при който едно насилие – пък било то и в миналото или пък далеч от нас – се приема за героизъм и израз на висок морал... а друго насилие – за аморално и грозно престъпление – този двоен морал е в основата на нещата!Докато този двоен морал властва – всеки насилник би могъл да приеме себе си за герой и борец за справедливост. Още по-лошо: Всеки насилник би могъл да очаква и обществото да го приеме като герой.Герой с дървен кол, борещ се срещу учителите потисници, герой срещу империализма – взривяващ се в метрото, герой срещу тероризма, изстрелващ ракета по лагера на някакви други герои - борци за свобода.Ще ми се да спомена мимоходом, че голотата – тази, в която ни е облякъл Бог, Природата или Някой Друг – по телевизията се оценява с точка с 18 в нея. Препоръчителен родителски контрол до 18. Голотата и телесната любов, от която се ражда живот – вредни за съзнанието до 18.В същото време насичанията на парчета, изкормванията, взривяванията и избожданията на очи се оценяват с червена точка с 12 в нея.Тоест – след дванайсет децата са достатъчно големи да преглътнат всякакво насилие, вече имат правилна преценка за него (а коя е правилната?)....Но чак на осемнайсет е разумно да видят за пръв път гол човек! Смешно. По-скоро – отвратително.Моралът в днешния му вид е това, което е в основата. Всеки, който го изповядва, всеки който го налага, всеки, който не се бори за промяната му – е в основата на безобразието.Момчетата от Садово са някъде далеч нататък по веригата.P.S. А историята в началото стои там за това – за да си припомним, че любовта извисява човека, а не наказанието. Наказанието ще успокои само донякъде пострадалите. Но от него насилникът няма да стане по-добър човек.А иначе, по принцип, всички можем да бъдем зли.", "date": "2017.09.22", "title": "Калин Терзийски: Побойници"}
{"url": "https://offnews.bg/futbol/lampard-i-dzherard-vliazoha-v-zalata-na-slavata-665668.html", "text": "Бившите футболисти Стивън Джерард и Франк Лампард получиха място в английската футболна \"Зала на славата\".Церемонията по представянето на двете футболни легенди бе вчера в залата, която се намира в Манчестър.Място в нея посмъртно получи и Гари Спийд, който се самоуби през 2011 г. на 42 години. Признание получиха още Били Бондс, Боб Уилсън, Кели Смит и Рейчъл Янки.Джерард игра за Ливърпул от 1998 до 2015 г. и записа 690 мача за клуба в различни турнири, в които отбеляза 180 гола и записа 100 асистенции.Два пъти спечели Купата и Къмюнити шийлд, три пъти - Купата на Лигата, стана победител в Шампионската лига и Купата на УЕФА. Джерард обяви края на кариерата си през ноември миналата година.Лампард през 2001 г. премина от Уест Хам в Челси. Като част от \"сините\" от Лондон, той изигра 648 мача и отбеляза 211 гола, което е рекорд в историята на \"сините\".Франк Лампард стана шампион на Англия (2005, 2006, 2010), четири пъти - носител на ФА Къп (2007, 2009, 2010, 2012), по веднъж спечели Купата на УЕФА (2013) и Шампионската лига (2012). Лампард обяви отказването си през февруари 2017 г.", "date": "2017.09.22", "title": "Лампард и Джерард влязоха в Залата на славата"}
{"url": "https://offnews.bg/politika/radev-se-sreshta-s-balgarite-v-niu-jork-v-denia-na-nezavisimostta-665652.html", "text": "Президентът Румен Радев ще се срещне с българите в Ню Йорк. Срещата ще се проведе в сграда на Генералното консулство на България в града.В честванията по случай годишнината от обявяването на Независимостта на България във Велико Търново ще участва вицепрезидентът Илияна Йотова.Тя ще произнесе и слово по повод Деня на независимостта. Радев, който е в САЩ за Общото събрание на ООН, ще се срещне днес и с генералния секретар на ООН Антониу Гутериш.", "date": "2017.09.22", "title": "Радев се среща с българите в Ню Йорк в Деня на независимостта"}
{"url": "https://offnews.bg/zvezdi/nagrazhdavat-poli-genova-sas-zlatna-moneta-665621.html", "text": "Поли Генова ще бъде наградена с отличието \"Златна монета\" за принос към развитието на българската култура на церемония днес, 22 септември, в дома на културата „Средец“.Българската поп звезда е избрана от жури от 189 български учени, вече отличени с престижната награда. „Златна монета“ се връчва на признати в обществото представители на българската интелигенция, а самата награда се изработва в българския монетен двор. На лицевата страна е изобразена отворената книга, като символ на прогреса, а на обратната страна са подредени красивите букви на Глаголицата.Певицата използва повода, за да се обърне към всички български артисти с апел да продължат да творят, защото тяхната работа е кауза и инвестиция за бъдещето на страната.", "date": "2017.09.22", "title": "Награждават Поли Генова със Златна монета"}
{"url": "https://offnews.bg/obshtestvo/jotova-22-septemvri-e-sakralna-data-za-balgaria-665665.html", "text": "Военен ритуал по издигане на българското знаме на хълма Царевец отбеляза честванията на Деня на независимостта във Велико Търново. Преди това в града бе обслужена и литургия в храм \"Св. Четиридесет мъченици\".На тях присъства вицепрезидентът Илияна Йотова, която заяви в речта си, че е огромна чест \"всеки български държавник да говори пред българските граждани на този ден. Днес българската държава е изправена пред важни решения. Гражданите искат тя да е силна за, а институциите да работят за тях. Днес повече от всякога българските държавници трябва да сме достойни за делото на независимостта\", продължи Йотова.\"Денят на българската независимост е празник. Но Независимостта поставя съвременните български държавници пред истинско изпитание - да освободим всеки български гражданин от зависимостта на бедността, от грижата за качествено образование и здравеопазване, от мъката по напускащите родина наши деца\", продължи тя.С думите \"До живее свободна и независима България! Да живее българският народ!\" завършва манифестът по обявяване на независимостта,  но започва новата българска история\", заяви Йотова.Тя определи датата 22 септември като \"сакрална\" за България. Именно на нея държавата ни \"скъсва с позорните белези на зависимостта и\", продължи речта си вицепрезидентът.На честванията на празника във Велико Търново присъства кметът на града, депутати и министри. След издигането на трибагреника на Царевец се извърши и празнично шествие до паметника \"Майка България\"", "date": "2017.09.22", "title": "Йотова: 22 септември е сакрална дата за България"}
{"url": "https://offnews.bg/futbol/nejmar-se-izvini-na-kavani-i-saotbornitcite-si-665663.html", "text": "Най-скъпият футболист в света Неймар се извини на Единсон Кавани и съотборниците си от Пари Сен Жермен за поведението си в мача с Лион.Тогава той на два пъти влезе в конфликт с уругваеца по повод кой да изпълни първо фаул, а след това и дузпа. Ситуацията определено разконцентрира Кавани, който пропусна.Според \"Екип\" бразилецът се е извинил за поведението си. Другият намесен в свадата - Даниел Алвеш, пък е организирал вечеря за целия отбор, на която да се стигне до помирение и изясняване на ситуацията.Всички футболисти са дали съгласие да присъстват. Самият Алвеш също е нов в ПСЖ, като премина през лятото със свободен трансфер от Ювентус.Междувременно стана ясно, чалфът на Пари Сен Жермен Хавиер Пасторе ще пропусне гостуването на Монпелие от 7-ия кръг на Лига 1. Аржентинецът има лека травма и все още не е готов за игра.На линия за двубоя обаче ще е Анхел ди Мария. Аржентинецът не игра при победата над Лион (2:0), но вече е възстановен от контузията си в бедрото и старши треньорът Унай Емери ще може да разчита на него.ПСЖ е лидер в класирането с пълен актив от 18 точки и впечатляващата голова разлика 21:3.", "date": "2017.09.22", "title": "Неймар се извини на Кавани и съотборниците си"}
{"url": "https://offnews.bg/futbol/levski-izgoni-dvama-direktori-665657.html", "text": "Ръководството на Левски се раздели с двама директори - маркетинговия Асен Василев, както и Диана Иванова, пише \"Тема Спорт\".Първият бе назначен на \"Герена\" през месец април тази година. Той се зае със задачите, които при предишните собственици на клуба бяха изпълнявани от телевизионните продуценти Иван Христов и Андрей Арнаудов. Тогава те бяха и част от Управителния съвет.От Левски е освободена и Диана Иванова. След като Спас Русев придоби акциите на клуба, той произведе юристката в изпълнителен директор. След няколко скандала и след като оставката й бе потърсена неколкократно от организираните фенове, тя бе понижена в длъжност, а функциите й иззети от финансиста Красимир Иванов.Напоследък отново е имало търкания между нея и други фактори в клуба и затова е било взето решение за окончателна раздяла между двете страни. За последно Иванова привлече медийното внимание по време на търсенето на заместник на Николай Митов.Тя участва в преговорите с Аврам Грант. След тях излезе изказване в израелските медии, че всичко между двете страни е уточнено и бившият мениджър на Челси ще подпише със сините за 2 години. В крайна сметка обаче Левски предпочете за наставник италианеца Делио Роси.По високите етажи на \"Герена\" е доста ветровито. В началото на 2017-а Левски се раздели и със спортен директор - Станислав Ангелов-Пелето, който бе заменен на поста от Даниел Боримиров.Наскоро Ангелов, който бе шеф и на школата на сините на стадион \"Раковски\", бе уволнен и от тази длъжност. Причината е, че той сложи ръка на сдружението \"Левски-Раковски\". Без много шум от \"Герена\" освободиха и дългогодишния изпълнителен директор Константин Баждеков.", "date": "2017.09.22", "title": "Левски изгони двама директори"}
{"url": "https://offnews.bg/bojni/kobrata-gleda-mach-ot-bundesligata-predi-dzhoshua-665655.html", "text": "Българската звезда в професионалния бокс Кубрат Пулев намери начин да поразпусне малко покрай интензивните тренировки за мача с Антъни Джошуа.Най-добрият ни професионален боксьор изгледа срещата от Бундеслигата между Херта (Берлин) и Байер (Леверкузен), завършила при резултат 2:1 за домакините. Компания му правеше треньорът Ули Вагнер.Кобрата се готви в Берлин за предстоящия сблъсък със световния шампион в тежка категория. Джошуа е носител на три от престижните пояси и ще ги защитава срещу българина на 28 октомври на стадиона в Кардиф.Пулев е голям фен на футбола и не пропуска възможност да порита с приятели на малки вратички.В момента обаче той е преустановил футболните изяви, за да не получи някаква контузия, която да дискредитира мача му с Джошуа.", "date": "2017.09.22", "title": "Кобрата гледа мач от Бундеслигата преди Джошуа"}
{"url": "https://offnews.bg/sviat/izborite-v-germania-malko-hip-hop-shtipka-vegan-i-lenin-na-vkus-665385.html", "text": "Над 40 партии с общо 4828 кандидати ще участват в парламентарните избори в Германия в неделя. Това е рекорден брой, който е с 400 повече в сравнение с предишните парламентарни избори през 2013 г. Наред с големите партии, които имат най-голям шанс да влязат в германския парламент, християндемократите на канцлера Ангела Меркел и социалдемократите, начело с бившия председател на Европейския парламент Мартин Шулц, на изборите се явяват и множество малко партии, някои от които доста необичайни. Най-младият кандидат на изборите е Флорис Беер, който е член на антисистемната партия \"Партията\". Беер навършва 18 години дни преди изборите.Най-възрастният кандидат пък е 89-годишната Барбара Рютинг - писателка и актриса, кандидат на партията на вегетарианците и веганите.\"Партията\" е създадена през 2004 г. от редакторите на германското сатирично списание „Титаник“. Лидер на партията е Мартин Соненборн. Той спечели на партията място в европейския парламент на изборите през 2014 г. На последните избори през 2013 г. партията получи 79 000 гласа. Партия на вегетарианците и веганите V-Party³ е доста по-млада. Тя съществува едва от миналата година, като е основана на вегетарианския търговски панаир в Мюнхен. Партията има около 1200 членове, които искат до 2030 г. всички касапи да останат без работа. Те планират да се борят за защита на околната среда и правата на животните. Сред кандидатите на изборите за Бундестага е и Германската марксистко-ленинска партия. На последните избори тя е спечелила 24 000 гласа. Друга доста необичайна партия е Алиансът за безусловен основен доход. Партията настоява именно за това – основен доход за всеки, независимо дали работи, или не, макар че за момента партията не е обявила колко би бил този основен доход и откъде ще дойдат парите за него.Групата на необичайните германски партии се допълва от „Планинци“ - те се определят като артисти и креативни хора, а заради липса на финансиране сами рисуват постерите за кампанията си. Още по-необичайна за Германия изглежда хип-хоп партията The Urban. Тя се състои от около 250 членове, които се борят за респект, чувство за общност и креативност, каквито според тях са и посланията на хип-хопа. Партията се фокусира още върху борбата с расизма и дискриминацията.На изборите се явява и Партия на референдума, която настоява всички политически решения да бъдат вземани от хората. Те са категорични, че демокрация чрез референдуми ще накара партиите да се фокусират върху избирателите си, а не върху фармацевтични и банкови лобита. Списъкът на необичайните партии се допълва от Лилавата партия, която се бори за духовна политика, и Градинската партия от Магдебург, която се бори срещу разрушаването на 162 градини. ", "date": "2017.09.22", "title": "Изборите в Германия: малко хип-хоп, щипка веган и Ленин на вкус"}
{"url": "https://offnews.bg/politika/mareshki-karanikolov-e-pionka-kandidatat-na-patriotite-za-vss-sashto-665656.html", "text": "Икономическият министър Емил Караниколов е „пионка”. Той е от квотата на Патриотите, а е подаден от друго място. Това си е кадър на Делян Пеевски, той е от неговия кръг, заяви лидерът на \"Воля\" Веселин Марешки пред bTV, като подчерта, че в случая \"Дунарит\" прозират частни интереси.По думите му кандидатът на Патриотичния фронт за Висшия съдебен съвет също е \"подаден отнякъде\". \"Кандидатът на Патриотите за ВСС те не са го познавали, не са му знаели биографията, тоест той също е подаден отнякъде. Вчера при гласуването за ВСС БСП и ДПС най-много си харесаха кандидатите на Волен Сидеров и на Валери Симеонов. Те ги легитимираха още по-тежко в съдебната власт, която ще контролира другите власти\", коментира той. Марешки заяви, че през 2016 г. спрямо 2015 г. чуждите инвестиции са намалели с 1 милиард, а в същото време в Румъния са се увеличили три пъти на няколко милиарда. Това е оценката на света за управлението на България, смята той.На практика почти не си говорим с ГЕРБ. Те се чувстват самодостатъчни с Волен Сидеров, Валери и Каракачанов, коментира Марешки.\"Даваме им шанс, но те нищо не правят. Аз ги дразня много и това показва моята независимост\", подчерта Веселин Марешки.", "date": "2017.09.22", "title": "Марешки: Караниколов е пионка, кандидатът на Патриотите за ВСС също е \"подаден отнякъде\""}
{"url": "https://offnews.bg/futbol/futbolen-prezident-se-sbi-s-tv-ekspert-665658.html", "text": "Президентът на швейцарския елитен тим Сион Кристиан Константин се прочу печално след поредния кръг в местната Суперлига.Тимът му спечели с 2:1 като гост срещу Лугано, а след последния съдийски сигнал Константин налетя на тв експерта Ролф Фрингер, който коментираше срещата край страничната линия.Фрингер, който е бивш национален селекционер на Швейцария, се закани да съди побойника. От местната федерация също ще се заемат с казуса. Константин обясни поведението си с обиди, изречени от Фрингер в ефир.\"Не спря да ме критикува. Бил съм нарцис и егоист. Сритах му задника. Да, един президент на клуб не трябва да се държи така, съгласен съм, но път какво - да търпя обиди ли\", защити се Константин.60-годишният Фрингер прекрати кариерата си на треньор през 2012 година. Той е ръководил освен националния отбор на Швейцария също и клубове като Щутгарт и Цюрих.", "date": "2017.09.22", "title": "Футболен президент се сби с тв експерт"}
{"url": "https://offnews.bg/analizi/zashto-meksiko-siti-e-tolkova-opasen-pri-zemetresenia-665659.html", "text": "На 19 септември 2017 г. земетресение с магнитуд над 7,1 разтърси за около 20 секунди един от най-населените градове в света – Мексико сити. До този момент са регистрирани поне 230 жертви и над 800 ранени. Земетресението съвпадна с 32-та годишнина от труса през 1985 г. с матгнитуд около 8 по Рихтер, при който са загинали между 5 и 10 хиляди души (според различни източници).Но има една причина, поради която тъкмо Мексико сити е един от най-опасните при земетресения градове в света. И проблемът далеч не се състои само в некачественото строителство.Заобиколената от тектонски плочи странаМексико е една от страните с най-висока сеизмична активност в света, лежейки в близост до границите на няколко тектонски плочи. Една от тях е част от големия Тихоокеански огнен пръстен и лежи успоредно на мексиканското тихоокеанско крайбрежие. Тъкмо там е границата между Кокосовата тектонска плоча и Северноамериканската тектонска плоча. Страната лежи също така северно от границата с карибската плоча. Поради тази причина в Мексико всеки ден се регистрират около 40 леки земетресения.Но причината, поради която столицата на Мексико е особено опасна при земни трусове, се крие стотици години назад във времето.Къде точно е построен Мексико сити?Населеният с 20,4 милиона души град (заедно с покрайнините) е построен на високо планинско поле, подобно на българската столица София. За разлика от София обаче, надморската височина, на която е построена мексиканската столица, е с хиляди по-голяма - 2250 метра над морското равнище. Тази характеристика прави Мексико сити града с най-благоприятния климат според множество световни класации. Макар и да е разположен в тропическия климатичен пояс, средната максимална температура през май (най-топлият месец там) е едва 25 градуса. А средната максимална температура през най-студения месец (месец декември) е 20 градуса.Но тъкмо фактът, че столицата на Мексико е построена върху това иначе благоприятно по отношение на климата планинско поле е причината градът да е един от най-опасните при земетресение в света.Защо Мексико сити е опасен при земетресения?Полето, където е разположен Мексико сити, преди стотици години е било дъно на вече пресъхнало езеро. Затова почвата, върху която е построен градът, е много мека. На практика по време на земетресение почвата под града се движи като желе и тъкмо това е причината, поради която значително се усилва унищожението при големи земетресения.Поради тази причина, макар и епицентърът на земетресението през 1985 г. да е бил на 350 километра от Мексико сити, тогава в резултат от него са се срутили 412 сгради, а 3124 са били сериозно увредени. Земетресението на 19 септември тази година беше с епицентър на около 120 километра от града, но също предизвика огромни щети и доведе до смъртта на стотици души.Учените обясняват, че старото езерно дъно, върху което е построена мексиканската столица, резонира със сеизмичните вълни. Този резонанс усилва ефекта от сеизмичните вълни, дори и да идват от далечни сеизмични събития.Но не всички сгради в града са податливи на този резонанс. Много от по-старите колониални сгради са оцелели стотици години, защото не са достатъчно високи, за да бъдат засегнати от резонансния ефект.Бившето езеро ТекскокоЕзерото Текскоко, съществувало преди стотици години тъкмо там, където днес е разположен Мексико сити, е естествено езеро. В близост до него, както и на неговите острови, ацтеките са строили много свои селища. На такъв остров е била разположена столицата на империята на ацтеките.В началото на 14. век на остров в езерото е построена столицата на ацтеките Тенохтитлан. Още тогава те са построили система от канали, с която да контролират нивото на езерото, за да превантират наводненията. В началото на 17. век обаче тази система е разрушена по време на завладяването на Тенохтитлан от испанците, като никога не е построена отново. Поради тази причина колонизаторите решават, че е нужно пресушаване на езерото. След като е пресушено, върху неговото дъно започва да се разширява столицата на Мексико, която днес е един от най-големите градове в света. В наши дни за езерото Текскоко напомня само район, заобиколен от солeни блата на около 4 километра източно от града, както и малките езерца Шочимилко, Чалко и Сумпанго, които също са останки от голямото езеро Текскоко.Още за причините за земетресението в Мексико можете да прочетете .", "date": "2017.09.22", "title": "Защо Мексико сити е толкова опасен при земетресения?"}
{"url": "https://offnews.bg/futbol/stadion-atcteka-sashto-e-postradal-ot-zemetresenieto-v-meksiko-665653.html", "text": "Легендарният стадион \"Ацтека\" в мексиканската столица също е пострадал от силното земетресение в Мексико през седмицата.Щетите, нанесени на съоръжението, все още се изчисляват. Поради тази причина беше взето решение мачът за Купата на Мексико между Америка и Крус Асул да бъде отменен.По-късно местната федерация отложи и всички останали двубои от турнира. Най-вероятно мексиканското Суперкласико между Америка и Чивас, което по програма трябва да се състои този уикенд, също ще бъде отменено.Стадион \"Ацтека\" събира 87 000 зрители и е първият стадион в историята, на който се играят финалите на две световни първенства (1970 и 1986 г.).Това е и стадионът, на който България стига до престижно равенство в мача на откриването на Мондиал'86 срещу Италия - 1:1 с срещу действащия световен шампион. След това националите губят на осминафиналите от домакините, отново на \"Ацтека\".Земетресението с магнитуд 7,1 по скалата на Рихтер удари централно Мексико във вторник, като отне живота на над 280 души.", "date": "2017.09.22", "title": "Стадион \"Ацтека\" също е пострадал от земетресението в Мексико"}
{"url": "https://offnews.bg/sport/sportat-v-efir-na-22-septemvri-665649.html", "text": "Богата спортна програма предлага ефирът на телевизиите в днешния празничен ден. Ще има много тенис, моторни спортове, снукър и футбол, като акцентът е двубоя от първа лига между ЦСКА-София и Дунав Русе.10,50 ч. Мотоциклетизъм, Moto GP, Гран При на Арагон (тренировка) по Мтел Спорт 1 11:00 ч. Колоездене, СП, общ старт по Евроспорт 2 13 ч. Тенис, Турнир за мъже в Санкт Петербург по Евроспорт 2 13 ч. Тенис, Турнир за мъже в Гуанджоу по Филм + 14,30 ч. Снукър, World Open по Евроспорт 114,35 ч. Пекин Гуоан - Шанхай СИПГ по Мтел Спорт 2 15 ч. MotoGP, Гран При на Арагон (тренировка) по Мтел Спорт 1 17 ч. Тенис, Турнир за мъже в Метц по Спорт + HD 17,30 ч. Колоездене, СП, общ старт по Евроспорт 1 19 ч. Тенис, Турнир за мъже в Санкт Петербург по Евроспорт 120 ч. ЦСКА - Дунав по Диема Спорт20,30 ч. Баскетбол, Валенсия - Уникаха по Нова Спорт 21,30 ч. Байерн - Волфсбург по Евроспорт 2 21,45 ч. Лил - Монако по Диема Спорт 2 23 ч. Баскетбол, Гран Канария - Реал (Мадрид) по Нова Спорт6 ч. Тенис, турнир за жени в Токио по Филм+ и Спорт+ HD 8 ч. Тенис, турнир за жени в Сеул по Филм+", "date": "2017.09.22", "title": "Спортът в ефир на 22 септември"}
