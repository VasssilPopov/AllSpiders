{"url": "https://offnews.bg/politika/bsp-kazanlak-si-iska-kornelia-ninova-za-lider-na-partiata-705242.html", "text": "БСП-Казанлък възложи на своите делегати на 49-ия Конгрес да гласуват вот на доверие на лидера Корнелия Нинова на заседанието в неделя. Това каза председателят на казанлъшката организация Румяна Друмева на пресконференция. Друмева съобщи решението на Общинския съвет, с които социалистите изразяват пълното си доверие и подкрепа към председателя на БСП Корнелия Нинова.„В навечерието на местните избори имаме нужда от нейната твърда ръка, а не от хаоса, който се кани да внесе вътрешната опозиция. Настояваме Нинова да оттегли оставката си, защото извади БСП от летаргията и повиши авторитета на столетницата, оттласна я от дъното и благодарение на това бележим ръст на доверие с над 50 000 гласа”, сочи гласуваната Позиция на социалистите. Те дадоха положителна оценка за усилията, положени в организационната, политическата и медийната дейност в предизборната кампания, в резултат на което БСП в община Казанлък бележи 6% ръст в резултатите спрямо 2014г.Друмева благодари на всички членове на СИК от квотата на БСП, на представителите на „БСП за България” и на застъпниците, които се явяват гръбнакът и стожерите на законосъобразната дейност в изборния процес.", "date": "2019.06.12", "title": "БСП- Казанлък  си иска Корнелия Нинова  за лидер на партията"}
{"url": "https://offnews.bg/kultura/skandal-v-izkustvoto-mashtabna-izlozhba-s-neavtentichni-tvorbi-izkriv-705230.html", "text": "В средите на изкуството у нас назрява скандал, след като мащабна изложба в галерия \"Структура\" с около 100 творби, притежание на бизнесмена Николай Неделчев - чието дело е печалното  - се опитва да \"преоткрие\" историята на българския модернизъм, съобщава .Сред картините са и такива на Жорж Папазов, Николай Дюлгеров, Иван и Николай Абрашеви, Кирил Кръстев, Борис Елисеев, Сирак Скитник, Николай Райнов и др. Според бившата директорка на Националната художествена галерия и специалист по модернизма - доцент Ружа Маринска - голяма част от творбите обаче не са автентични.Директорката на \"Структура\" Мария Василева (която е един от тримата организатори на изложбата) дори настоява творбите, които показват и които бяха определени като неавтентични от доц. Маринска, да се намират в националните музеи. Изложбата си поставя и амбициозната задача да разкрие за пръв път историята на модернизма у нас.Според изкуствоведи, тези искания са нелепи, тъй като Националната галерия вече притежава техни творби, които са далеч по-представителни, а през последните 20-30 години е имало редица подробни и качествени изложби, занимаващи се именно с модернизма в България. Сега обаче една изложба с голямо лустро и претенции иска да се провъзгласи за първооткривателя на модернизма, а дори не показва автентично изкуство.", "date": "2019.06.12", "title": "Скандал в изкуството: Мащабна изложба с неавтентични творби изкривява историята на родния модернизъм"}
{"url": "https://offnews.bg/bojni/posreshtnaha-andi-ruis-s-shegovit-shampionski-poias-v-meksiko-705232.html", "text": "Новият крал в тежката категория на професионалния бокс Анди Руис младши се появи в Мексико за радост на местните фенове.На летището пухкавият боксьор, който свали от трона непобедения британец Антъни Джошуа, беше посрещнат с шеговит шампионски пояс с логото на шоколадовия десерт \"Сникърс\".Руис младши е голям фен на продукта, като призна, че винаги си носи поне по един в джоба и обикновено хапва преди мач.\"Нищо не ми вдига настроението така\", коментира роденият в САЩ мексиканец.На 1 юни той победи Джошуа с технически нокаут в седмия рунд, като преди това го прати четири пъти в нокдаун. Така той стана носител на поясите във версии WBO, WBA, IBF и IBO.В Мексико той беше посрещнат като национален герой.Той посети Националния дворец на Мексико за обиколка с екскурзовод и среща с президента Андрес Мануел Лопес Обрадор.\"Щастлив съм. Преди година исках да се откажа от бокса. Нямах пари, но не исках да живея на улицата.Като дете правех лоши неща с приятели. Баща ми обикаляше по домовете им да ме търси, за да ме заведе да тренирам. Именно боксът ми помогна да не съм на улицата. Аз съм това, което съм, благодарение на бокса и моя баща”, заяви новият крал в тежка категория.", "date": "2019.06.12", "title": "Посрещнаха Анди Руис с шеговит шампионски пояс в Мексико"}
{"url": "https://offnews.bg/koloezdene/kris-frum-schupi-krak-propuska-tur-dio-frans-705229.html", "text": "Британската звезда в колоезденето Крис Фрум (Team Ineos) няма да участва в Тур дьо Франс.Четирикратният победител в най-престижната надпревара в шосейното колоездене е счупил крак по време на тренировка на предхождащото Тура състезание Критериум дьо Дофине и е аут.Фрум е тренирал за бягането по часовник, което е от програмата на четвъртия етап. При едно от спусканията той е загубил контрол при висока скорост и се е сблъскал със стена.Преди отпадането Фрум вървеше осми в генералното класиране, на 24 секунди зад лидера Дилан Тойнс.Британецът, заедно със сънародника си и миналогодишен победител Герайнт Томас, бе смятан за основен фаворит за започващата на 6 юли в Брюксел Обиколка на Франция.\"Инцидентът беше много сериозен. Линейката дойде много бързо. Погрижиха се за него, след което беше откаран с хеликоптер до Лион или Сент Етиен\", коментира шефът на тима Дейв Брейлсфорд.", "date": "2019.06.12", "title": "Крис Фрум счупи крак, пропуска Тур дьо Франс"}
{"url": "https://offnews.bg/kultura/jeremy-za-vtori-pat-na-exit-festival-na-7-iuli-2019-705233.html", "text": "Една от най-успешните съвременни български банди -  получи покана да стъпи за втори път на Fusion Stage - част от най-пъстрия и разнообразен Exit Festival 2019 в Нови Сад, Сърбия. Ще ги видим на 7 юли тази година, преди на същата сцена да стъпи хедлайнерът на вечерта - невероятната Таря Турунен. Това ще бъде второ гостуване на Jeremy? на мега събитието Exit, след като бяха там през 2016 г. Тогавашното им участие бе част от фестивалното турне на бандата, включващо и 3 концерта с Queen + Адам Ламбърт в Полша, Румъния и България. Поканата за Еxit Festival 2019 идва съвсем логично и естествено след няколко супер успешни поредни години за Jeremy?. Това се случва след два издадени албума и не малко награди през 2018 и 2019 г. Jeremy? са по-завладяващи на сцената от всякога след няколко европейски турнета и участия във фестивали като Rock for People, The Great Escape и Camden Rocks в Лондон. С всеки следващ сингъл групата покорява върховете на класациите и се радва на все по-широка популярност у нас, а и в Европа. Бандата се утвърждава като една от най-бързо развиващите се инди групи не само в България, но и в региона. Най-скоро можете да гледате Jeremy? на живо в София на сцената на Radio Park Fest (на 15 юни) и в Kino Cabana (на 26 юни).Фестивалът Exit се провежда за първи път в Нови Сад, Сърбия през 2000 година, като студентски протест срещу комунистическия режим в страната и с идеята да докаже, че „музиката е универсален език, който може да свързва и събира хората, за да направят света по-добро място“. От тогава Exit се е превърнал в един от най-големите, популярни, чакани и обичани (и от българската публика) музикални фестивали. Тази година ще се проведе от 4 до 7 юли и ще бъде по-шарен и експлозивен от всякога. На едно място ще видим любими световни звезди - идоли на различни поколения. Сред тях са: легендите The Cure, атрактивната млада рок банда – Greta Van Fleet, един от най-уважаваните рапъри в света – Skepta, младата хип-хоп звезда IAMDDB, самия Carl Cox, DJ Snake, Tom Walker, Amelie Lens, също GriZ и MATTN, Desiigner, Sofi Tukker и много други. Предстои да бъдат обявени имената на още участници в този музикален празник. И какво по-хубаво от това, че точно Jeremy? ще бъдат част от него в последната му вечер - на 7 юли!", "date": "2019.06.12", "title": "Jeremy? за втори път на Exit Festival на 7 юли 2019"}
{"url": "https://offnews.bg/interviu/prof-chavdar-popov-natcionalniat-konkurs-za-venetcianskoto-bienale-b-704933.html", "text": " е преподавател по история на изкуството на ХХ век в катедра “Изкуствознание” в Националната художествена академия в София. Автор и куратор е на редица изложби и публикации, свързани с българското изкуство у нас и в чужбина, както и един от най-уважаваните авторитети в родните художествени среди. , които избраха българския проект за най-престижното световно събитие в областта на изкуството - Венецианското биенале 2019 - с бюджет от 500 000 лева, отпуснати от Министерството на културата (МК). Те избраха творбата \"Как живеем\" на Рада Букова и Лазар Лютаков, с куратор Вера Млечевска.Участието ни на Биеналето обаче беше съпътствано от редица скандали - финансови и корупционни. Липсата на прозрачна и достъпна информация от страна на МК накара група творци дори да публикуват , които обаче останаха неотговорени от властите.OFFNews се свърза с проф. Попов, за да обсъдим начина, по който се е провел националният конкурс за избор на проект за Венецианското биенале (ВБ). В течение на разговора изкуствоведът изтъкна някои силно притеснителни факти около работата на МК и постави под съмнение цялостната организация на конкурса. Разкажете как се проведе конкурсът.В понеделник, не помня коя дата точно, януари някъде, ми се обади ректорът на Художествената академия проф. Николай Драчев и ме попита дали бих искал да бъда включен в журито за конкурса на Венецианското биенале. Оставям настрана въпросът защо той е трябвало да ме търси, а не примерно някой служител на Министерството. Тогава бях в Берлин и изразих съгласие да участвам, но изрично му казах, че се връщам от Германия в сряда същата седмица. Обърнах внимание върху обстоятелството, че ако журито се събира същата седмица, няма да мога да се включа в него. Проф. Драчев (той вероятно не е бил в течение на ужасно късите срокове) ми каза, че има време, да съм спокоен, журито ще заседава чак другата седмица. Приех.На другия ден, във вторник, ми се обаждат от Министерството на културата на пожар с молба да отида в МК и да видя проектите, които са представени за конкурса. Казах им, че съм в Берлин и няма как да отида, тъй като се връщам в България в сряда. Тогава жената, която иначе беше много любезна, каза, че няма никакво време, усетих в интонацията ѝ силно притеснение. Заявих, че щом е така, се отказвам от участие в журито, на което тя заяви, че това е невъзможно пред вид обстоятелството, че името ми фигурира в заповедта.На другия ден, в сряда, когато пътувах, друга жена от МК ми се обади, още по-притеснена и заяви, че членове на журито са се събрали, гледали са проектите и че аз също трябва да съм там. Даже ми предложи абсурдния вариант директно от летището да отида в МК, което естествено отказах, тъй като все пак не съм на разположение на министерството. Тогава се разбра, че някаква трескава бързина е подгонила всички в МК. По-късно на 2-3 пъти зададох въпроса защо толкова се бърза, но той увисна във въздуха без никакъв отговор.На другия ден, в четвъртък, отидох в МК, за да се запозная с проектите, но без да знам, че вече е било решено в същия ден да се състои финалното заседание на журито. Колегите вероятно са имали 2 дни за да се запознаят с проектите (макар че и това е твърде малко!), а аз имах 2,5 часа,! А проектите бяха 23. Налице имахме голяма като обем визуализация, следваше да се четат и доста обширни текстове. Пълен абсурд!За 2 часа и нещо прегледах колкото можах проектите, но е повече от ясно, че при този безумен цайтнот нямах възможност да се запозная както следва с тях. Когато журито се събра в 13:00 часа, за да даде своята финална оценка – аз заявих на всички, че при тези условия не мога да бъда пълноценен член на журито и моля да бъда освободен от неговия състав. Тогава служителки от МК заявиха, че ако напусна, журито ще се разпадне и това ще опропасти нашето участие на ВБ. При така очертаната апокалиптична картина заявих, че щом е така, няма да напускам, но моля да се има предвид, че участието ми в журито при това положение е абсолютно формално.Тъй като колегите вече имаха някаква представа за проектите и оформени предпочитания, беше решено финалното заседание да се проведе малко по-късно в същия ден. И досега нямам отговор на въпроса какво наложи нечовешки кратките срокове? Дадоха ни някакви заповеди на министъра, които са меко казано смехотворни – днешната заповед на министъра коригира вчерашната, а следващата заповед на другия ден коригира втората заповед и така нататък...Дори 2 дни са малко, за да се оценят 23 проекта.Абсолютно недостатъчни са! Което ме кара да констатирам, че конкурсът беше организиран изключително набързо, зле, не мога да кажа поради какви причини. От моя гледна точка, този конкурс бе чисто формален. Това не омаловажава качеството на проектите, включително и достойнствата на спечелилия. Но аз не можах да добия дори бегла представа от тях. Ако сега ме попитате за тях, нищо особено не мога да Ви кажа. Не бих могъл да твърдя, че някой е оказвал натиск върху мен, но се стигна до настойчиво увещаване да се остане и да се участва, за да може конкурсът да бъде легитимен. Не приемам и няма да приема за нормални условията, при които трябваше да работя.Може ли да се каже, че не приемате легитимността на конкурса?Донякъде да, защото така не се прави никъде, това е имитация на конкурс. Относно решенията – те са легитимни. Но относно условията – те не са нормални!Колко време е нормално да се отдели за оценка на толкова много проекти?Минимум седмица, ако не и повече. Може би дори и 10 дни. Датите на биеналетата се знаят предварително от много дни насам, всичко това може да се разпредели ясно и стриктно във времето.По време на заседанието на комисията, на която сте присъствали все пак, останалите членове на журито имаха ли избран фаворит, или се спореше между няколко проекта за това кой да бъде избран?Мисля, че поне в този период – следобеда в последния ден, четвъртък - те вече бяха постигнали консенсус за спечелилия проект, тъй като нямаше спорове и дискусии. Прегледахме на бърза ръка проектите, но те () вече имаха формирано отношение. Което може да се дължи на факта, че са имали около 2 дни да ги разгледат. Това са опитни и уважавани от мен колеги, ценя качествата и работата им. Просто вече до голяма степен бяха осъществили своя избор. Смятам, че са направили каквото са могли за този къс период от време. Винаги обаче има лични предпочитания и интереси в подобни журита – навсякъде по света, не само у нас – и това не може да се избегне. Впрочем не това е бедата, а, пак повтарям, изключително малкото време за преценка.Как бихте коментирали спечелилия проект?Има определени качества, бих го дефинирал в известна степен като своеобразно „минималистичен”, изчистен визуално и пластически. Съвременното изкуство е сфера с огромно количество от разнообразни прояви и относителността доминира изцяло. Доста е трудно да се оцени обективно качеството на даден проект. Зависи от публиката, от автора, от форума, на който се представя, от насоките в изкуството в момента, от конкретната конюнктура и т.н. В дадения случай е налице определена идея, свързана с мотото на Биеналето, така че аз го приемам и смятам, че има своите качества. Сигурно между останалите проекти също е имало качествени, не мога да кажа. Видях няколко проекта, които според мен имаха достойнства, но нямах време да ги разгледам както следва. Не бих могъл да назова мотивацията и критериите, поради които е оценен проектът. Но въпреки всичко го приемам и смятам, че беше представен професионално.Получихме разпределение по пера на финансите, които МК е отпуснало за проекта. Като човек, който се е занимавал с изложби, можете ли да го погледнете и да си кажете мнението дали Ви се виждат адекватни сумите ()?Малко ми е трудно да кажа. На пръв поглед ми се струва, че отпуснатите средства са доста значителни. Нямам представа на каква база са изчислявани тези суми. Би било интересно да се съпоставят със сумите, изхарчени за проектите на други страни, участвали на Биеналето тази година. За да се направи една обективна и адекватна преценка за планираните средства трябва да се знае на каква база са фиксирани сумите за проекта, как се разпределят и т.н. Освен това, надявам се, че всеки един лев ще бъде отчетен с необходимата прозрачност и публичност.Да, но да вземем например сумата от 42 хиляди лева за „Разходи по координация на дейностите на място в Италия“. В разговори с няколко художници досега с международен опит възниква въпросът – какво е това? Никой не може да отговори какво значи това перо и защо е изхарчена такава сума пари за него.Аз също нямам никаква идея. Не знам.Да вземем и 20 хиляди лева за опаковка и транспорт.Това принципно е възможно. Наскоро изпращах картини на малкия ми син в Берлин, които опаковахме в сандъци и транспортирахме и видях, че разходите не са малки.Все пак това са 10 картини в сандъци. Докато нашият проект е една шепа чаши и няколко фабрични плоскости от фибран и плексиглас. Чак 20 хиляди лева да струва?За това също може да се запита човек, прав сте. Но все пак е редно да се съпоставят различни проекти, да се проверят цени. Ако се намери достоверна информация, която да потвърди тези суми – добре. Но разбивката, която видях, свидетелства за доста значителни разходи.Последен пример: „Инсталиране, монтаж, демонтаж и такси за проекта в националния павилион“ за 50 хиляди лева. Та толкова е сумата на самото произведение. Освен това колко има да се монтира в нашия проект, който по принцип е редно самите творци да го направят.Да, това не е малка сума. Това също е доста смущаващо. Всеки здравомислещ човек ще се смути от тези пари. Но пак казвам, че трябва да се проучи по-добре дали за подобен тип дейности се отделят същите суми. Освен това трябва да се попита на каква база е определен бюджетът от 500 хиляди лева за Биеналето. Как точно е решено отпуснатата сума да е толкова, а не повече или по-малко? Това не би трябвало да е произволна сума. В края на краищата има финансови органи, нека те преценяват.В художествените среди упорито се говори, че участието ни на Венецианското биенале е пропито от корупция. , а е и негов създател. За куратор на проекта ни е избрана Вера Млечевска – жена на Правдолюб Иванов, един от основополагащите членове на ИСИ. Председател на конкурсната комисия пък е Аделина Филева, директор на СГХГ и приближена на ИСИ. Същото важи и за директорката на павилиона ни Катя Ангелова.Мисля, че изразът „пропито от корупция”е твърде силен и отдава дан, така да се каже, на една твърде модна и спрягана в обществото тема. Но че има конфликт на интереси, това вероятно е така. Ако трябва да бъдем честни, според мен, смяната на директорството в НГ – освобождаването на Слава Иванова и назначаването на Яра Бубнова като временно изпълняваща длъжността именно в този момент – беше свързано единствено и само с нейното участие в Биеналето. По статут директорът на НГ трябва да оглавява нашето участие в него. Нека добавя, че статутът е изготвен от същите лица, които са най-заинтересовани именно те да участват в Биеналето. У нас, както е известно, често законът се прави за „човека”. Схемата е проста, не е необходима особена проницателност, за да бъде разгадана. Редица национални участия в Биеналето от други държави съвсем не се организират от съответните музеи или галерии. Прочее, една Национална галерия, особено пък българската, има да решава далеч по-важни и по-сериозни проблеми, отколкото да се занимава с Венецианското биенале. Прекаленото вторачване в Биеналето измества фокуса от тежките проблеми на „Квадрат 500”. Преди време, когато се появи , беше направен своеобразен опит за преврат Слава Иванова да бъде отстранена от заемания пост.Който опит бе воден от Недко Солаков.Не мога да кажа от кого точно, това не ме интересува, но тогава замислената акция не успя. Показателно е, че след като не стана, мигом забравиха за всякакви уж увредени картини. Сега това се случи по друг начин. Това е борба за придобиване на определени властови позиции и възможности – за участие тук и там, за символен капитал, за престиж. Овладяването на институция от ранга на НГ е важно за подобни цели. Колегите ни в чужбина не са длъжни да знаят махленските ни пререкания и боричкания. За тях е важен представителният момент – еди кой си е директор, еди кой си е експониран в галерията и т.н. Тоест, важно е преди всичко придобиването на определен символен капитал, който впоследствие се „капитализира” и финансово.Много хора се съмняват в сега протичащия конкурс за директор на НГ. Той се бави изключително дълго време, , подали документите си за него, а крайният срок беше 21 март. И досега от МК отказват да ми дадат информацията. Вие имате ли подобни съмнения?Нямаме нищо черно на бяло. Фактът, че се бави, обаче е доста смущаващ. Не изключвам някакви задкулисни ходове, нямам конкретна информация. Не се интересувам много от самия процес, от конкретната интрига. Онова от което се интересувам, обаче, колкото и наивно и клиширано за звучи – като българин, първо, и второ – като изкуствовед, е да не се червя и да бера срам, когато ми се налага да водя високо квалифицирани професионалисти от чужбина в т.н. „Квадрат 500”. Не мога да бъда индиферентен към облика и към състоянието на галерията, защото сегашната картина по никакъв начин не ме задоволява. Мога да се аргументирам подробно. , въпросът е, че тези публикации не предизвикват никакъв дебат, от който несъмнено всички ние имаме нужда.", "date": "2019.06.12", "title": "Проф. Чавдар Попов: Националният конкурс за Венецианското биенале беше абсурден"}
{"url": "https://offnews.bg/futbol/luka-jovich-be-predstaven-pred-hiliadi-na-santiago-bernabeu-video-705224.html", "text": "Нападателят Лука Йович бе официално представен като играч на Реал Мадрид пред няколко хиляди фенове на стадион \"Сантиаго Бернабеу\".Футболистът бе купен за 70 милиона евро от Айнтрахт. Така той стана четвъртият най-скъп трансфер на \"белия балет\" след Кристиано Роналдо, Гарет Бейл и Карим Бензема.По-рано днес Йович премина успешно медицинските тестове и подписа договора си за 6 сезона, след което позира с екипа на отбора, на който нямаше номер и застана пред медиите заедно с президента Флорентино Перес.\"Аз съм най-щастливият човек на света. Развълнуван съм и съм сигурен, че взех най-доброто решение. Ще работя здраво, за да печеля титли с Реал МадридНомерът, с който ще играя не ме интересува. Ще е хубаво да повторя постижението си от миналия сезон, но не мисля за това. Надявам се да науча много от Бензема, който е един от най-добрите нападатели в света\", сподели младият нападател.\"Йович бе искан от големи европейски клубове, но мястото му е в Реал Мадрид. Мечтата му бе да играе за нас и ето го тук.Лука, ти отбеляза 27 гола през миналия сезон, но тук ще очакват много повече от теб, така че си изправен пред най-голямото предизвикателство в кариерата си. Много сме горди с теб, защото като дете си спял с фланелката на Реал\", каза Перес.", "date": "2019.06.12", "title": "Лука Йович бе представен пред хиляди на 'Сантиаго Бернабеу' (видео)"}
{"url": "https://offnews.bg/analizi-i-komentari/plamen-dimov-uchiteliat-na-nightwish-strahat-ot-norvegia-e-samo-v-ba-705101.html", "text": "Как изглеждат притесненията, които Национална стратегия за детето 2019-2030 г. породи в България, на един българин, който живее на Скандинавския полуостров вече 32 години? Пламен Димов напуска България през 1981 г. Няколко години след това се заселва в намиращото се до руската граница 9-хилядно градче Китее във Финландия. Димов е учител в т.нар. \"народно училище\" в града, което наподобява нашите читалища. Там се провеждат музикалните школи, а той преподава пиано, китара, пеене, цигулка, духови инструменти и т.н. Димов е известен като , тъй като преподава на членовете на групата и ги запалва по рок музиката, когато те са все още малки.Дейността на училището цели да подпомага и социално слаби и изоставащи хора. В него те получават приют и възможност за образование с помощта на държавата. В един момент той разбира за породилите се в последните месеци в България тежки критики спрямо Barnevernet (норвежката национална агенция за защита на детето). Първоначално тя бяха породени от , според които децата им са били отнети от нейни служители по спорни причини.След предлагането на Национална стратегия за детето 2019-2030 г. много българи се притесниха, че управляващите правят крачки да разширят правомощията на службите и да ги упълномощят да изземат деца от семействата им по свое усмотрение, по норвежкия модел. Паниката обаче нарасна лавинообразно и се превърна в масова истерия, която ескалира в редица протести из цялата страна, и принуди .Димов живее във Финландия, но познава изключително добре и Норвегия, като скандинавските държави имат подобни институции и модел на управление. И тъй като самият той работи с такива деца, много се изненадал от коментарите, които срещнал в българското онлайн пространство.Главното място във Фейсбук, на което се споделят и обсъждат подобни притеснения, е групата . Тя има малко над 115,000 членове, които публикуват всекидневно.В скандинавските държави, когато обществото вижда, че залиташ, моментално някой те подпира - институциите не ти дават да паднеш на пода, коментира той.Попитан защо все пак критики към норвежките служби са публикувани дори в , Димов отговори, че проблеми е възможно да съществуват, но те са силно преувеличени. ", "date": "2019.06.12", "title": "Пламен Димов, учителят на Nightwish: Страхът от Норвегия е само в българския Фейсбук"}
{"url": "https://offnews.bg/kultura/taka-se-pravi-kristo-otlaga-proekta-si-v-parizh-za-da-ne-bezpokoi-gn-705234.html", "text": "Опаковането на Триумфалната арка в Париж от световноизвестния артист Христо Явашев - Кристо се отменя от 6 до 19 април 2020 година за периода 19 септември - 4 октомври, съобщиха от официалната Фейсбук страница на художника.Причината е да не се безпокоят керкенезите, които гнездят върху паметника точно през пролетта.Арката ще бъде опакована в 25 000 квадратни метра сребърно-син плат, направен от полипропилен, и 7000 метра червено въже, които ще бъдат рециклирани след това.Опаковането на Триумфалната арка ще бъде финансирано изцяло от артиста чрез продажбата на неговите работни скици, картини и модели свързани с работата му. За нея няма да бъде похарчена и стотинка държавни или общински средства, категорично се подчертава в прессъобщението.През 1961 г., три години след като се срещат в Париж, Кристо и Жан-Клод започват да създават творби за публични места. Един от проектите им е опаковането на сгради. По онова време, Кристо, който е наел малка стаичка близо до Арката, прави кратко проучване за осъществяването на проект там - включително фотомонтаж от 1962 г. Сега, почти 60 години след първоначалната идея, творбата на артиста с български корени най-сетне ще види бял свят.", "date": "2019.06.12", "title": "Така се прави: Кристо отлага проекта си в Париж, за да не безпокои гнездящите птички"}
{"url": "https://offnews.bg/politika/glasuvash-za-peevski-poluchavash-atidzhe-vas-reshi-che-e-zakonno-705236.html", "text": "Пленумът на съдиите от Върховния административен съд, който се проведе днес реши да не сезира Конституционния съд във връзка с постъпила жалба от Десислава Иванчева. Тя оспорва законността на избора на Атидже Байрямова Алиева - Вели и Искра Димитрова Михайлова - Коларова от листата на ДПС.И двете останаха под чертата, но стават евродепутати, защото Мустафа Карадайъ и Делян Пеевски, заемащи първите 2 позиции в листата, се отказаха да отидат в Европарламента.Според Десислава Иванчева зачетените от ЦИК заявления на Мустафа Карадайъ и Делян Пеевски да оттеглят съгласието си за участие в изборите след провеждането на самите избори представлява институционално легитимиране на злоупотребата с пасивното избирателно право и с демократичните принципи на страната. Решение № 456-ЕП/31.05.2019г. на ЦИК, с което тези заявления за оттегляне на съгласие се зачитат, нарушава Конституцията на Република България и по-специално текста на чл.57, ал.2 от КРБ, който не допуска злоупотреба с права, както и тяхното упражняване, ако то накърнява права или законни интереси на други, пише в жалбата на арестуваната кметица на столичния квартал \"Младост\".Решението на Пленума беше взето с гласовете на 53-ма въховни съдии от общо 71 присъствали.Иванчева се яви на Евроизборите като независим кандидат и се класира на седмо място, събирайки 1,55% от гласовете.Съгласно чл. 394, ал. 2 от Изборния кодекс Конституционният съд може да бъде сезиран от ВАС въз основа на постъпило в срок (чл. 394, ал. 1 от ИК) оспорване от кандидатите за членове на Европейския парламент. В тази връзка председателят на ВАС Георги Чолаков свика колективния орган, за да се вземе решение дали искането да бъде отправено към Конституционния съд.", "date": "2019.06.12", "title": "Гласуваш за Пеевски, получаваш Атидже. ВАС реши, че е законно"}
{"url": "https://offnews.bg/obshtestvo/demokratichna-balgaria-aetc-kozloduj-e-iadreno-bunishte-a-belen-705225.html", "text": "\"Демократична България\" публикува позиция, написана от бившия депутат и експерт по икономика и енергийна независимост Мартин Димитров, във връзка с евентуалния строеж на АЕЦ \"Белене\", която е силно критична към проекта. Публикуваме текста без редакторска позиция:Управляващите и парламентарната „опозиция“ формираха нов Отечествен Фронт, който се опитва да наложи довършването на АЕЦ „Белене“ на всяка цена. Вече започна агитационна кампания за предаване на националните интереси чрез предоставяне на държавни гаранции на евентуалните инвеститори, вероятно и други облаги за сметка на данъкоплатците. БСП „вдигна топката“ и сега се очаква ГЕРБ с ентусиазъм да приеме данъкоплатците да поемат основните рискове.Сериалът „Чернобил”, излъчен по НВО, за пореден път показа, че ядрените рискове не могат да бъдат предвидени и предотвратени. Че некомпетентността и високомерието, подценяването на рисковете, неотчитането мнението и опита на другите, липсата на откритост, наглостта и глупостта са основните причини за ядрените катастрофи.Управляващите вече пета година не изпълняват задълженията си за изпращане на отработеното ядрено гориво за преработка, а го трупат на площадката на АЕЦ „Козлодуй“. Това я превръща в ядрено бунище, създаващо заплаха за националната сигурност. Същевременно предвидените средства за тази цел изчезват, средства за изграждане на крайно хранилище за високоактивните отпадъци не се събират.АЕЦ „Белене“ е огромен риск за България, защото:1/ Нейната електроенергия обаче ще е много по-скъпа от тази на АЕЦ „Козлодуй“, което ясно се доказва от анализите на авторитетни международни институции, както и от договорите за изграждане на нови АЕЦ в Турция и Великобритания. В последна сметка резултатът би бил двукратно поскъпване на тока.2/ Площадката е в сеизмичен район, а баластровата възглавница, направена за намаляване на сеизмичното въздействие, вероятно е увредена след наводняването й преди 9 години (големият гъол). Това може да доведе до катастрофална авария.3/ Налагането на проекта АЕЦ „Белене“ неминуемо води до затваряне на действащи централи. Бездействието на правителството вече изправя пред фалит ТЕЦ Марица Изток 2 – гръбнакът на нашата електроенергетика и на енергийната независимост на страната.Ние от Демократична България настояваме за следното:1/ Настояваме за независима проверка, с участието на професионалната общност в България, на баластровата възглавница.2/ Да не бъдат предоставяни държавни гаранции под никаква форма.3/ Проектът да бъде прекратен и да се започнат открити консултации за реализация на активите.", "date": "2019.06.12", "title": "'Демократична България': АЕЦ 'Козлодуй' е ядрено бунище, а 'Белене' е още по-рискова"}
{"url": "https://offnews.bg/volejbol/tcvetan-sokolov-ochakva-ni-prekrasno-volejbolno-liato-705231.html", "text": "- Цецо, добре дошъл вкъщи, как е във Варна?- Топло, влажно и както винаги - всички са готови за волейбол!- Какво е чувството да се завърнеш в националния отбор точно тук, преди мачовете от Волейболната лига на нациите в така наречената \"волейболна столица\" на България?- Чувството е много хубаво. От доста време го чакам, да кажем от една година. За жалост миналата година не успях да се завърна в националния отбор, трябваше да направя една операция. Сега съм много щастлив от факта, че се завръщам в националния отбор и то точно във Варна.Очакваме прекрасно волейболно лято, изпълнено с много емоции, най-вече положителни. Стискам палци да зарадваме всички тези хора, които ще дойдат да ни подкрепат. Защото в крайна сметка и ние сме едни запалянковци, които просто играят.- Какво можем да очакваме от мачовете срещу претендента Австралия, срещу Япония и срещу добрите ти познайници от Италия?- Очаквам хубави мачове на високо ниво, защото всеки един от тези отбори иска да побеждава. Така сме и ние. Надявам се да се получат красиви мачове, да зарадваме публиката във Варна и да излезем от срещите като победители.- Основната ни цел бе предварително начертана от селекционера Силвано Пранди - във Волейболната лига на нациите да се изгради облик на отбора, а след това всички сили да бъдат хвърлени за класиране на Олимпийските игри в Токио. Доколко реалистични за изпълнение са първата крачка и голямата цел?- Всяко състезание започва с малки крачки. Тук сме се събрали да се подготвим най-добре точно за тази олимпийска квалификация. Чувам, че много хора говорят, че това е мисия невъзможна, но защо пък да е невъзможна?Аз очаквам всеотдайна подкрепа от публиката във Варна - тук сме постигали голяма част от целите си и сме играли мачове на много високо ниво, побеждавали сме много противници, които за момента са били фаворити, побеждавали сме олимпийски шампиони, световни шампиони. Надявам се да покажем нашата игра, нашето лице, да се забавляваме и най-вече - да излезем радостни от крайния резултат.- Записа суперуспешен клубен сезон с Кучине Лубе (Чивитанова) - стана шампион на Италия след драматичен финал на сезона, а 4 дни по-късно завоюва и трофея в Шампионската лига, детронирайки доминатора в последните години и твой бъдещ отбор Зенит. Как би описал тези емоции? Могат ли да се пренесат и на национално ниво? И биха ли били сравними с класиране с България на Олимпийски игри?- Олимпийските игри са много важен форум, на който всеки мечтае да се класира. На клубно ниво за мен тази година беше много емоционална, понеже миналата година загубихме всички финали. Тази година бяхме тръгнали по същия път, но накрая за една седмица обрахме всички плодове на нашата работа.Много съм щастлив от факта, че спечелихме титлата в Италия и след това завършихме сезона с много красива победа над отбора, който доминираше в последните години в световен мащаб. Много хора са казали, че да се класираш на Олимпийски игри е много по-трудно, отколкото да станеш олимпийски шампион по волейбол.За мен първата и най-важна цел в момента е да се класираме на Олимпийски игри, защото предпочитам да гледам не толкова какво се случва в бъдещето, а какво се случва в момента. Моята цел е да се подготвя най-добре и да помогна на отбора да се класира на Олимпийски игри. Вярвам, че всички момчета в националния отбор имаме същата цел и същата мечта.- Как ще коментираш завръщането на Силвано Пранди в националния отбор?- Аз се радвам, защото това е човекът, който ми даде първата възможност да играя в националния отбор - от първия му период начело на България през 2008 година съм в националния отбор, но през 2009 година Силвано Пранди ми даде възможност да играя срещу много силни отбори, дори и в мача за третото място на Европейското първенство - пусна ме в последния гейм срещу Русия, в мача, който спечелихме и станахме бронзови медалисти.След това, винаги когато имаше възможност, ме пускаше в игра и това се оказа много голям плюс за мен. Тогава бях млад, неопитен, но той ме пускаше в игра. Какво ми казваше? Влизай вътре и се оправяй! Даде ми перспектива, помогна ми много да израсна. Благодаря му за възможността да играя за националния отбор.- Вярваш ли, че сега България и Силвано Пранди ще постигнат високите си цели?- Всички сме заедно. Стискам палци. И мисля, че Силвано Пранди е правилният човек, който може да ни помогне да постигнем целите си.- За финал какво ще кажеш на всички фенове, които ще дойдат сега в Двореца на културата и спорта? Всички ще са в залата, за да окажат отново мощна подкрепа за България, но със сигурност ще има и мнозина, които ще дойдат, за да кажат \"добре дошъл\" обратно на Цветан Соколов в националния отбор на България...- Аз лично се надявам да напълним залата, защото много пъти варненската публика е показвала, че варненската публика няма равна. Надявам се да зарадваме тези хора, които ще дойдат да ни подкрепят и ще дадем всичко от нас това да се случи, хората да излязат с усмивка от залата след мачовете ни и да кажат: България победи!", "date": "2019.06.12", "title": "Цветан Соколов: Очаква ни прекрасно волейболно лято"}
{"url": "https://offnews.bg/medii/institutat-na-rojters-publikuva-klasatcia-na-mediite-koito-se-polzvat-705227.html", "text": " Институтът за изследване на журналистиката \"Ройтерс\" към Оксфордския университет оповести годишния си доклад за дигиталните новини.В частта на доклада за България се посочва, че достъпът на домакинствата до интернет през последните няколко години нараства, наред с все по-голяма популярност на Facebook (85%) и Viber (60%) сред потребителите, на фона на стремително застаряващо население.40% от българите се доверяват на новините като цяло, сочат данните от доклада. Същевременно изследователите констатират, че практиката да се плаща онлайн абонамент за новинарски сайтове у нас е рядкост - едва 7%.Институтът \"Ройтерс\" публикува и класация на медиите, които се ползват с най-голямо доверие в България.Класацията е разделена на две категории: доверие сред потребителите, които знаят за конкретната медия; доверие сред потребителите, които четат конкретната медия.Докладът е базиран на онлайн анкета през януари и февруари 2019 г. сред 75 000 потребители на новини в 38 държави.Глобалният извод от годишния доклад на института \"Ройтерс\" е, че повечето хора не биха плащали за онлайн новини и че през последните шест години има малко увеличение на частта от потребителите, готови да платят за абонамент.", "date": "2019.06.12", "title": "Институтът на Ройтерс публикува класация на медиите, които се ползват с най-голямо доверие в България"}
{"url": "https://offnews.bg/kultura/kade-e-kartinata-na-leonardo-za-450-mln-dolara-na-iahtata-na-saudits-705235.html", "text": "От две години насам всички се питат - къде изчезна творбата на Леонардо да Винчи \"Спасителят на света\" (\"Салватор Мунди\"), най-скъпата картина на света, която представя Иисус Христос. Отговорът дойде в последните дни и предизвика дълбоко възмущение сред международните арт среди - яхтата на саудитския принц Мохамед бин Салман.  Местонахождението на картината, , е неизвестно от 2017 г. насам, когато беше продадена за 450 милиона щатски долара на търг в Ню Йорк.\"Артнет\", сайт за новини от света на изкуството, съобщи в понеделник, че 500-годишната картина се намира на яхтата на бин Салман - дългата 145 метра \"Спокойствие\". Според „две от страните по сделката, творбата е отнесена през нощта с частния самолет на принца и разположена на яхтата му“.Картината трябваше да бъде изложена във филиала на \"Лувъра\" в Абу Даби миналия септември. През юни 2018 г. Мохамед Халиф ал-Мубарак, председател на департамента по култура и туризъм на Абу Даби, съобщи: „Картината е била скрита толкова време, сега този шедьовър е нашият подарък за света. Нямаме търпение да посрещнем хора от близо и далеч, за да оценят красотата ѝ.“ Въпреки това само няколко седмици преди официалното откриване на 18 септември 2018 г., събитието беше отложено, без да е насрочена нова дата. През декември 2017 г. \"The Wall Street Journal\" съобщава, че бин Салман е използвал свой пълномощник, за да закупи картината \"Спасителят на света\". Става ясно, че купувачът е слабо познат саудитски принц без минало на колекционер на изкуството и без публично обявени източници на доходи.Бадър бин Абдула бин Мохамед бин Фархан ал-Сауд, който е приближен на принца, разкрива пред изданието, че той е новият собственик на творбата.Тази покупка идва в момент, когато саудитското правителство под ръководството на бин Салман, води кампания срещу десетки принцове милиардери и бизнесмени, която има за цел да свие корупцията и прахосничеството.", "date": "2019.06.12", "title": "Къде е картината на Леонардо за 450 млн. долара? На яхтата на саудитския принц, разбира се!"}
{"url": "https://offnews.bg/obshtestvo/stranna-biala-piana-pokri-struma-v-pernik-snimki-705237.html", "text": "Странна бяла пяна се появи върху повърхността на река Струма в Перник, предава сайтът \"За Перник\". Хората се тревожат, че тя може да навреди на местната екосистема.Според сайта, пяната излиза от колектор на ВиК от бивша площадка на завод „Благой Попов“, като за произхода ѝ се подозират местна голяма пералня или завод.Оттам припомнят, че през годините в реката са изтичали различни химикали, някои от които дори са убивали рибите.От \"19 минути\" съобщават, че РИОСВ – Перник проверява замърсяването между моста на квартал „Мошино” в Перник по течението на реката към центъра на градаНе е установена миризма на химикали или гнилостни процеси във всички проверени участъци, нито наличие на умряла риба.По искане на РИОСВ - Перник ИАОС - София е взела водни проби за извършване на последващ лабораторен анализ. Резултатите ще бъдат обявени допълнително.", "date": "2019.06.12", "title": "Странна бяла пяна покри Струма в Перник (снимки)"}
{"url": "https://offnews.bg/kultura/izlozhbata-molitva-na-5-ezika-hvarlia-most-mezhdu-hristianstvo-isli-705238.html", "text": "Изложбата \"Молитва на 5 езика\" на кърджалийското арт движение \"Кръг\" търси общото между християнство, ислям и юдаизъм, за да обедини хората, вместо да ги разединява.В момента изложбата се намира в Ловеч по покана областната управителка Ваня Събчева като едно от „изнесените” събития от тазгодишната фестивална програма „Мултикултурният град”, която се провежда за 12-ти път като партньорски проект на Община Кърджали и арт движение \"Кръг\".Експозицията съдържа 20 пана, представящи ценни религиозни книги, документи на църковнославянски, български, арабски, иврит и турски езици, както и молитви на тези езици, изписани на ръка.Датата на изложбата не беше избрана случайно – ден, който се пада след Седмата Неделя след Пасха, посветен на св. Отци от Първия вселенски събор. На Първия вселенски събор в Никея през лятото на 325 г., който се провежда в невероятно трудна ситуация на ереси, бурни конфликти и противоборство, по същество се полагат основите на християнството. Цифрата 7 в християнството е свещено число. 7 са дните на седмицата, 7 са цветовете на дъгата, 7 са нотите, 7 са Даровете на св. Дух, 7 са дните на пост и молитва, 7 са защитниците на християнството, 7 са смъртните грехове, 7 неща са мерзост, 7 са тайнствата. Датата на изложбата „Молитви на 5 езика” съвпадна също с края на еврейския празник Шавуот, един от трите библейски поклоннически празници в юдаизма, на които вярващите е трябвало да посетят Йерусалим. Думата Шавуот означава “седмици” и отбелязва 7-те седмици след Пасха, Песах, еврейският Великден. Цифрата 7 има много важно място в еврейската традиция: светът е създаден за 7 дни, първият стих от Тората съдържа седем думи… Има стотици препратки към цифрата 7 като символ на завършеността. В някои сефарадски домакинства у нас все още се пази традицията да се приготвя т. нар. “Хляб на седемте небеса” (Pan de los siete cielos) на празника Шавуот – препратка към сътворението на света за 7 дни. Но цифрата 7 има особено място и в Исляма. В Корана числото 7 е използвано 15 пъти, а изразът \"7 небета и 7 морета\" е споменат 7 пъти. Според ислямската религия вселената е създадена на 7 етапа. По време на поклонението (хадж) Кааба се обикаля 7 пъти. В края на поклонението дяволът се замеря със 7 камъка. В исляма се споменава за 7 нива на Рая. Първата сура „ал-Фатиха” се състои от 7 аята /единици, стиха/. Една от информациите за Вселената в стиховете на Корана е, че небето е подредено на 7 нива. Другата е, че земята е сходна на небето, което се състои от 7 нива. Мохамед призовавал 7 учени (улеми) за всяка важна среща, а дворецът Топкапъ има 7 големи порти.\"Цифрата на съвършенството 7, разбира се, е само една малка илюстрация за родство между религиите, за общия им път и ценности, за мечтата им за по-съвършен свят\", отбеляза Радост Николаева, директор на aрт движение \"Кръг\", при откриване на изложбата, която ще остане постоянна експозиция в Ловеч. Със своята гост-презентация \"Кръг\" представи опита на град като Кърджали да се развива като модел на етническа и религиозна толерантност, давайки шанс на инициативи, които имат национално приложение.", "date": "2019.06.12", "title": "Изложбата 'Молитва на 5 езика' хвърля мост между християнство, ислям и юдаизъм"}
{"url": "https://offnews.bg/kultura/ndk-otgovori-na-kontrera-plashtame-si-danatcite-705228.html", "text": "НДК публикува позиция в отговор на обвиненията на общинския съветник от ВМРО Карлос Контрера, в което той твърди, че НДК, БНР и Главното мюфтийство .Публикуваме отговора на НДК без редакторска намеса:Във връзка с разпространена позиция до медиите от председателя на групата „Патриоти за София” в Столичния общински съвет Карлос Контрера, в която се твърди, че БНР, Главно мюфтийство и НДК дължат милиони на Столична община за данък сгради и такса за битови отпадъци, заявяваме следното:Национален дворец на културата – Конгресен център София ЕАД не е дружество на бюджетна издръжка, а е търговско дружество. За 2018 г. НДК е извършил плащания към Столична община на обща стойност от 463 000 лв. за данък сгради и такса за битови отпадъци. Отделно от това с Решение на Столичния общински съвет от 20.12.2018 г. Столична община разсрочва стари задължения на НДК в размер на 3 536 050,28 лв. за данък върху недвижимите имоти и такса за битови отпадъци за срок от пет години за периода от 01.01.2019 г. – 31.12.2023 г. Съгласно Погасителния план за 2019 г. между НДК и Столична община НДК коректно и регулярно извършва месечни плащания в размер на 58 934,17 лв., с което изцяло изпълнява задълженията си към Столична община, както и ангажимента си по Стратегическия план за финансово стабилизиране на дружеството.------------------По-рано днес Контрера заяви, че БНР не е плащало от години данък сгради и такса смет. А радиото далеч не е единственият бенефициент на бюджета, който има такива дългове.Ето защо Контрера настоява за законодателни промени, които да гарантират събираемостта на дължимите данъци от юридическите лица на бюджетна издръжка. С неизплащането на задълженията към общината те ощетяват не само бюджета, но честните данъкоплатци, подчертава Контрера.По думите му са необходими сериозни промени в Закона за местните данъци и такси, в Закона за публичните финанси по отношение на юридическите лица на бюджетна издръжка.Стават много злоупотреби. Масово не се плащат данъци и такса смет на общините и то от структури на държавно финансиране. Например БНР дължи над 1,8 млн. лв. на Столична община за данъци и такса смет, НДК - над 2 млн. лева за данъци и такса смет. В момента никой не знае колко точно дължат на общината различни институции, които се захлебват здраво от държавния бюджет, коментира още Констрера. Поводът е постановление на Софийска градска прокуратура, с което се отказва образуване на наказателно производство за престъпления по чл. 254а от НК. Карлос Контрера подаде сигнал с искане за разследване на БНР защо пет години не е плащало задълженията си към Столична община, след като разполага с целева субсидия, която се превежда на радиото ежегодно от държавата.Председателят на „Патриоти за София\" в СОС заявява, че съветниците от ВМРО ще поискат информация за дължими, но неплатени данъци и такси за БНТ, НДК и Главното мюфтийство, за които също има сведения, че от години хитруват и не си плащат задълженията. В същото време общината харчи милиони левове да им извозва отпадъците и да чисти, което се плаща с парите на изрядните столичани и бизнеса, пише още Контрера.", "date": "2019.06.12", "title": "НДК отговори на Контрера: Плащаме си данъците"}
{"url": "https://offnews.bg/obshtestvo/1000-narushiteli-za-2-dni-hvanaha-novite-kameri-pri-bus-lentite-705240.html", "text": "В София вече работят 40 нови камери, които следят за коли, каращи в бус лентите. Само за два дни те са заснели повече от 1000 нарушители, предава \"Нова телевизия\".Данните от камерите отиват директно в Центъра за управление и анализ на трафика, откъдето пращат глоба на тарикатите в размер на 50 лева.\"Малко са 50 лева. Би трябвало първо нарушение 50, второ – 100 или 200 да кажем, за да може човек да се чукне в главата, че трябва да спазва някакъв ред на движение\", коментира Ромео Рангелов, шофьор на автобус от 10 години. Той добавя: \"Постоянно съм на нокти. Най-опасното е, когато автобусът е в движение, а двете колони вляво са спрели. И когато колега реши да се включи в бус лентата, тогава вече трябва да реагираш със спирачки, което не е много добре за пътниците\".От общината се надяват да отучат жителите и гостите на столицата да карат в бус лентата, където е забранено за автомобили, които не са част от градския транспорт.", "date": "2019.06.12", "title": "1000 нарушители за 2 дни хванаха новите камери при бус лентите"}
{"url": "https://offnews.bg/futbol/tcska-etar-i-dunav-levski-na-starta-na-sezon-2019-2020-v-parva-lig-705201.html", "text": "ЦСКА приема Етър Велико Търново, а Левски гостува на Дунав в Русе на старта на сезон 2019/2020 в Първа лига. Това отреди тегленият в Бояна жребий днес.Събитието бе уважено от президента на футболната централа Борислав Михайлов, министърът на младежта и спорта Красен Кралев и изпълнителния директор на спортния тотализатор Дамян Дамянов. За четвърти пореден сезон Първа лига ще се състои от 14 отбора. Новаците в първенството Арда Кърджали ще дебютират в елита с двубой срещу Ботев Пловдив. Царско село, който стана първенец във Втора лига, ще стартира с гостувне на Лудогорец.Първенството ще се открие в уикенда между 12 и 15 юли и ще протече по познатата от последните години формула - 26 кръга редовен сезон, след което отборите се разделят на първа шестица и втора осмица, която от своя страна се дели на две подгрупи от по четири отбора. След изтеглянето на жребия за евротурнирите ще бъде обявена и точната програма по дни и часове за мачовете.Преди тегленето на жребия президентът на Българския футболен съюз Борислав Михайлов сподели, че форматът на Първа лига е интересен и харесван от всички.\"Искам да благодаря на министър Кралев и Дамян Дамянов за подкрепата. Много е важно всички отбори да са на равни начала с топките. Постигнахме промяна на инфраструктурата на много стадиони.Играе се на осветление, повечето стадиони във Втора лига имат добри терени. Разговаряли сме да разширим тази програма за развитие на детско-юношеския футбол. Мисли се за бъдещето. Това са бъдещите футболисти.Последните три първенства бяха много оспорвани. Новият формат всички го харесват - медии и телевизии. Излъчват се всички мачове и нека пожелаем лек жребий на всички отбори и успех в следващото първенство\", каза Михайлов.", "date": "2019.06.12", "title": "ЦСКА - Етър и Дунав - Левски на старта на сезон 2019/2020 в Първа лига"}
{"url": "https://offnews.bg/obshtestvo/2000-novi-kredita-za-studenti-i-doktoranti-705203.html", "text": "2000 нови кредита по Закона за кредитиране на студенти и докторанти в общ размер до 135 000 000 лв. и предоставяне на допълнителни стипендии на около 1500 студенти, докторанти и специализанти от държавните висши училища и научни организации ще бъдат осигурени през тази година. Това става ясно от План за действие за 2019 г. в изпълнение на Националната стратегия за учене през целия живот за периода 2014-2020 година, одобрена през януари 2014 година, който прие Министерски съвет на заседанието си днес. За осигуряване на условия за преход към функционираща национална система за учене през целия живот през 2019 г. ще бъде изпълнен комплекс от задачи. Разширяването на обхвата на децата в предучилищното образование и тяхното задържане в системата ще се осъществява чрез три основни финансови инструмента: проекта „Активно приобщаване в системата на предучилищното образование“ към ОП НОИР, Националната програма „Заедно за всяко дете“ и Финансовия механизъм на Европейското икономическо пространство (ФМ на ЕИП). Тяхното интегрирано прилагане ще създаде устойчивост на резултатите от прилагането на Механизма за съвместна работа на институциите по обхващане и включване в образователната система на деца и ученици в задължителна предучилищна и училищна възраст.В областта на предучилищното образование ще продължи модернизирането и изграждането на материалната база на детски градини, както и подобряването на достъпа до качествени предучилищни образователни дейности за децата в неравностойно положение. За целта са осигурени над 11,7 млн. лв. по ФМ на ЕИП и над 1, 7 млн. лв. - национално съфинансиране, съобщиха от \"Дондуков\" 1. В училищното образование ще се прилага комплексен подход за повишаване на образователните постижения и намаляване дела на преждевременно напусналите училище с дейности, насочени към преодоляване на затрудненията в обучението и пропуски в учебното съдържание, и с използване на музеите и галериите като образователна среда.В областта на професионалното образование и обучение основен фокус ще бъде обучението в реална работна среда.Чрез 80 паралелки за дуално обучение на ученици ще се търси повишаване на привлекателността му и засилване ролята на бизнеса в тази форма на обучение. Безработни лица ще бъдат привлечени за чиракуване или стажуване в предприятия или включени в курсове за придобиване на ключови компетентности.Неформалното и самостоятелното учене ще бъде насърчавано чрез дейности за развитие на доброволчеството. В планираните кампании за информиране и мотивиране на възрастни учещи ще обхванат 2500 лица, вкл. земеделски стопани.Финансово ще бъдат подкрепени 600 културни и образователни проекта на читалища, музеи и библиотеки.Чрез плана за действие в изпълнение на Стратегията се създават съвременни условия и подходяща среда за учене през целия живот в образователните и обучителните институции, на работното място, вкъщи и през свободното време.", "date": "2019.06.12", "title": "2000 нови кредита за студенти и докторанти"}
{"url": "https://offnews.bg/politika/tatiana-doncheva-gerb-sa-si-haresali-emil-radev-za-glaven-prokuror-705204.html", "text": "ГЕРБ са си харесали Емил Радев за нов главен прокурор, заяви лидерът на „Движение 21“ Татяна Дончева в сутрешния блок на бТВ. Според нея този избор не е предрешен.Според нея устойчивостта на страната, възможността за взимането на правилни политически решения е свързана с това контролните механизми на държавата да функционират правилно и ефективно.Тя е категорична, че начинът на изграждане на прокуратурата е изключително централизиран, взет от старите времена и  позволява на много хора, които имат политически позиции, да сложат който им трябва и да го използват като бухалка срещу своите противници или като гръб за себе си.Според Дончева Мая Манолова е сериозна кандидатура за кмет на София, но можело да се търсят и други кандидатури, които са извън политиката.Според Дончева, ако Мая Манолова няма сериозна организационна поддръжка, няма да успее, независимо от високия ѝ рейтинг.", "date": "2019.06.12", "title": "Татяна Дончева: ГЕРБ са си харесали Емил Радев за главен прокурор"}
{"url": "https://offnews.bg/obshtestvo/3-872-bezstopanstveni-kucheta-sa-osinoveni-prez-minalata-godina-705205.html", "text": "През миналата година са заловени 21 721 кучета, от които 3 872 са осиновени. Най-голям е процентът на осиновени кучета в областите Бургас, Добрич, София град, Стара Загора и Русе.Това става ясно от приетия от Правителството отчет за изпълнение на общински програми за овладяване на популацията на безстопанствени кучета на територията на България за периода януари-декември 2018 г.Регистрираните приюти са 52, с 5 повече от 2017 г. Общият брой на преброените бездомни кучета е 26 199.Само 10 от 265 общини в страната нямат приети общински програми за овладяване популацията на кучетата. Съгласно Закона за защита на животните, съответната Областна дирекция по безопасност на храните налага административна глоба или издава предписание. ", "date": "2019.06.12", "title": "3 872 безстопанствени кучета са осиновени през миналата година"}
{"url": "https://offnews.bg/politika/na-parvo-chetene-partijnata-subsidia-stava-1-lev-za-1-glas-705208.html", "text": "На първо четене депутатите приеха предложението на премиера Борисов партийната субсидия да бъде намалена от сегашните 11 лв. на 1 лв. за действителен глас. Внесеното от Министерски съвет изменение в Закона за държавния бюджет получи 117 гласа \"за\" и 90 \"против\". Текстът, който предвижда намалението да важи от 1 юли тази година до края на годината, бе подкрепен от ГЕРБ, \"Обединени патриоти\" и \"Воля\", а против него се обявиха БСП и ДПС.Промяната бе внесена от премиера Борисов на 6 юни, като дискусията за партийните субсидии започна заради разкрития на редакционната колегия на \"Шоуто на Слави\", че партиите са взимали завишени субсидии в периода 2016 - 2018 г. БСП и ДПС - противОще веднага след като премиерът обяви предложението, от БСП определиха текстовете като \"кризисен пиар\", а на следващия ден депутатите от партията отказаха да участват в гласуването им на първо четене в бюджетната комисия. По време на дебата днес  заяви, че социалистите са за сваляне на субсидията, но само ако това не застрашава функционирането на партиите. По негови думи предложението на ГЕРБ е недообмислено и прави точно това, тъй че от партията не могат да го подкрепят. От ДПС първоначално се обявиха против свалянето на субсидиите, тъй като партиите щели да попаднат в ръцете на олигархията. Днес обаче в кулоарите на Народното събрание депутатите от ДПС Делян Пеевски и Йордан Цонев обявиха, че ако ще се намаляват субсидиите, то по-добре те да бъдат премахнати изцяло и да се смени целият модел на финансиране на партиите.\"Щом има обществено недоволство, че партиите получават обществено финансиране, щом вие смятате, че да кажем истината на хората е непопулярно и трябва да си пазим имиджа – нямате проблем с ДПС. Ние ще предложим да отпаднат всичкиограничения, да се разреши на политическите партии да набират дарения\", заяви Цонев по време на дебатите. От партията вероятно ще внесат предложението си между двете четения на законопроекта.Той коментира, че трябва да се извършат консултации с партиите, тъй като това е сложен казус, чието обсъждане тече още отпреди 2001 г.  \"Тогава се започна с 1 лв. на глас, но се оставиха възможностите за финансиране, извън бюджета.Постепенно с течение на годините през 2004 г. се прие 1% от минималната работна заплата и след това, когато се случи добрия растеж в икономиката през годините 2004-2008 г. бяха направени още две стъпки, за да се стигне до 12 лв., което беше финансирането, когато ГЕРБ дойде на власт\", каза Цонев. За - Воля и ГЕРБ; За, но с уговорки - ПатриотитеТекстовете получиха подкрепа освен от ГЕРБ, и от \"Воля\" и \"Обединени патриоти\". Депутатът от ВМРО Искрен Веселинов заяви, че от партията ще подкрепят законопроекта днес, но ще направят своите предложения между двете четения, тъй като 1 лв. на глас е \"недостатъчен\". Той още призова партиите да спрат да се обвиняват една друга и да се започне реален диалог.\"Нашето мнение във ВМРО е, партиите вземат повече пари, отколкото трябва да вземат. Факт е, че не всички партии могат да си изхарчат парите доказва тезата, че тези пари могат да бъдат редуцирани и намалени. Въпросът е с колко и на каква цена\", допълни той. Народният представител от \"Атака\" Николай Александров също обяви подкрепата на партията за предложението по време на дебатите. Това бе очаквано, тъй като депутати от \"Атака\" гласуваха \"за\" още на първото му четене в бюджетна комисия.Предполага се, че предложения между двете четения ще бъдат направени и от НФСБ. Лидерът на партията Валери Симеонов се обяви в подкрепа на предложението още преди дни, но само ако се вкарат текстове, които да позволят официално финансиране на партиите.Подкрепа бе изразена и от партия \"Воля\", от която също са правили подобни предложения в миналото. ГЕРБ - доволни от дебатаВъпреки че предложението бе направено от премиера Борисов, на няколко пъти стана ясно, че от партията не вярват в идеята, а я предлагат заради нападки от други партии и настроенията сред гласоподавателите. Тогава премиерът Борисов коментира, че няма да позволи повече други партии \"да се упражняват на гърба на ГЕРБ\". Това потвърди днес и по време на дебатите народният представител от ПГ на ГЕРБ Тома Биков. \"На нас започна да ни омръзва тази роля за виновника на партийните субсидии. Радвам се, че днес чухме какъв е позитивът за тези субсидии\", каза той и посочи, че това е чуто най-вече от БСП. \"Миналата седмица ние бяхме онези, които раздават субсидиите, които дават насила по 2 лв. отгоре на БСП и тя, не знаейки че ги получава, се оказва омерзена от нас\", коментира той, визирайки обвиненията на БСП към финансовия министър Владислав Горанов, че е наддавал партийни субсидии, въпреки че и те самите са взимали.Той още изяви задоволство от заформилия се дебат, който е трябвало да бъде проведен още преди години, когато \"Шоуто на Слави\" инициира референдум, един от въпросите в който бе за намаляване на партийните субсидии. Тогава 2,5 млн. души гласуваха \"за\", но не им бе обяснено какво значи това и бе превърнато в \"анти ГЕРБ вот\", допълни Биков. \"Не само едната част на парламента да бъде обвинявана в някакво чорбдаждийство, а другата да е за падането на субсидиите, но да не е ясно на колко. Трета да е за премахването им, обаче без да казва какво ще се случи след това. Ние едновременно с нашето предложение казахме какви са рисковете пред българското общество\", коментира той. Той още допълни, че никой от ГЕРБ няма желание българската демокрация да се олигархилизира и са се борили за това. \"Докато вие сте стояли и сте се подхилквали отстрани\", завърши той. ", "date": "2019.06.12", "title": "На първо четене: Партийната субсидия става 1 лев за 1 глас"}
{"url": "https://offnews.bg/obshtestvo/19-000-izchisliavat-badeshtata-si-pensia-s-e-kalkulatora-na-noi-705207.html", "text": "От 4 май т.г. досега през електронната услуга „Изчисляване на прогнозна пенсия“ на интернет страницата на НОИ са направени справки с Персонален идентификационен код (ПИК) за 18 841 лица. Електронният калкулатор бе актуализиран след влизането в сила на промените в методиката за изчисляване на индивидуалния коефициент.Бъдещите пенсионери трябва да направят избора си дали коефициентът да бъде изчислен по реда на нормативната уредба, приложима за трудови пенсии с начална дата до 31 декември 2018 г. (т.нар. „стара методика“ – с избор на 3 благоприятни години преди 1997 г.) или съгласно разпоредбите, приложими за пенсии с начална дата след 31 декември 2018 г. („нова методика“), Услугата е в помощ за ориентацията по кой от двата възможни начина за изчисляване ще се получава по-висока пенсия.Като част от популяризирането на промените в нормативната уредба през май т.г. НОИ организира и информационна кампания за жителите на по-малките и по-отдалечените населени места в цялата страна. Общо 1561 бъдещи пенсионери са се консултирали относно вариантите за изчисляване на индивидуалния коефициент на бъдещата им пенсия.От тях 881 са задали своите въпроси по темата в постоянните приемни и изнесени работни места на института, а със специално създадените мобилни екипи са се срещнали 660. По време на срещите с експертите от мобилните групи над 1200 лица са потърсили консултации и по други пенсионни въпроси.", "date": "2019.06.12", "title": "19 000 изчисляват бъдещата си пенсия с е-калкулатора на НОИ"}
{"url": "https://offnews.bg/ikonomika/5-1-mln-leva-investira-chez-v-elektrozahranvaneto-na-vratca-705210.html", "text": "Ръководството на ЧЕЗ проведе среща с кметове на общини и техни представители от област Враца. Домакин на събитието беше зам.-областният управител Мирослав Комитски, съобщиха от енергото.По време на срещата бяха представени реализираните инвестиционни проекти през 2018 г., плановете и приоритетите на компанията за 2019 г.През 2018 г. ЧЕЗ Разпределение инвестира 247 000 лв. в автоматизация на електропроводи в област Враца.Автоматизираните устройства по мрежата дават възможност за управлението й от разстояние. Чрез тях повредените участъци се изключват и се минимизира броят на засегнатите клиенти при евентуални аварии. Така качеството на услугата се повишава многократно. Компанията вложи 160 000 лв. в рехабилитация на кабели в Роман, Мездра, Враца и Козлодуй. В реконструкции на мрежи ниско напрежение в градовете Бяла Слатина и Мездра и в села в общините Бяла Слатина, Борован, Оряхово, Роман и Козлодуй бяха вложени 306 000 лв. ЧЕЗ Разпределение завърши нов трафопост във Враца и рехабилитира електропроводи средно напрежение за подобряване на електрозахранването на селата в общините Хайредин, Оряхово и Козлодуй.През 2019 г. ЧЕЗ Разпределение планира да инвестира 5,1 млн. лв. за подобряване на сигурността на електрозахранването в област Враца. Компанията ще инвестира още 320 000 лв. в започнало по-рано преустройство на мрежата и присъединяване на община Роман към подстанция Роман, с цел повишаване на сигурността и качеството на електрозахранването в района. Компанията ще монтира близо 21 000 дистанционно обслужвани електромери в общините Козлодуй, Бяла Слатина и Оряхово. Тези електромери осигуряват поглед в реално време върху мрежата, като по-стриктния контрол помага за по-бърза реакция при нужда. 790 000 лв. инвестира компанията в реконструкция на 5 трафопоста в село Търнак, общ. Бяла Слатина. 420 000 лв. ще бъдат вложени в реконструкции на мрежа ниско напрежение в общините Криводол, Враца и Мездра. Рехабилитация на кабели за 129 000 лв. ще бъде извършена в градовете Мездра, Роман, Враца и Бяла Слатина. Детайли за инвестиционните намерения бяха представени пред местните власти в областта.Посещението на ръководството на ЧЕЗ в гр. Враца е в продължение на поредица от срещи с представители на общините в Западна България.", "date": "2019.06.12", "title": "5,1 млн. лева инвестира ЧЕЗ в електрозахранването на Враца"}
{"url": "https://offnews.bg/obshtestvo/borisov-ot-novo-selo-s-novite-iztrebiteli-shte-pazim-i-skopie-705220.html", "text": "„Първо, много бих искал тези, които ни критикуват, че имаме българо-американска база в „Ново село“, да видят какво прекрасно съоръжение е. Второ, днес тук участват и колегите от Гърция, Албания, Северна Македония, САЩ – така ще се извъртят всички. В България всички идват на учения – другите държави ги прескачат, но в България абсолютно всички идват. Имаме надеждна техника, която модернизираме. А и с колегата Зоран Заев говорихме миналата седмица – живот и здраве, сега, като придобием новите изтребители, ще пазим въздушното пространство и на Северна Македония“.Това каза пред журналисти премиерът Бойко Борисов, който заедно с министъра на отбраната Красимир Каракачанов наблюдава учението „Ответен удар – 2019“ на полигона „Ново село“. Заедно с тях бе и началникът на отбраната ген. Андрей Боцев.На въпрос какво го е впечатлило от демонстрацията, Борисов заяви, че него нещо трудно може да го впечатли, защото е участвал в стотици такива занятия.Борисов подчерта, че такива учения дават бойно другарство.В тактическото учение с бойни стрелби ответен удар тази година се включиха над 800 военнослужещи от въоръжените сили на България, Албания, Гърция, Северна Македония и САЩ. Военнослужещите от Въоръжените сили на България бяха над 600 от 38-ми механизиран батальон и 20-ти самоходен артилерийски дивизион от 2-ра механизирана бригада, танкова рота от Центъра за подготовка на специалисти, както и средства за непосредствена авиационна поддръжка от състава на ВВС.", "date": "2019.06.12", "title": "Борисов от Ново село: С новите изтребители ще пазим и Скопие"}
{"url": "https://offnews.bg/futbol/-705241.html", "text": "Решението на президента на БФС Борислав Михайлов да си тръгне инкогнито от стадион “Васил Левски” след загубата от Косово с 2:3 в евроквалификациите разпали скандал.Припомняме, че бившият вратар избегна срещата с разгневени фенове и медиите, като беше качен направо от пистата на стадиона в луксозен джип.Той бе съпроводен до колата лично от директора на стадиона, показаха кадри на bTV. Проблемът в случая е, че тежката тонове кола се е движила по лекоатлетическата писта и е рискувала да я повреди. Достъпът до нея е ограничен, като се влиза само с пропуск, издават от федерацията по лека атлетика.Майката на сребърната медалистка в скока на височина от Рио 2018 Мирела Демирева Валя е възмутена от поведението на Михайлов.“Нямам думи. Федерацията дава луди пари, за да кърпи пистата и да можем да тренираме. Ако стъпим на тревата ни правят на луди. А той минава с джипа и пистата става на нищо.Толкова ли не може да извърви 100 метра”, коментира треньорката на младите ни спринтьори.Министър Красен Кралев също взе отношение по случая. Според него постъпката на Михайлов не е редна, макар да няма изрична забрана. По принцип по пистата могат да се движат линейки и пожарни автомобили в изпълнение на служебните си задължения.Стадион “Васил Левски” се ползва от футболния съюз срещу наем, а собственик е държавата.", "date": "2019.06.12", "title": "Скандал заради джипа на Боби Михайлов на пистата на “Васил Левски”"}
{"url": "https://offnews.bg/obshtestvo/avaria-spria-toplata-voda-v-chast-ot-stolichnia-tcentar-i-tri-kvartala-705212.html", "text": "Авария спря топлата вода в части от столичния център - на студен душ с в карето между бул. „Витоша”, ул. „Солунска”, ул. „Граф Игнатиев”, ул. „Цар Иван Шишман”, ул. „Иван Вазов”, ул. „Княз Алекснадър I” и ул. „Алабин”. Без топла вода са и в ж.к.. „Красна Поляна\", ж.к. „Гевгелийски\" и ж.к. „Западен парк\".Незабавно е създадена необходимата организация, като ще се работи до пълното отстраняване на аварията, увериха от Топлофикация - София. От дружеството се извиняват на засегнатите клиенти. ", "date": "2019.06.12", "title": "Авария спря топлата вода в част от столичния център и три квартала"}
{"url": "https://offnews.bg/kultura/posledni-novini-za-kontcerta-na-cannibal-corpse-705209.html", "text": "Концертът на Cannibal Corpse и Grimaze e този петък, 14 юни, от 19:00 часа в столичния клуб Mixtape 5.Вечерта ще протече при следната програма: 19:00 часа – Врати20:00 часа – Grimaze21:15 часа – Cannibal CorpseОт BGTSC напомнят, че обща цел е по време на събитието да няма инциденти, а само положителни емоции! За това е необходимо всички желаещи да посетят концерта да спазват неговите правила.БИЛЕТИ:Билетът е ценен. Пазете го и не го давайте на никой друг освен на оторизирания персонал на входа. Изгубен или повреден билет не се възстановява. Билетът и акредитациите не дават достъп до сервизните площи и служебните помещения.НЕПЪЛНОЛЕТНИ И ДЕЦА:Едно лице може да придружава максимум двама непълнолетни или деца. Научете още за **Правилата на клуба за достъп на непълнолетни тук:  За повече информация по тези въпроси се обърнете към клуба.ЖИВОТНИ:Животни няма да се допускат в зоната на концерта.Забранено е внасянето на:- храни и напитки;- видео камери и фотоапарати със сменяеми обективи;- аудио записващи устройства;- оръжие;- всякакви остри и опасни предмети като ножове, чадъри и т.н.- стъклени бутилки;- преносимо лазерно оборудване;Снимки и видео:За това събитие снимките на групите ще са разрешени само от акредитираните за това лица, те ще имат отличителни знаци. Използването на светкавица, в това число и на акредитираните фотографи е строго забранено! Използването на видео и аудио записващи устройства може да бъде използвани само от акредитираните за това лица.Филмирането на събитието без разрешението на групите е забранено и подсъдно!Алкохол , опиати, наркотични вещества и пушене:Внасянето на алкохол, опиати и наркотични вещества на територията на концерта е забранено! Посетители с неадекватно поведение няма да бъдат допускани в зоната и няма да им бъде възвърната стойността на билета. На лица под 18 години алкохол няма да се продава.ПУШЕНЕТО В КЛУБА Е АБСОЛЮТНО ЗАБРАНЕНО! Това може да става само извън него! ЛИЦАТА НАРУШИЛИ ЗАБРАНАТА ЩЕ БЪДАТ ИЗВЕЖДАНИ БЕЗ ВЪЗСТАНОВЯВАНЕ НА ПАРИТЕ ЗА БИЛЕТА! Ползвателите на електронни цигари и „бездимни“ устройства трябва да се съобразяват и не злоупотребяват с търпението на околните, а да споделят правилата за всички пушачи!Изхвърляйте боклуците на определеното за тях място. Пазете и не замърсявайте.Антисоциално поведение:Всеки, който проявява агресивно и антисоциално поведение ще бъде изведен извън зоната на концерта, без възможност за връщане на парите за билета. Моля, сигнализирайте за такова поведение на охраната или персонала на клуба. Всеки има правото да се забавлява в безопасна обстановка!Билети за събитието се продават онлайн и в мрежата на Евентим, а някои от местата на които можете да ги намерите са Бензиностанции OMV , Technopolis, Български пощи, Orange, Usit Colours, магазини На Тъмно, Office 1 Superstore, билетна каса на EVENTIM на ул.“6-ти септември“в София, билетен център НДК, Дворец на културата и спорта – Варна, Пловдив – билетна каса пред общината.*Клубът не работи с резервации**Политика за достъп на непълнолетни:  ***Гардероб - пътване за употреба:  ", "date": "2019.06.12", "title": "Последни новини за концерта на Cannibal Corpse"}
{"url": "https://offnews.bg/sviat/v-moskva-podkrepiate-golunov-otivate-v-aresta-705215.html", "text": "Арестите на участници в протестното шествие в Москва в подкрепа на разследващия журналист Иван Голунов започнаха веднага след старта му в 12,20 ч. /московско време/, над 200 души вече са отведени в следствието, съобщава интернет-изданието „ОВД-инфо“.Сред задържаните са главната редакторка на „МБХ медиа“ Вероника Куцило, кореспондентът на „Дождь“ Василий Полонский, на „Коммерсантъ“ Петро Пархоменко, на „Медуза“ Иля Жегульов и Андрей Перцев. От 9 арестувани в един от полицейските автобуси 5-има са в тениски с апликацията „Аз/Ние сме Иван Голунов“, съобщава за изданието задържаният член на Профсъюза на журналистите Митя Поротиков.Демонстрацията в Москва е не само в подкрепа на Иван Голунов, но и срещу фабрикуването и фалшифицирането на наказателните дела, което е практика в Русия, според зачестилите напоследък подобни публикации. Журналистът от германския „Шпигел“ Александър Чернишев се е включил в шествието и е носел прес-карта с печата на руското външно министерство. Той също е задържан и отведен в ареста, съобщава „Медиазона“.Полицаите принуждават тениските с въпросния надпис да бъдат съблечени, или хората в тях да напуснат демонстрацията, твърди експертът от Амнести Интернешънъл Олег Козловский. „Новая газета“ съобщи в Туитър за натиск върху журналиста Иля Азар. Полицейски служител му прочел постановление за недопустимост на неразрешената акция. В кафене, където раздават тениски с надписа в подкрепа на Голунов, са нахълтали униформени и поискали личните документи на всички.Задържаната Марина Литвинович е изкрещяла от полицейския автобус, в който са около 20 души, че са им отнети телефоните, съобщава журналистът от Московското бюро на Дойче веле Сергей Дик. Във Владивосток е арестуван координаторът на щаба на опозиционния политик Алексей Навални заради това, че протестирал с плакат в подкрепа на Голунов.Организаторите на протеста не успяха да се споразумеят с кметството в Москва и решиха да не отправят призиви за участие, но хиляди граждани се включиха в него, пише „Коммерсантъ“. Властите призоваха хората да не се поддават на провокации и да се въздържат от участие в неразрешената акция. Журналистът от вестника Петро Пархоменко е бил отведен в полицейския автобус с извити назад ръце, а приличащи на полицаи мъже не са се представили, не показали легитимации, нямали и отличителни знаци на униформите си.„Вкараха ме в автобуса, но отказват да кажат къде ни водят. Очевидно е, че тези хора, само приличащи на полицаи, са убедени, че законите пазят само тях. Освен мен, други професионални журналисти няма в този автобус. Заедно сме с хора в тениски, на които пише „Аз съм Иван Голунов“. Има и други, по дрехите на които не се споменава журналистът от „Медуза“. Ние просто се намирахме до метростанцията, откъдето тръгна шествието и бяхме задържани без обяснения за причините, явно заради това, че в момента се намирахме там“, разказва Пархоменко.Маршрутът на протеста е блокиран от десетки полицейски автобуси и безбройни униформени. От 2002 г. на 12 юни страната чества главния си държавен празник – денят на приемането на Декларацията за държавния суверенитет на РСФСР. Тази година московчани не празнуват, а протестират срещу системата. Разследващият журналист Иван Голунов беше задържан с обвинение за търговия с наркотици и показно освободен именно след безпрецедентния натиск на журналисти и граждани в Русия и чужбина.", "date": "2019.06.12", "title": "В Москва: подкрепяте Голунов – отивате в ареста"}
{"url": "https://offnews.bg/temida/petko-diulgerov-e-poluchil-infarkt-ivancheva-go-sravniava-s-misho-bir-705217.html", "text": "Подсъдимият по делото \"Иванчева\" Петко Дюлгеров е получил инфаркт, съобщи Десислава Иванчева на страницата си във фейсбук, като се позовава на собствени източници. Дюлгеров е под домашен арест, а защитата му утре ще иска отмяна на мярката, съобщава още Иванчева. По думите й Дюлгеров - подсъдимият като посредник по процеса за подкуп, е в тежко състояние в болница. На делото Дюлгеров се отказа от показанията си срещу Иванчева и Биляна Петрова, което според отстранения кмет на Младост прави инфарктът му подозрителен.Спомняме си случая с Мишо Бирата. И се питаме дали, когато се откажеш от показания, спуснати от прокуратурата и КПКОНПИ, получаваш инфаркт, пише на страницата си Иванчева. ", "date": "2019.06.12", "title": "Петко Дюлгеров е получил инфаркт, Иванчева го сравнява с Мишо Бирата"}
{"url": "https://offnews.bg/izvan-terena/lionel-mesi-e-naj-skapoplateniat-sportist-v-sveta-705214.html", "text": "Суперзвездата на Барселона Лионел Меси е най-скъпоплатеният спортист в света. От списание \"Forbes\" изготвиха класация за най-добре платените състезатели от юни 2018 до юни 2019 година.Доходът на аржентинеца е около 127 милиона долара. След него е нападателят на Ювентус Кристиано Роналдо със 109, а тройката допълва Неймар от Пари Сен Жермен със 105.Лео измести миналогодишния лидер в класацията - американският боксьор Флойд Мейуедър, който тогава заработи 285 милиона долара. Освен това, Меси е едва вторият футболист, който се нарежда на първа позиция в този списък. Първият такъв е Кристиано Роналдо през 2017 година.От тенисистите най-напред е швейцарската легенда Роджър Федерер. Maeстрото заема петото място с 93,4 милиона за този период. Новак Джокович пък е 17-и с общо 50,6 милиона заработени.Кей Нишикори отново е много напред, като изпреварва Рафаел Надал. Японецът е с 33 милиона на 35-то място. Матадора пък е 37-и с 26 милиона. Най-напред от дамите е Серина Уилямс - 63-та с 25 милиона.1. Лионел Меси (футбол) - 127 милиона 2. Кристиано Роналдо (футбол) - 1093. Неймар (футбол) - 1054. Канело Алварес (бокс) - 925. Роджър Федерер (тенис) - 93,46. Ръсел Уилсън (американски футбол) - 89,57. Аарън Роджърс (американски футбол) - 89,38. ЛеБрон Джеймс (баскетбол) - 539. Стеф Къри (баскетбол) - 4210. Кевин Дюрант (баскетбол) - 35", "date": "2019.06.12", "title": "Лионел Меси е най-скъпоплатеният спортист в света"}
{"url": "https://offnews.bg/tehnologii/erp-bg-sabra-nad-150-predstaviteli-na-biznesa-na-svoiata-partniorska-k-705239.html", "text": "Българската софтуерна компания  събра свои партньори, клиенти и представители на бизнеса на първата си конференция „ERP.net Expo 2019 – Нови бизнес възможности с екосистемата ERP.net“. Събитието се проведе на 6 юни в Sofia Event Center при засилен интерес от страна на технологичния бранш и с общо над 150 участника.Дванадесет партньори на ERP.BG представиха своите продукти на изложението в рамките на събитието – като част от иновативната екосистема, създадена към нейната ERP система EnterpriseOne. Сред тях имаше решения за връзка с касови апарати, дигитални етикети за търговски обекти, телекомуникационни решения, блокчейн базирани системи, софтуер за логистика и транспорт, решения за производството и др.„Благодарим на всички участници, които уважиха нашия първи партньорски форум и показаха, че сме на прав път. Днес технологиите се развиват към изграждането на екосистеми от свързани приложения и за нас беше важно да се позиционираме в рамките на тази тенденция. Резултатът е първата българска екосистема за бизнес решения ERP.net, изградена около ERP системата EnterpriseOne. Включването на толкова голям брой партньори и представители на бизнеса на първото ни събитие показва, че усилията ни се оценяват и около ERP.net вече има създадена общност, която тепърва ще се разраства“ - сподели Иван Аржентински, основател и управляващ партньор на ERP.BG.Той описа пред препълнената зала какви са възможностите за включване в партньорската програма на компанията, а нейният изпълнителен директор Анастас Шопов разказа за цялостната подкрепа, която получават партньорите на ERP.BG – както в технологично, така и в маркетингово и търговско отношение. Силен интерес имаше и от страна на потенциални партньори, които желаят тепърва да се включат в екосистемата ERP.net.В края на конференцията се проведе и дискусия за актуалната през последните месеци Наредба Н-18 на Националната агенция за приходите (НАП), в която се включиха Иван Аржентински и Росен Бъчваров, директор на дирекция „Комуникации и протокол“ в НАП.Повече информация за партньорската конференция и за екосистемата ERP.net е достъпна на адрес: .", "date": "2019.06.12", "title": "ERP.BG събра над 150 представители на бизнеса на своята партньорска конференция ERP.net Expo 2019"}
{"url": "https://offnews.bg/politika/todor-bajchev-namaliavaneto-na-subsidiite-e-krizisen-pr-i-populizam-705185.html", "text": "Намаляването на субсидиите е кризисен ПР и популизъм. Не смятам, че политиката трябва да се сведе до магазин „Всичко за 1 лв“. Това заяви народният представител от ПГ на „БСП за България“ Тодор Байчев в студиото на БСТВ. Той е на мнение, че демокрацията струва скъпо и развитите демокрации отделят доста средства за развитие на политическата система във всяка страна.„Дава ни се пример с Германия, където един глас струва 1 евро, но да не забравяме, че тази страна има около 80 млн. избиратели“, допълни той. Депутатът припомни и периода 1995-2000 година в България, когато е имало двуполюсен модел. „Сега ще стане същото – на големите партии ще им бъде трудно да функционират, а малките ще изчезнат. И не само това – села, малки градчета и общини, ще бъдат дадени на местните феодали, престъпни босове, олигарси“, предупреди Байчев. Според него политическият живот ще се занули в тези населени места и всички ще зависят от местния феодал, който ще командва и ще решава политическия, икономическия живот и финансовата страна.Народният представител е категоричен, че въпросът за субсидиите трябва да бъде подложен на публичен дебат и да бъде предложен разумен минимум, при който политическите партии да функционират нормално.Тодор Байчев е на мнение, че не е сега моментът Корнелия Нинова да подава оставка. „Нинова трябва да преглътне горчивата чаша от загубата и да продължи да ръководи партията“, каза той. Според него БСП трябва да се съсредоточи върху предстоящите местни избори и да работи за тях.„Нищо фатално не се е случило със загубата на изборите. Ние увеличихме гласовете за партията, както и евродепутатите ни“, подчерта той.", "date": "2019.06.12", "title": "Тодор Байчев: Намаляването на субсидиите е кризисен ПР и популизъм"}
{"url": "https://offnews.bg/futbol/tegliat-zhrebia-za-parvenstvoto-dnes-705181.html", "text": "Жребият за новия сезон в Първа и Втора лига ще бъде теглен днес от 11,30 часа в националната футболна база в Бояна.Преди това в Амфитеатралната зала на базата в Бояна ще бъдат представени новите топки, с които ще се играят първенствата при професионалистите ни.В елита ще се използва Adidas Conext 19, вдъхновена от топката Tricolore, с която Франция стигна до световната титла през 1998 г. Топките ще бъдат осигурени със средства от БСТ, информира сайтът на БФС.Клубовете от Втора лига пък ще се радват на достойнствата на топката Nike Merlin благодарение на помощта от страна на БФС.Събитието ще бъде уважено от президента на футболната централа Борислав Михайлов, министърът на младежта и спорта Красен Кралев и изпълнителния директор на спортния тотализатор Дамян Дамянов.То ще бъде предшествано от награждаване на отличниците през последния сезон в елитните юношески групи до 15, до 17 и до 19 години.Участниците в елита ще узнаят програмата си за 26-те кръга от редовния сезон. За четвърти пореден сезон Първа лига ще се състои от 14 отбора.Новите имена са на отборите на Арда (Кърджали) и Царско село, който стана първенец във Втора лига, докато тимът от южния град спечели баража срещу Септември. Дунав (Русе) и Витоша (Бистрица) пък запазиха местата си след участие в пресявките.От жребия ще зависят и последните проверки на отборите преди сезона, тъй като някои от тях вече са се договорили, но ако се срещат в първите кръгове, ще си търсят нови съперници.", "date": "2019.06.12", "title": "Теглят жребия за първенството днес"}
{"url": "https://offnews.bg/politika/deputatite-reshavat-za-partijna-subsidia-ot-1-lev-na-glas-705186.html", "text": "Ще бъде ли намалена партийната субсидия до 1 лев на глас ще решават депутатите. В пленарна зала ще гледат на първо четене промените в Закона за бюджета за 2019 година. Те бяха предложени от премиера Бойко Борисов, според сметките на правителството икономията ще е 14,6 млн. лв. От не подкрепят предложението на ГЕРБ. От ДПС заявиха, че са категорично против. От ДПС ще разкрием какви зависимости са имали партиите в годините, когато не са получавали достатъчно държавна субсидия и обществено финансиране, каза снощи в предаването \"Референдум\" по БНТ депутатът от движението и зам.-председател на бюджетната комисия Йордан Цонев. Обединените патриоти подкрепиха искането на управляващите, но с уговорката, че намалението трябва да е по-малко. ", "date": "2019.06.12", "title": "Депутатите решават за партийна субсидия от 1 лев на глас"}
{"url": "https://offnews.bg/obshtestvo/sadiite-ot-vas-reshavat-da-pratiat-li-kazusa-peevski-karadaja-v-ks-p-705176.html", "text": "Жалба от Десислава Иванчева против решението на ЦИК, с което Атидже Алиева-Вели и Искра Михайлова-Коларова станаха евродепутати от листата на ДПС вместо Мустафа Карадайъ и Делян Пеевски, събира днес на пленум съдиите от Върховния административен съд. Той ще се проведе от 15,30 часа, съобщиха от ВАС. Върховните съдии трябва да вземат решение дали да бъде сезиран Конституционният съд с мотивирано искане да се произнесе по законността на избора на член на Европейския парламент от Република България.Според Десислава Иванчева зачетените от ЦИК заявления на Мустафа Карадайъ и Делян Пеевски да оттеглят по същество съгласието си за участие в изборите след провеждането на самите избори представлява институционално легитимиране на злоупотребата с пасивното избирателно право и с демократичните принципи на страната. Решение № 456-ЕП/31.05.2019г. на ЦИК, с което тези заявления за оттегляне на съгласие се зачитат, нарушава Конституцията на Република България и по-специално текста на чл.57, ал.2 от КРБ, който не допуска злоупотреба с права, както и тяхното упражняване, ако то накърнява права или законни интереси на други, пише в жалбата.Върховният административен съд е носител на правото да оспори законността на проведените на 26.05.2019 г. избори за членове на Европейския парламент от Република България, както и законността на избора на отделен член на Европейския парламент от Република България.Съгласно чл. 394, ал. 2 от Изборния кодекс ВАС може да сезира КС въз основа на постъпило в срок оспорване от кандидатите за членове на Европейския парламент от страната ни, партиите, коалициите и лицето, което представлява инициативния комитет, регистрирали кандидати в изборите, обясняват от ВАС. Десислава Иванчева, която проведе кампанията си за вота като независим кандидат за евродепутат под домашен арест, получи подкрепа от 1,55 на сто. ", "date": "2019.06.12", "title": "Съдиите от ВАС решават да пратят ли казуса 'Пеевски-Карадайъ\" в КС по жалба на Иванчева"}
{"url": "https://offnews.bg/politika/stojnev-podkrepiame-namaliavane-na-subsidiata-no-da-ne-zastrashava-f-705202.html", "text": "От „БСП за България“ сме за намаляване на размера на праговете и таваните на партийната субсидия, но това да не застрашава функционирането на политическите партии. Предложението на ГЕРБ и на ДПС, с подкрепата на Атака, ще доведе до изчезване на политическите партии.Това заяви зам.-председателя на ПГ на „БСП за България“ Драгомир Стойнев от парламентарната трибуна. Той подчерта, че това е промяна на модела и по този начин се застрашава демокрацията. „Ние ще се противопоставим на това желание. Винаги сме се борили срещу всеки опит да бъде застрашена демокрацията“, каза още той. Според него предложението на ГЕРБ е направено „на крак“, без оценка на въздействието, без да се консултират с политическите сили.„Това показва, че управляващите никога не са търсили дългосрочно решение на проблема. За тях нещата се решават сега, днес, а утре, ако задуха друг вятър, ще се промени и решението“, коментира Стойнев. По неговите думи така се е случило с цялото законодателство.„Сега искат да унищожат политическите партии. Нормално е да има намаляване на субсидията, защото има партии, които дори не могат да я изхарчат“, каза още той. Стойнев заяви, че БСП ще предложи на всички политически сили диалог и препоръча да не се бърза. „Ще поканим всички политически сили между първо и второ и четене, да седнем, да обсъдим и дано имаме силата да предприемем правилните действия, така че да не застрашим политическия живот в страната“, обясни народният представител.Той подчерта, че България е от младите членки на ЕС и може би ще сме първата, която ще въведе модел, който да унищожава основите на демокрацията. „ГЕРБ обричат партиите не само да не бъдат независими, но и да изчезнат. Може да останат само 1-2 субекта и надали за това са се борили нашите предци, надали и това са основните ценности на ЕС“, допълни зам.-председателят на ПГ на „БСП за България“. Според него няма друга държава, в която да се търси подобен начин на финансиране, който ГЕРБ предлагат. „Ще направим свои предложения за актуализация на бюджета, но по начина, по който управляващите работят, не се прави политика“, категоричен е Драгомир Стойнев.", "date": "2019.06.12", "title": "Стойнев: Подкрепяме намаляване на субсидията, но да не застрашава функционирането на партиите"}
{"url": "https://offnews.bg/temida/prezidentat-svikva-kragla-masa-za-izbora-na-nov-glaven-prokuror-705187.html", "text": "Президентът Румен Радев свиква кръгла маса за предстоящия избор на нов главен прокурор.Държавният глава ще изслуша позициите на неправителствения сектор и на професионалните организации на юристите в България, във връзка с критериите за избор и правомощията на бъдещия обвинител номер едно.През май Румен Радев обсъди темата с представители на изпълнителната и съдебната власт. Тогава настоящият главен прокурор Сотир Цацаров заяви, че разговорите са подранили, а президентът репликира, че те целят да отговорят на обществените очаквания за прозрачна процедура.Мандатът на настоящия главен прокурор изтича през януари 2020 година.", "date": "2019.06.12", "title": "Президентът свиква кръгла маса за избора на нов главен прокурор"}
{"url": "https://offnews.bg/112/mlada-shofiorka-s-audi-ubi-motorist-sled-zabranen-zavoj-naliavo-705188.html", "text": "29-годишен мотоциклетист е загинал във Варна. Трагичният инцидент е станал късно снощи. Мотористът е засечен от шофьорка на 21 години зад волана на Ауди, която направила забранен завой наляво. Воодачката на автомобила - Н.П. от Варна предприема маневра за завой наляво, при наличие на пътен знак \"Г9 - Премини отдясно на знака\", след което възниква ПТП с мотоциклет \"Хонда\", уточнява МВР.Мотоциклетистът е загинал на място. По случая е образувано досъдебно производство.", "date": "2019.06.12", "title": "Млада шофьорка с ауди уби моторист след забранен завой наляво"}
{"url": "https://offnews.bg/nashite-avtori/zashto-detcata-igraiat-opasni-igri-705213.html", "text": "Опасна игра играят децата из страната – алармират психолозите. Играта била забелязана първо в Ловеч, а след това и по други места. Играели я съвсем малки дечица, при това – не само палави и склонни към буйства момченца, а също и кротки, дългоплитчести момиченца.Спотаявали се между колите, спрени на тротоара, а след това – когато видели, че приближава кола по улицата – изскачали пред нея и започвали предизвикателно да се смеят.Замислих се: Имало ли е времена, в които децата не са играели такава игра?И естествено си отговорих най-глуповато: когато не е имало коли.Но тогава, отговорих си сам на отговора си, вероятно дечицата са изскачали така нахално и така нагло са се смеели пред конски и волски впрягове, пред каляски и файтони, пред талиги и дилижанси.Защо? Всеки знае, защото всеки е бил дете.Детето научава какво е смърт, това го уплашва (естествено, то научава толкова по въпроса „какво е смърт” колкото и възрастния – тоест – почти нищо (та кой ли човек знае нещо по тоя въпрос?!). И научавайки тая неприятна вест – че всички накрая умираме – решава да се разбунтува. Кой не е правил това?И кой е най-естествения бунт? Естествено – бунтът чрез смях!Кой в детството си не е играл на страшни игри? Кой не е играл примерно на „око на мъртвец”? При която игра в тъмната стая някой ти поставя обелено гроздово зърно в шепата, а ти трябва да познаеш какво е това, и когато, ужасен, не познаеш за няколко секунди, той ти казва: око на мъртвец...Но тук нека погледнем върху няколко неща, съвсем практически и извън теорията на Световната история на детските игри.Нека обърна внимание върху някои дребни детайли, които отличават едновремешните от днешните опасни игри.Първо – казва се: „Децата се спотайвали между колите, спрени по тротоарите...”Би ли могло да се играе такава игра примерно през 1978-ма година? Естествено, че не.Тук някой малко по-прозорлив читател ще ме уличи в носталгия по социиализма. Но у мен я има толкова, колкото има живот на луната. Просто тогава нямаше толкова коли – ще отговоря сам на въпроса си – но и да имаше – никой не би позволил да се качват по тротоарите.Тук една вметка: при мащабно изследване на причините за повишаване честотата на детските депресии е открито, че на едно от най-предните места е причината: Липса на места за игра. И така – от 70-те досега детските депресии са се удвоили, а (колкото и ужасно да звучи) детските самоубийства, при деца под 12, са се утроили.Преди се играеше по ливади и крайблокови поляни. Там се въдеха дори смокове и невестулки, децата (ние!) наблюдаваха гущерите и се учеха на екология на терен.После поляните изчезнаха, децата бяха вкарани вкъщи, в ръцете им беше набутан таблет, а властите забраниха дете да излиза без придружител по-далеч от сто метра.И параноята завладя детския свят.Преди тротоарите бяха разчертани повсеместно. Кой не помни тия геометрични разчертавания, красиви и абстрактни като картини на Пийт Мондриан? Навсякъде се играе на Дама, пък и на къде-къде по-сложни игри! Скок-подскок – децата пречат на минувачите, но минувачите не се сърдят кой знае колко, само заради принципа изръмжават: Малкия, по-внимателно с тая Дама, моля!Сега тротоарите изчезнаха, тоест – не изчезнаха, а се превърнаха в паркинги. Няма човек, уважаващ себе си, който да не е купил кола и на жена си, и на порасналите си деца, и на порасналите си котки. За жената – ауди, за котката – малко рено.Тук някой по-острочувствителен ще рече, че разграничавам човек и жена, което е страховито политически некоректно. Как така „човек” ще купи кола на „жена си”? А аз ще се изсмея и ще кажа: Това, че нещо се прикрива не го прави по-малко „нещо”. Хората имат нагласи на притежатели - спрямо вещите и спрямо другите хора...Притежават се един над другиго. И това, че не го декларират открито, не ги прави по-малко примитивни. Средновековието си тлее у нас.Но въпросът е, че и децата вече имат коли, и другите, по-малките деца няма къде да играят, защото съвсем малко по-големите от тях вече ходят на училище не с колело балканче, а с беемве на старо!За простия (зловредно простия) човек притежаването на кола е начин да заяви своето изстрадано и заслужено благоденствие. Децата ти да имат по една-две коли - това е доказателство, че живееш „прилично” (даже се казва „нормално”), но също доказателство и за това, че си се трудил съвестно.И докато едните деца карат своите беемвета на старо към лекциите си по агробиохимия, другите – по-малките им братчета и сестричета – изскачат иззад спрелите беемвета на старо, принадлежащи на други батковци и каки – и се смеят нахално. Това е положението: Няма къде да се играе, ние искаме да играем и да имаме простор и свобода...но нашите майки и татковци от своя страна също искат да имат простор и свобода......а сегашните простор и свобода на консуматорите се наричат: „Да мога да си купя Всичко, та да се чувствам нормален, бял човек!”Доста зловеща картина, нали така?Антиекологична картина на един нравствен упадък, причинен от комбинация от лакомия и липса на далновидност.Да построим хотели на детските площадки, да построим паркинки на игрищата за народна топка, да построим молове на игрищата за игра на фунийки, да изградим спа центрове на игрищата за игра на чилик, (пфу то пък вече никой не играе на чилик!), да построим детски центрове върху игрищата за Детски игра На Воля.(Апропо – да ловиш гущери и да мечтаеш за сини потайни морета с пирати в Детски Център е все едно да летиш в космоса с булдозер. Волните игри изчезват там, където започва Бизнесът с игрите)А казват изследователите, че липсата на места за волни игри довели до двойно нарастване на депресиите при децата.Дали изскачането на улицата със смях, пред колите, не е всъщност симптом, малко парадоксален, но точно заради това – зловещ – на детската депресия?Престанете да ни крадете волното детство – крещи тоя симптом. Не искаме да излизаме с придружител като затворници - крещи тоя симптом. Не искаме да ни водят в детски центрове и администрирани и сковаващи като египетски катакомби институции за детски игри и забавления – като някакви малки роботи! Искаме да дразним възрастните, да нарушаваме правилата, да играем – което ще рече – да сме свободни! Пък ако ще – и като рискуваме живота си.Така крясва тоя симптом на детската депресия. Който, според мен, се нарича: симптом на Липса на Волно Детство. Някой ще каже: Не може да се лишим от придобивките на цивилизацията сега...заради едните детски игри!А аз ще му отговоря: А в Нидерландия...В стократно по-цивилизованата, умна, богата Нидерландия... 70 процента от хората се придвижват Само с велосипеди.Точка.", "date": "2019.06.12", "title": "Защо децата играят опасни игри?"}
{"url": "https://offnews.bg/futbol/petar-zhekov-i-detcata-se-smeiat-na-niki-mihajlov-705184.html", "text": "Вратарят Николай Михайлов е гола вода и става за смях и на децата с головете, които му вкарват, смята легендарният бивш голмайстор на ЦСКА и националния отбор Петър Жеков.Той зае много крайна позиция след загубата на националите от Косово с 2:3 в европейската квалификация в София в понеделник.Отборът ни на практика загуби шансове за класиране през квалификациите за Евро 2020, като има само 2 точки от четири мача. Според Жеков поражението е закономерно с оглед кадровия ни потенциал в момента.“Имаме друг вратар - Пламен Илиев, който е с четири класи над Михайлов, но ги е страх да го пуснат, защото другия е син на Борислав Михайлов. Тоя е пробит отвсякъде.Като се хвърли и не може да стане. Всичко го боли. В защита трагедията е голяма, само Антон Недялков ги гони като ракета. Аз съм учил четвъртите в света. Още навремето им казах, че футболисти ще станат, но треньори - не.Само Емил Костадинов ме послуша и сего ми се хвали колко е добре”, коментира Жеков пред “България Днес”.“Не знам защо Краси Балъков дойде да се мъчи в националния отбор. Аз и за един милион евро няма да се съглася да съм треньор на този отбор. Нямаме ниго един футболист, само Ивелин Попов става.Трябваше да ни бият с повече, отървахме се. Ако ме пуснат при нашите, ще ги пребия като маче у дирек. Като взема една тояга, шутове в задника и айде марш оттука! Балъков каза, че били изморени.От какво, от челни стойки ли? Какво са правили, та са изморени при днешните средства за възстановяване”, добавя Жеков. Той е песимистично настроен за следващите 10 години, тъй като кадровата криза е страшна по негови наблюдения.", "date": "2019.06.12", "title": "Петър Жеков: И децата се смеят на Ники Михайлов"}
{"url": "https://offnews.bg/medii/nova-tv-osvobodi-miroliuba-benatova-i-genka-shikerova-705219.html", "text": "Нова телевизия е прекратила договорите на журналистките Миролюба Бенатова и Генка Шикерова. Третият разследващ журналист на медията Марин Николов е в отпуск. Информацията бе потвърдена пред OFFNews. Причината са новите договори, предложени от ръководството на телевизията, собственост на братя Домусчиеви. В края на май тримата са били извикани на разговор, на който са им предложили смяна на трудовите взаимоотношения, съобщи Свободна Европа. Ръководството на медията тогава им предложи да работят без трудови договори, а като свободни автори, сътрудници на телевизията. Аргументът, ползван от медията е, че по този начин се оптимизират разходи, а и така разследващите журналисти „ще имат повече свобода да работят“.По същество обаче новите условия на т.нар. граждански договори не просто не дават свобода на журналистите, а въвеждат санкции за тях, ако например откажат да направят „тема, поръчана им от медията“.", "date": "2019.06.12", "title": "Нова тв освободи Миролюба Бенатова и Генка Шикерова"}
{"url": "https://offnews.bg/futbol/tcska-se-podsili-i-s-irlandetc-705177.html", "text": "ЦСКА се подсили с още едно попълнение в предни позиции. От днес част от клуба е ирландецът Греъм Кери, който парафира 2-годишен договор с \"червените\", съобщи официалният сайт на клуба - cska.bg.Офанзивният полузащитник идва от английския Плимут, където през изминалия сезон записа общо 49 мача, 6 гола и 13 асистенции. Веднага след успешно приключилите преговори, опитният футболист замина за лагера на тима в Тетевен и там се включи в следобедното занимание.Кери действа на позициите като плеймейкър и ляво крило. Той е юноша на Селтик, но първите му успехи в мъжкия футбол идват с клубове, на които е преотстъпван в началото на кариерата си - става шампион с ирландския Бохемиънс (2009г) и печели Купата на лигата със шотландския Сейнт Мирън (2013г).Навършилият наскоро 30 години играч е обличал още екипите на Хъдърсфийлд и Рос Каунти, преди да акостира в Плимут Аргайл. В рамките на последните 4 сезона за този клуб, футболистът има впечатляващия актив от 197 срещи във всички надпревари, в които е вкарал 49 попадения и е изработил с пасове и центрирания други 58.", "date": "2019.06.12", "title": "ЦСКА се подсили и с ирландец"}
{"url": "https://offnews.bg/sviat/predsrochni-izbori-v-gartcia-na-7-iuli-705189.html", "text": "Гръцкият президент Прокопис Павлопулос издаде указ за разпускане на парламента и насрочване на предсрочни парламентарни избори на 7 юли. Документът влезе официално в сила, след като беше окачен на входа на парламента според изискването на закона.С оповестяването на указа започна предизборният период в Гърция, съобщи БТА. Новият състав на гръцкияпарламент ще заседава за първи път на 17 юли, когато депутатите ще положат клетва. Премиерът Алексис Ципрас обяви, че ще поиска предсрочни парламентарни избори след изборите за Европейски парламент и местните избори на 26 май, на които управляващата партия СИРИЗА претърпя тежко поражение.Ципрас поиска официално от президента Павлопулос да разпусне парламента на среща с него на 10 юни.", "date": "2019.06.12", "title": "Предсрочни избори в Гърция на 7 юли"}
{"url": "https://offnews.bg/drugi/bok-izvadi-ofitcialno-sestri-stoevi-ot-otbora-ni-za-evropejskite-igri-705183.html", "text": "Европейските шампионки по бадминтон Габриела и Стефани Стоеви, които декларираха шумно, че повече няма да играят за България, са извадени официално от спортната ни делегация за Европейските игри в Минск (21-30 юни).Ден преди крайния срок за заявки председателят на БОК Стефка Костадинова лично се е обадила на хасковските сестри и ги е попитала дали ще участват. Отговорът е бил \"не\", затова на заседанието на Изпълнителното бюро на следващия ден е взето решение те да бъдат задраскани от състава, съобщава \"Сега\".Десетина дни по-късно Стоеви са изпратили имейл до БОК, в който пишат, че искат да защитят титлата си от Първите европейски игри в Баку'15.След запитване от БОК оргкомитетът в Минск'19 е отговорил, че след крайния срок не може да се правят изключения. Така българската делегация остава от 87 спортисти.Стоеви са заявени за турнира в Мадрид (Исп, $25 000, 12-15 юни) от сериите International Challenge. Там са №1 в схемата при двойките и почиват в I кръг. Заявката им е пратена от БФБ още през март, преди скандала.Федерацията обаче не е оттеглила тяхната заявка и ги е оставила сами да решат дали да участват в Мадрид, което може да е само в качеството им на българска двойка. Същото се отнася и за бъдещите турнири, в които ще искат да играят Стоеви - те могат да бъдат заявявани само от името на национална федерация.И тъй като не са членове на друга, може за това да разчитат само на БФБ, чийто президент Володя Златев и вчера заяви, че ръката към тях е протегната за помирение.", "date": "2019.06.12", "title": "БОК извади официално сестри Стоеви от отбора ни за Европейските игри"}
{"url": "https://offnews.bg/izvan-terena/kakvo-da-ochakvame-ot-pes-2020-video-705206.html", "text": "Суперзвездата на Барселона Лионел Меси отново ще бъде на корицата на новата верси на футболния симулатор PES 2020.От компанията Konami oбявиха, че играта ще излезе на 10 септември. Освен Меси, в трейлъра на играта се появиха още две легенди на каталунците - Андрес Иниеста и Роналдиньо.Новата версия на Pro Evolution Soccer ще предложи на феновете си подобрения в геймплея, който дълги години е ахилесова пета на играта.За поредна година пък PES ще демонстрира силата си - възхитителна графика, която с всяко ново издание на симулатора става все по-впечатляваща.В играта ще има и по-реалистични трансфери, подобрен контрол върху топката и нови финтове, които са представени от легендите Иниеста и Роналдиньо.Любопитното в промо видеото на PES 2020 присъстват лицата на иконите на световния футбол Йохан Кройф и Диего Армандо Марадона.", "date": "2019.06.12", "title": "Какво да очакваме от PES 2020 (видео)"}
{"url": "https://offnews.bg/volejbol/koshmarat-za-volejbolistkite-ni-prodalzhava-705178.html", "text": "Женският национален отбор на България игра сърцато срещу втория във временното класиране във Волейболната лига на нациите – Италия, но не успя да вземе гейм на класния съперник. „Лъвиците“ загубиха от „Скуадра адзура“ с 0:3 (-19, -23, -20) в първия си мач от група 13, на турнира от четвъртата седмица от Лигата, който се провежда в италианския град Перуджа.Домакините започнаха на познатото високо ниво, диктуваха играта изцяло в първата част и затвориха гейма в своя полза с разлика.Във втората част обаче българският тим показа не се предава лесно, и че домакините трябва здраво да се потрудят са успеха си. Момичетата на Иван Петков направиха отлично начало и поведоха с 5:2. Италианките постепенно стопиха пасива си, а играта тръгна равностойно. Силни моменти имаха Гергана Димитрова и Силвана Чаушева, а тимът ни се бореше за всяка точка. В решаващите моменти обаче съставът на Италия показа класата си и наложи волята си с 25:23, а с това спечели и втората част.В третата част отново българките се опитаха да се противопоставят, и отново показаха хубави изяви на терена, но италианките не допуснаха повече кризисни моменти. Домакините поддържаха минимална разлика спечелиха гейма и затвориха мача с чиста победа.Най-резултатна за българския тим беше Гергана Димитрова с 15 точки (1 ас и 52% ефективност в атака). Силвана Чаушева завърши с 13 точки (1 блок и 38% ефективност в атака).Реализатор за победата на Италия бе Индре Сорокайте с 19 точки (2 блока, 1 ас и 46% ефективност в атака) за победата. Елена Пиетрини добави още 13 точки (1 ас и 46% ефективност в атака) за успеха.Това бе десета загуба за България, като тимът ни остава на последното 16-о място във временното общо класиране без победа до момента, и една спечелена точка. \"Скуадра адзура\" пък е на второ място с 8 победи, 2 загуби и 25 точки.Във втория си мач от групата \"лъвиците\" ще играят с изключително младия състав на Русия, който днес надигра Република Корея с 3:1 гейма. Двубоят е на 12 юни (сряда) от 18:00 ч.", "date": "2019.06.12", "title": "Кошмарът за волейболистките ни продължава"}
{"url": "https://offnews.bg/obshtestvo/dazhdovete-namaliavat-ot-utre-33-gradusa-na-mesta-oshte-dnes-705150.html", "text": "Горещ ден с максимални температури между 28 и 33 градуса ни чака днес. На места ще има краткотрайнивалежи с гръмотевици, по-значителни в планините.Сряда започва със слънце и слаб вятър. Край морето ще превали само на отделни места, сред вълните до 2 бала термометрите няма да надхвърлят 24 градуса, а на брега ще се качат до 30 градуса. Повече дъжд и гръмотевици се очакват в планините, където ще духа умерен североизточен вятър. Максималната температура на 1200 метра ще е около 22 градуса, а на 2000 метра - около 14 градуса, според прогнозата на НИМХ.Дъждовете намаляват чувствително през следващите дни, до края на седмицата ще има повече слънце, ще бъде горещо с температури до 34 градуса. ", "date": "2019.06.12", "title": "Дъждовете намаляват от утре, 33 градуса на места още днес"}
{"url": "https://offnews.bg/futbol/penata-zalozhbata-ni-e-takava-v-momenta-kosovarite-sa-bili-vinagi-si-705179.html", "text": "Треньор №1 на ХХ век у нас Димитър Пенев коментира болезнената загуба от Косово с 2:3 в европейската квалификация в понеделник вечер в София. Първоначално Стратега от Мировяне отказва да коментира темата пред \"България Днес\" с мотива “Аз какъв съм, че да ги коментирам”, но постепенно се отпуска и дава мнението си.“На този етап това са ни възможностите. Допуснахме много индивидуални грешки. Има някакъв ред и изисквания. За два мача кой да е виновен - Балъков ли? Не могат да израснат толкова бързо.Виждате как върви и първенството. Играят се мачове без значение. Нямаме подготовка. Заложбата ни е такава в момента.Косоварите винаги са били силни. Знаете, те са от сръбската школа. Няма Косово, няма Скопие, няма Белград - те са една мая. Една майка ги е раждала. Лошото при нас е, че школите ни са 50% надолу.Трябва да има някаква конкуренция. Искаме да имаме футболисти навън, както играеха нашите преди. Отдолу няма елементарна конкуренция. Това е национален отбол все пак. Там трябва да бъдеш напълно подготвен. По мое време поне 15 човека играеха навън. Имаше ред, дисциплина.Събирам ги два дни преди мач и е достатъчно да направя един разбор, да ги подготвя психически за противника. Сега, когото и да избереш, са горе-долу равностойни. Като ги гледаш в отделните мачове, не блестят, но са в националния отбор”, казва Пената.Той се спира отделно на критиките на капитана Ивелин Попов, който каза, че националния отбор не е сиропиталище.“Минали сме ги тези етапи като футболисти, и като треньори. По български винаги намираме начин да се оправдаем. Отговорността трябва да понесат самите футболисти. Все пак имаме някакъв залог. Имаме по-малки качества.Някои от играчите трябва сами да се отказват от националния отбор. Сега идва и Англия. Ние винаги сме се плашили от тях. Виждате какво първенство имат и какви футболисти играят там. Дай Боже, да видим промяна в следващия мач”, завършва Пенев.Двубоят с Англия е следващият от програмата ни в евроквалификациите, като гостуването на “трите лъва” е на 7 септември.", "date": "2019.06.12", "title": "Пената: Заложбата ни е такава в момента, косоварите са били винаги силни"}
{"url": "https://offnews.bg/obshtestvo/metroto-ot-krasno-selo-do-bul-vladimir-vazov-e-gotovo-na-90-snimk-705175.html", "text": "90% от 8 километровия централен участък – трасето на третия лъч на метрото от бул. „Владимир Вазов” през Орлов мост – Одеон – НДК – бул. „България” до „Красно село” е готов. Най-напреднало е строителството на станциите „България”, “Медицински университет”, „Театрална” и „Красно село”, съобщи столичният кмет Йорданка Фандъкова. На 80% са готови станциите „Патриарх Евтимий”, \"НДК\", \"Орлов мост\", а станция „Хаджи Димитър” – е с изпълнение от 70%, защото нейното изграждане започна по-късно, уточнява кметът. Според плановете на общината до края на годината движението в участъка трябва да бъде пуснато.Тунелът е завършен на 100% - тунелопробивната машина „Витоша“ започна работа през февруари 2017 г. и за 2 години прокопа 6 км тунел под центъра на столицата. В участъка между станциите „Хаджи Димитър” и „Театрална” вече е изграден тунел от 650 м по нов австрийски тунелен метод. Монтажните работи по оборудването и системите за управление на линията са изпълнени над 76%. ", "date": "2019.06.12", "title": "Метрото от Красно село до бул. 'Владимир Вазов' е готово на 90% (снимки)"}
{"url": "https://offnews.bg/futbol/tcska-se-dogovori-s-brazilski-vratar-705180.html", "text": "ЦСКА се е договорил с бразилски вратар. Това е 28-годишният Густаво Бусато, който ще стане седмото лятно попълнение на “армейците”. Той притежава италиански паспорт и няма да заема квота на играч извън ЕС, информира “Тема Спорт”.Бусато преминава на “Армията” от бразилския Итуано. За трансфера пръв съобщи досегашният му клуб.Стражът е в Итуано от началото на 2019 година, но не е записал участие.В кариерата си той има над 100 мача, всичките в местните първенства.Бусато е юноша на Гремио, за който играе веднъж в елита. Вратарят ще бъде представен от ЦСКА до часове.“Вратарят Бусато получи предложение и напуска. Той ще участва в Лига Европа”, гласи съобщението на Итуано.“Оставям приятели и се надявам клубът да има успехи”, коментира от своя страна Бусато.", "date": "2019.06.12", "title": "ЦСКА се договори с бразилски вратар"}
{"url": "https://offnews.bg/obshtestvo/bez-voda-v-chasti-ot-tcentara-benkovski-i-dragalevtci-705134.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Подмяна на сградно водопроводно отклонение на ул. „Юрий Венелин“ в Център налага спиране на водоподаването от 09:00 до 18:00 часа по ул. „Юрий Венелин“ от бул. „Васил Левски“ до ул. „Любен Каравелов“.Изпълнение на инвестиционен проект за подмяна на уличен водопровод на ул. „Обрадовски път“ в кв. „Бенковски“ налага спиране на водоподаването от 09:00 до 21:00 часа по ул. „Глас народен“ от ул. „Единство“ до ул. „Долна махала“, по ул. „Обрадовски път“ от ул. „Селска поляна“ до ул. „Глас народен“. След възстановяване на водоснабдяването е възможно временно повишаване мътността на водата. След реализацията на този инвестиционен проектr клиентите на „Софийска вода” живеещи в района ще почувстват значително подобреното качество на предоставяните услуги. Изграждане на сградно водопроводно отклонение на ул. „Родна стряха“ в кв. „Драгалевци“ налага спиране на водоподаването от 09:00 до 16:00 часа на ул. „Родна стряха“, по ул. „Вълшебно биле“ от ул. „Горски дух“ до ул. „Вълшебно биле“№16. ", "date": "2019.06.12", "title": "Без вода в части от центъра, Бенковски и Драгалевци"}
{"url": "https://offnews.bg/medii/nikola-todorov-tri-mesetca-snimah-film-za-vanga-no-ne-sam-ia-pital-s-705156.html", "text": "Вие сте голямото неизвестно в конкурса за шеф на БНТ , разкажете повече за работата си и за себе си? Това е добре от една страна. “Известността“ изхабява, износва, а и това, че си познат, не означава, че ставаш ! Аз съм живял в Германия, но не знам кой е шефът на обществената АРД. И германците не знаят. Той просто е добър мениджър!А колкото до мен, моята професионална биография започна в БНТ. Завърших журналистика в СУ “Климент Охридски“ и имах шанса да работя като оператор за най-добрите телевизионни предавания „Панорама“,“Светът в действие“,“ Планета“,“Наблюдател“,“Всяка неделя“, Телевизионен театър, СТФ“Екран“ - повече от 30 години. Снимал съм стотици документални филми в над 100 страни - за амер.президент Джими Картър, за израелските президенти Шимон Перес и Езер Вайцман, за полския Лех Валенса, за иранския шах Мохамед Реза Пахлави, за войните в Ливан и Ирак, Ангола и Мозамбик. Бях 4-ри години кореспондент на БНТ в Германия и то в най-важния за света и за нас период - падането на Берлинската стена - станах пряк свидетел и предавах всичко случващо се тогава. Имах шанса да снимам Марлон Брандо, Фредерико Фелини, Нино Рота, Джанкарло Джанини, да направя документални фирми за българските велики гласове Николай Гяуров и Гена Димитрова, за световния диригент Емил Чакъров. Почти 3 месеца бях до баба Ванга, за да снимам филма “Тъй рече Ванга“. За последно я видях само 2 дни преди да почине. Мога още много да изброявам, но няма да ни стигне времето. Не попитахте ли баба Ванга за бъдещето си? Дали ще станете шеф на БНТ?Никога не съм питал нищо за себе си. Много хора злоупотребяваха с нея. Имате ли управленски опит?Бях един от създателите на ВТК, заедно с колегата от БНТ Ани Илинчева. Започнахме от две празни стаи и направихме за 3 месеца 24 –часова програма, с 12 собствени предавания и над 100 души екип. Бях съсобственик и член на УС на радио „Мила“ФМ. Бях търговски директор в една Американска телекомуникационна компания. Там разработих и получих лицензи от НСРТ тогава за 2 телевизионни канала - комедиен и бизнес. Те не се реализираха за съжаление, защото американската компания се оттегли от България.Защо решихте да участвате в конкурса, вярвате, че името на победителя не е известно? Не ми се иска да вярвам, че името е известно, както се говори. Ако е така,защо е този театър, по-добре да има директно назначение, вместо фалшив конкурс. Ако така е ставало до момента, е ясно защо БНТ е на този хал!Какво накратко предвижда концепцията ви за развитие на БНТ - ще падат ли предавания и \"глави\"? БНТ е сбъркана по закон - обществена е, а се финансира от държавата. Да приемем, че е по обективни причини. В същото време 75 млн.лв., които получава, са огромна сума! Може да се прави добра телевизия с тях. А БНТ завършва всяка финансова година с дефицити от по няколко милиона. Сега се говори за липса от 30, 40 дори 50 млн.? Трябва да се потърси сметка защо е така.Според мен отговорът е лош мениджмънт! Защото има изтичане на пари, дублиране на структури, неконкурентна програмна схема, няма политика за привличане на личности, а точно обратното. Хора непрекъснато напускат БНТ, а това е телевизията, която е отгледала всички телевизионни кадри. За да има силна обществена телевизия, тя трябва да е гледана! Добри предавания, личности, добри пари, добър мениджмънт - това искам да направя. Това са част от идеите ми.Кажете три предавания на БНТ, които гледате с интерес, от сегашната програма на медията? “История.бг“,“Референдум“,“Вяра и общество“. Бихте ли работил с някой от другите кандидати за шеф на БНТ - конкуренти в конкурса? И с кого от тях?Трудно ми е да кажа сега. С повечето не съм работил, пък и искам да чуя идеите им. ", "date": "2019.06.12", "title": "Никола Тодоров: Три месеца снимах филм за Ванга, но не съм я питал ще стана ли шеф на БНТ"}
{"url": "https://offnews.bg/politika/peevski-i-dps-predlagame-0-lv-partijna-subsidia-705190.html", "text": "Няма да подкрепим предложението на ГЕРБ за 1 лв. партийна субсидия, но ще подкрепим тя да е 0 лв. Това каза народният представител от ДПС Делян Пеевски пред журналисти в Народното събрание във връзка с дебата за партийните субсидии. Днес той посети работното си място за четвърти път от началото на мандата си. \"За нас това е див популизъм, което се предлага. Хубаво е да се изясни какво правят партиите после. За нас това значи фалит на партиите при 1 лв. субсидията. Нормално е, ако ще се променя моделът на финансиране, да бъде 0 лв. и отворено финансиране от американски тип от ясни и прозрачни донори\", заяви той.Според него партиите ще фалират при предложената от ГЕРБ субсидия 1 лв., така че е по-добре да се смени моделът на финансиране изцяло. \"Ако не сменим модела на финансиране, нямаме партии в политиката и всичко ще е собственост на олигарсите. Изборът е на партиите\", допълни още той.Подобно мнение изрази и народният представител от ДПС Йордан Цонев. \"Ако няма държавно финансиране, което има в цяла Европа, тогава трябва да изберем американския модел. Няма никакво държавно финансирне - финансира се от икономически субекти и от граждани, с проверени пари, с публичност на финансирането. И понеже ние смятаме, че след като обществото не е разбрало, че държавното финансиране е по-евтино, ние ще предложим 0 лв. и открито, публично финансиране от икономически субекти\", заяви той. \"Или ще се финансира дейността на политическите партии, или не\".Предложението за 1 лв. партийна субсидия е на управляващата партия и бе внесено от премиера Бойко Борисов малко след разкритията на редакционния екип на \"Шоуто на Слави\", че партиите са получавали надплатени субсидии в периода 2016-2018 г. ДПС се обяви твърдо против, а БСП нарече инициативата \"кризисен пиар\". \"Атака\" и \"Воля\" подкрепят предложението, ВМРО се обяви за по-ниска от сегашната, но по-висока от 1 лв. субсидия, а НФСБ заяви, че ще подкрепи, само ако се въведат текстове, гарантиращи официално финансиране на партиите.Относно предложението на ДПС за намаляване на ДДС на хляба, Пеевски коментира, че първо ще бъдат проведени консултациите с производителите. \"Ако има реално поевтиняване за потребителите го искаме, ако няма - няма смисъл\", допълни той. \"Радваме се, че управляващите ни чуха за детските градини. Това ще се случи. Искаме безплатни детски градини и финансиране на нови детски градини. Чуха ни с ДДС-то на книгите, оттам нататък продължаваме с хляба и лекарствата, ако ще има резултат за гражданите\", допълни още Пеевски.Цонев съобщи, че днес са първите консултации с фармациите по отношение на идеята за намаляване на ДДС ставките на лекарствата, а утре предстоят срещи с хлебопроизводители. ", "date": "2019.06.12", "title": "Пеевски и ДПС: Предлагаме 0 лв. партийна субсидия"}
{"url": "https://offnews.bg/futbol/borisov-parvo-da-razviem-iunoshite-pak-togava-shte-pravim-golemi-sta-705194.html", "text": "Премиерът Бойко Борисов е категоричен, че детско-юношеските школи стават приоритет на държавата. Министър-председателят бе на посещение в Белозем, където беше посрещнат на гарата от легендите на пловдивските грандове Христо Бонев и Петър Зехтински, както и от Атанас Узунов, който е общински съветник под тепетата.Те повдигнаха пред него въпрос за стадионите на Локомотив и Ботев. Двата клуба не са съгласни да се хвърлят средства само за ремонта на стадион \"Пловдив\", а искат от държавата да им помогне, за да изградят модерни клубни съоръжения.Борисов обаче отсече, че пари ще има най-вече за школите. Министър-председателят бе категоричен, че отново трябва да започнем да вадим класни играчи, както в миналото.\"Ще има и за стадиони. За едни ще помогнем, други трябва да си ги направят общините и клубовете. Въпросът е кой ще играе на тези стадиони? Видяхте, на мача с Косово имаше три-четири хиляди души публика и никаква игра.Първо да вдигнем нивото и публиката да се върне, пък тогава ще правим големи стадиони. Сега усилията трябва да са в школите\", каза Борисов, цитиран от \"Марица\".", "date": "2019.06.12", "title": "Борисов: Първо да развием юношите, пък тогава ще правим големи стадиони"}
{"url": "https://offnews.bg/politika/siderov-ataka-shte-ostane-v-upravliavashtata-koalitcia-705192.html", "text": "Сделката за F-16 е жест с чупка в кръста към САЩ, която ощетява България. Това заяви лидерът на \"Атака\" Волен Сидеров по Нова тв. Той напомни, че е гласувал \"против\" предложението страната ни да купи изтребители от Щатите. Според него парите, които България ще плати за 8-те машини, може да отидат за пенсии.„Ще се боря тези пари да не отидат за самолети, а за нещо полезно в България”, обясни той. По думите му \"Атака\" ще остане в управляващата коалиция, освен ако правителството не подаде оставка. Въпросът за напускането й е бил между тях и ГЕРБ. А драмата в малката коалиция настъпила в изборната нощ, когато партньорите му започнали да говорят, че ги е нападнал. \"Имам много големи съмнения, че вотът е бил честен и коректен\", коментира още Сидеров. ", "date": "2019.06.12", "title": "Сидеров: Атака ще остане в управляващата коалиция"}
{"url": "https://offnews.bg/temida/rumen-radev-sledvashtiat-glaven-prokuror-triabva-da-e-smel-705195.html", "text": "Обществото трябва да получи гаранции за успешния ход по избора на следващия главен прокурор – ясни критерии, прозрачна процедура и достатъчна и добра аргументираност на номинациите за поста. Това заяви президентът Румен Радев при откриването на кръгла маса на тема „Предстоящ избор на главен прокурор – критерии и обществени очаквания“. За участие са поканени представители на неправителствения сектор – организации, имащи отношение към съдебната система и съсловни професионални организации на юристи.Държавният глава вече проведе срещи по темата с главния прокурор Сотир Цацаров, председателите на ВКС и на ВАС - Лозан Панов и Георги Чолаков, с министъра на правосъдието Данаил Кирилов, с главния инспектор в Инспектората към ВСС Теодора Точкова и с представляващия ВСС Боян Магдалинчев.При откриването на кръглата маса президентът посочи, че проведените консултации с представителите на съдебната и изпълнителната власт са „ясен сигнал за голямата значимост на избора на следващ главен прокурор и необходимостта това събитие да стои във фокуса на общественото внимание“.Главният прокурор е натоварен с високи обществени очаквания, предстоят му тежки задачи, затова е важно още на старта на своята дейност той да се ползва с високо обществено доверие“, заяви Румен Радев. Президентът посочи, че високите очаквания към процедурата са необходими и оправдани предвид отредените по Конституция функции на главния прокурор - за осъществяване на надзор за законност и методическо ръководство на всички прокурори. „Това е важен фактор за ефективна борба с престъпността, с корупцията, за утвърждаването на законността“, допълни държавният глава.Президентът постави въпроса за конкретните измерители на предвидените в закона критерии при избора - високия етичен стандарт, висока професионална компетентност, изявена независимост и воля за налагане на законността. Важно е как ще бъде оценена изявената независимост на следващия главен прокурор, защото от неговата смелост и гражданска отговорност зависи успеха на неговата бъдеща дейност, заяви Румен Радев.„Във всички консултации, които проведох, се водя от принципа за разделение на властите, но и не пренебрегвам моето задължение, тъй като в края на процеса подписвам указа за назначението“, заяви Румен Радев. Държавният глава посочи, че целта на консултациите е те да насочат фокуса към процедурата и затова е важно и мнението на неправителствения сектор, поканен на кръглата маса днес. ", "date": "2019.06.12", "title": "Румен Радев: Следващият главен прокурор трябва да е смел"}
{"url": "https://offnews.bg/obshtestvo/sofijska-voda-za-dupkata-na-rakovski-pravim-remont-na-remonta-zashto-705193.html", "text": "На финала сме на отстраняването на аварията. Правим , защото някъде през миналия век тук е положена тръба, която не е оригиналната. Открихме и още една авария, която е незначителна. Тя също беше отстранена. Това заяви Владимир Гълъбов, експерт в „Софийска вода”, по бТВ по повод дупката пред сградата на Операта на столичната улица \"Раковски\", която спря движението в участъка. По думите му някои от тръбите не са сменяни от 1901 г.Аварията трябва да бъде отстранена най-късно до петък. Водата в района не е спирана. ", "date": "2019.06.12", "title": "Софийска вода за дупката на Раковски: Правим ремонт на ремонта, защото някои тръби са от 1901 г."}
{"url": "https://offnews.bg/ikonomika/germanskite-zheleznitci-predlagat-evtini-i-moderni-vagoni-na-bdzh-705196.html", "text": "БДЖ обмисля да купи модерни климатизирани вагони, използвани от един от водещите жп превозвачи в Европа \"Дойче Бан\", научи OFFNews.Това е един от вариантите, с които би могло да се намери частично решение на недостига на подвижен състав в националния превозвач. Средно на ден БДЖ-Пътнически превози отчита недостиг от 16 локомотива и около 40 вагона.Темата вече е коментирана с германските железници на изложението в Мюнхен, на което са присъствали и шефовете на българската компания.\"Дойче Бан\" използва пътническите си вагони не повече от 15 години, а след това им търси реализация при други оператори. Интерес към тях по правило не липсва. Въпреки че са използвани, те са използвани в Германия Австрия и разполагат с куп екстри, които са мираж в родните железници. У нас средната възраст на пътническите вагони е над 30 години.От германския жп превозвач са уверили ръководството на БДЖ, че догодина ще освободят достатъчно подвижен състав с отлични характеристики, който може да е от полза на бедната родна железница. Първоначалните сондажи показват, че такива вагони биха могли да се купят на много изгодна цена - около 100 000 евро, което е доста по-евтино от това БДЖ да даде на ремонт собствените си вагони за капитален ремонт и модернизация. А и напоследък в родната жп компания отчитали сериозни пропуски при извършваните ремонти.Ако преговорите завършат успешно, това няма да е първата сделка между Дойче Бан и БДЖ. През 2006 г. родната компания купи 110 вагона от Германия, пак втора ръка.За утре в столичния Военен клуб е насрочена дискусия за това какъв подвижен състав да бъде закупен в БДЖ. Дебатът по тази тема е доста сложна задача, тъй като националната компания продължава да губи пътници с всяка измината година, а някои от най-важните проекти за модернизация на жп инфраструктурата има сериозни проблеми. Освен това докато се организира търг за нов подвижен състав и докато бъдат доставени нови влакове, то е много вероятно да бъде напълно завършена магистрала \"Хемус\", което логично ще доведе до допълнителен спад на клиентите на БДЖ. Съвсем отделна тема е и че вече 15-20 години се говори, но нищо не се прави за изработването на национална транспортна схема, която да регламентира безконфликтното разписание на влаковете и автобусите по основните дестинации в страната. В момента в това отношение цари хаос, а автобусните компании прибират лъвския пай за сметка на националния жп превозвач.През последните месеци в БДЖ активно се обсъжда вариант за закупуване на по-малко нови влакове, отколкото бяха включените в отменената обществена поръчка на бившето ръководство на компанията, която предвиждаше закупуването на 42 нови влака за 675 милиона лева.В момента кулоарно в компанията витае идеята за 10-15 мотриси и няколко локомопива плюс ремонтиране на съществуващи и доставка на нови вагони.", "date": "2019.06.12", "title": "Германските железници предлагат евтини и модерни вагони на БДЖ"}
{"url": "https://offnews.bg/obshtestvo/sv-onufrij-zhivial-sam-v-pustiniata-60-g-bialata-kosa-pokrivala-tci-705135.html", "text": "Църквата почита днес Преп. Онуфрий Велики. За велики пустинни подвижници ни разказва свети Пафнутий, който сам живеел пустинен живот.Веднъж в него се явило желание да отиде във вътрешността на пустинята, за да узнае има ли там още отци, които служат на Господа повече от него.Пътят ставал все по-труден, а пустинята по-сурова и по-безплодна. Свършила се оскъдната храна, която Пафнутий си бил взел от манастира. Веднъж видял един човек, покрит от главата до нозете с бели като сняг коси да слиза от планината. Старецът повикал Пафнутий, като го назовал по име. Това бил Онуфрий, вече 60 години скитащ се из пустинята. Той разказал на Пафнутий живота си. На младини той бил инок в един манастир, но в душата му се зародило желание за пустинен живот и една нощ взел хляб само за четири дни и отишъл далеч в пустинята.Изведнъж видял необикновено светъл лъч, който като че ли му посочвал пътя, и чул глас да му говори: “Не бой се, аз съм ангелът, който те пази от самото ти рождение, и по Божията воля те водя в пустинята! Бъди смирен по сърце пред Бога и с радост Му служи! А аз няма да отстъпя от тебе”. След дълго пътуване той дошъл до пещерата, в която един свят старец го приел, като го назовал по име. Онуфрий живял с него известно време, като се учел от него на правилата на пустинния живот. А когато старецът го намерил достатъчно приготвен за подвижнически живот, той сам го завел във вътрешността на пустинята и го поселил в пещерата.Няколко години старецът по един път в годината посещавал своя ученик до самата си смърт. Онуфрий го погребал и от деня на неговата смърт вече не видял ни един човек до идването на Пафнутий. Отначало ангелът го хранел, а после израснала финикова палма, която всеки месец се покривала с нови плодове. В това дълбоко усамотение подвижникът бил радостен и спокоен, подкрепян чрез молитва и постоянно изучаване на словото Божие. Чудесни прояви на Божията слава често озарявали душата му. Той видял небесната слава на светците, угодили Богу, и с радост продължавал подвига си.Пафнутий прекарал цяла нощ с великия старец в беседа и молитва. А на другия ден забелязал промяна в лицето му и се изплашил. Онуфрий забелязал това. “Не бой се, брате Пафнутий - казал му той. - Бог в милосърдието си те е пратил при мене, за да погребеш тялото ми. Защото днес ще завърша временния си живот и ще мина при Христа за безкраен живот”. Пафнутий отговорил на подвижника, че след неговото заминаване би желал да остане завинаги в неговата пещера. Но старецът му отговорил, че не такава е Божията воля, той трябва още да посети други пустинници и след това да се върне в своята обител и там да служи на Бога. Той благословил Пафнутий и след това започнал да се моли Богу с много сълзи, като преклонил колене. Дълго той се молил и най-после казал: “В Твоите ръце, Боже, предавам духа си!”. Внезапно го осияла чудна светлина, чули се гласове на ангели, които пеели и славословили Господа. Ангелите отнесли на небето радостната душа на праведника.", "date": "2019.06.12", "title": "Св. Онуфрий живял сам в пустинята 60 г., бялата коса покривала цялото му тяло"}
{"url": "https://offnews.bg/kultura/frontmenat-na-ramshtajn-schupil-cheliustta-na-nahalen-fen-705198.html", "text": "Фронтменът на \"Рамщайн\" Тил Линдеман е счупил челюстта на фен в бар на хотел в Мюнхен. Певецът бил с приятели след концерт, пише \"Билд\", цитиран от бТВ. Фенът се приближил до Линдеман и помолил да си направи селфи с него. Певецът обаче отказал. Тогава 54-годишният мъж, който е от Хамбург, започнал да обижда приятелката на музиканта - Лана. Тил Линдеман поискал от него да се извини, но той отказал. Тогава певецът ударил мъжа в лицето и по предварителни данни му счупил челюстта. Персоналът на хотела се обадил в полицията. Тил Линдеман все още не е коментирал случилото се.", "date": "2019.06.12", "title": "Фронтменът на Рамщайн счупил челюстта на нахален фен"}
{"url": "https://offnews.bg/leka-atletika/gabi-petrova-pokri-normativ-za-svetovnoto-v-doha-705182.html", "text": "Най-добрата състезателка на България в тройния скок - Габриела Петрова, покри норматив за Световното първенство в Доха.Петрова спечели силния международен турнир \"Пааво Нурми\" в Турку (Финландия) с резултат от 14.29 метра. Нормативът за шампионата в Доха е 14.20 метра.Второто място в Турку тази вечер зае представителката на домакините Кристина Мякела с 13.97 м (+1.4 м/сек), а трета се нареди Теа Лафорд от Доминикана с 13.91 м (+1.4 м/сек).  Ако иска да се класира за Олимпийските игри в Токио догодина, Петрова трябва да скочи най-малко 14.32 метра.Следващато състезание на пловдивчанката ще е в събота на \"Самарско знаме\" в Стара Загора, където заедно с младата ни надежда Александра Начева ще участват в скока на дължина.Така Петрова се присъедини към Радослава Мавродиева и Ивет Лалова, които вече си осигуриха участие на планетарния форум.", "date": "2019.06.12", "title": "Габи Петрова покри норматив за световното в Доха"}
{"url": "https://offnews.bg/politika/manolova-s-otvoreno-pismo-do-zdravnia-ministar-ne-ste-v-pozitcia-da-n-705221.html", "text": "Омбудсманът Мая Манолова публикува отворено писмо до министъра на здравеопазването Кирил Ананиев. С него тя отговори на Кирил Ананиев, който вчера обвини Манолова, че В писмото на Манолова се казва: Вчера пресцентърът на Министерството на здравеопазването разпространи Ваше „открито” писмо до мен. Най-интересното в него намирам накрая, където пишете, че не искате извинение за хаоса.Уважаеми господин Ананиев, като министър не сте в позиция да искате. Не сте в позиция да назидавате. Министрите са в позиция да дават на обществото. Министрите са слуги, а не господари на тези, които са ги избрали и от чиито данъци получават заплатите си. Що се отнася до хаоса, тук съм съгласна. Виждам хаоса не само на протестите на медиците, виждам го в жалбите на гражданите до омбудсмана всеки Божи ден.Не аз или гражданите сме източник на хаос в системата на здравеопазването. И да искаме, не можем да го създадем, защото не ние издаваме наредби, постановления, закони и административни актове. Източникът на хаос в която и да е сфера на държавното управление може да бъде само един – този, който има властта да го направи. Името му сега е Кирил Ананиев.Оправдавате се с това, че болниците са търговски дружества. Нима не го знаехте, когато щедро, заедно с премиера Борисов, обещахте 50 милиона лева за повишаване заплатите на медицинските специалисти, така че от 1 юни т.г. да бъде постигнато стартово възнаграждение от 950 лева, както е регламентирано в колективния трудов договор в отрасъл „Здравеопазване“ (http://news.bnt.bg/bg/a/otpuskat-50-mln-leva-za-povishavane-zaplatite-na-meditsinskite-sestri).Като Ви пречат търговските дружества, защо не променихте статута им досега? Или пречат само понякога, когато е удобно, а пък в други случаи не пречат, даже помагат.Изглежда, че Ви пречат не само търговските дружества. Пречеха Ви дълговете на болниците и даже самите болници, пречеха Ви лекарите, сестрите и специализантите, пречеха Ви дълговете на НЗОК към чужди болници, пречеше Ви предишният управител на НЗОК и по-предишният, пречат Ви новите лекарства и реекспортът на лекарствата, пречат Ви фирмите, внасящи лекарства и изотопи, пречеше Ви Фондът за лечение на деца, трансплантираните и чакащите за трансплантация. Сега се оказа, че и омбудсманът Ви пречи.Впрочем това, че Ви преча, приемам като признание и висока оценка. Аз получавам заплата, за да Ви преча всеки път, когато не провеждате добро управление и застрашавате правата на гражданите.Като стана дума за гражданите, страх ли Ви е от тях? Защо не се изправите очи в очи с медиците и да им кажете, че не можете да изпълните исканията им? Защо не приехте да участвате лично поне в един разговор с протестиращите във Враца, Ловеч, Стара Загора, Бургас, Видин и в другите градове медици?Лесно е да се разпореждате зад дебелите стени на министерския си кабинет. Когато обаче стане напечено, предпочитате да се скриете – кога зад парламента, кога зад премиера, кога зад заместничката Ви, изпратена да „опита“ вкуса на врачанските яйца.Оправданията, изложени в писмото Ви, не се приемат. Времето за това отдавна отмина.Сега е време за резултати. Вашите са видими – виждат се по протестите на сестрите, фелдшерите, педиатрите и психиатрите в цялата страна, виждат се по емиграцията на лекарите, по липсата на общопрактикуващи лекари, по десетките съдебните дела на болници срещу НЗОК, по епидемиите от вирусен хепатит и морбили, по дефицитите на лекарства и на радиоизотопи, по жалбите на пациентите и още, и още.Обществото очакваше от Вас реформа, а получи само неизпълнени обещания.Уважаеми господин Ананиев, празните обещания и раздаването на субсидии не са реформа. С тях си купувате политическо време. Накрая – да се върнем към конкретното и да повторим. За тези, които забравят:Обещахте до 25 април т.г. да поставите на сайта на МЗ проект на закон за изменение на Закона за съсловните организации на медицинските сестри, акушерките и асоциираните медицински специалисти, на зъботехниците и на помощник-фармацевтите. Можете да си припомните собствените обещания в звуковия файл (от 1:14:00 мин. след началото на записа – https://we.tl/t-SGqKlez1bf) от официалната Ви среща с медицинските специалисти.Обещахте до 10 май т.г. да изготвите нова методика за формиране на работните заплати, която да обсъдите на среща с протестиращите.Днес е 12 юни и до момента никой не е видял проекта освен Вас и Отрасловият съвет за тристранно сътрудничество в здравеопазването. (https://www.mh.government.bg/bg/novini/aktualno/kiril-ananiev-ima-politicheska-volya-za-uvelichava/)И отново да Ви повторя: Обещахте всички медицински специалисти да получат минимална работна заплата в размер на 950 лева и това да се види във фишовете заплати още на 1 юни.Кога, господин Ананиев, според Вашия календар ще настъпят 25 април, 10 май и 1 юни?За финал едно обещание от мен към Вас.Няма да Ви оставя на мира! Няма да Ви дам и един ден почивка, докато не решите най-наболелите проблеми на здравната система. И не се съмнявайте, че ще изпълня това обещание!", "date": "2019.06.12", "title": "Манолова с отворено писмо до здравния министър: Не сте в позиция да назидавате"}
{"url": "https://offnews.bg/temida/spetcprokuraturata-pretarsva-ofisi-na-ivo-prokopiev-705223.html", "text": "Специализираната прокуратура претърсва офис на издателя Иво Прокопиев на столичния бул. \"Цар Освободител\", видя репортер на OFFNews. Спецпрокуратурата ръководи разследване за пране на пари във връзка с продажбата на акции от приватизираното и след това продадено предприятие \"Каолин\" и това е причината за претърсването на офиса на \"Алфа финанс холдинг\", каза шефът на спецпрокуратурата Димитър Петров. Иззети са документи на свързваната с Иво Прокопиев фирма, проверяват се и други бизнесдейности. Претърсването е след получено разрешение от спецсъда, уточни Петров. ", "date": "2019.06.12", "title": "Спецпрокуратурата претърсва офиси на Иво Прокопиев"}
{"url": "https://offnews.bg/sviat/v-honkong-protestirat-sreshtu-zakona-za-ekstraditciata-705222.html", "text": "Полицията в Хонконг използва сълзотворен и лютив газ, за да разпръсне протеста срещу поправките в закона за екстрадицията, съобщава в. South China Morning Post.От миналата седмица там се провеждат масови демонстрации против приемането на поправките в закона, който ще позволи заподозрени в извършване на престъпления и намиращи се на тази територия да бъдат екстрадирани в Китай за съдебно разследване.Сълзотворният газ е бил пуснат в съседство със сградата на законодателното събрание на Хонконг, съобщава се за сблъсъци между протестиращите и полицията. Независимо от дъжда, демонстрантите блокират основни улици, водещи към местния парламент. Там трябваше да се разгледа въпросът за законовите поправки, но заради протеста заседанието бе отложено за неопределено време.Организаторите заявиха, че протестите няма да бъдат прекратени до момента, в който властите не се откажат от разглеждането на закона за екстрадициите. Администрацията в Хонконг призова гражданите да освободят блокираните пътища, да запазят спокойствие и при първа възможност да се разотидат.", "date": "2019.06.12", "title": "В Хонконг протестират срещу закона за екстрадицията"}
{"url": "https://offnews.bg/politika/kontrera-ot-vmro-sreshtu-bnr-i-ndk-dalzhat-milioni-na-stolichna-obsht-705200.html", "text": "БНР и НДК дължат милиони на Столична община от неплатен данък сгради и такса смет. Настоявам за спешна проверка на задълженията на БНТ и Главното мюфтийство, казва в своя позиция до медиите столичният общински съветник, председател на групата „Патриоти за София\" в СОС и член на ръководството на ВМРО, Карлос Контрера.Негова справка е показала, че БНР не е плащало от години  данък сгради и такса смет. А радиото далеч не е единственият бенефициент на бюджета, който има такива дългове.Ето защо Контрера настоява за законодателни промени, които да гарантират събираемостта на дължимите данъци от юридическите лица на бюджетна издръжка. С неизплащането на задълженията към общината те ощетяват не само бюджета, но честните данъкоплатци, подчертава Контрера. По думите му са необходими сериозни промени в Закона за местните данъци и такси, в Закона за публичните финанси по отношение на юридическите лица на бюджетна издръжка.Стават много злоупотреби. Масово не се плащат данъци и такса смет на общините и то от структури на държавно финансиране. Например БНР дължи над 1,8 млн. лв. на Столична община за данъци и такса смет, НДК - над 2 млн. лева за данъци и такса смет. В момента никой не знае колко точно дължат на общината различни институции, които се захлебват здраво от държавния бюджет, коментира още Констрера. Поводът е постановление на Софийска градска прокуратура, с което се отказва образуване на наказателно производство за престъпления по чл. 254а от НК. Карлос Контрера подаде сигнал с искане за разследване на БНР защо пет години не е плащало задълженията си към Столична община, след като разполага с целева субсидия, която се превежда на радиото ежегодно от държавата. Председателят на „Патриоти за София\" в СОС заявява, че съветниците от ВМРО ще поискат информация за дължими, но неплатени данъци и такси за БНТ, НДК и Главното мюфтийство, за които също има сведения, че от години хитруват и не си плащат задълженията. В същото време общината харчи милиони левове да им извозва отпадъците и да чисти, което се плаща с парите на изрядните столичани и бизнеса, пише още Контрера. ", "date": "2019.06.12", "title": "Контрера от ВМРО срещу БНР и НДК: Дължат милиони на Столична община"}
