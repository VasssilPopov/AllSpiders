{"url": "https://offnews.bg/interviu/andrej-arnaudov-ne-iskahme-da-obidim-nikogo-s-reklamite-si-za-naprav-707074.html", "text": "През последните няколко дни в българското общество се вихри дискусия относно рекламната кампания на инициативата , чийто председател е популярният телевизионен водещ и продуцент Андрей Арнаудов.Посланията и изображенията по улиците на страната и в мрежата предизвикаха вълна от подигравки и немалко неодобрителни оценки, вариращи от обвинения в проява на лош вкус до дискриминация.OFFNews се свърза с г-н Арнаудов, за да поговорим за истинските цели на рекламите и как той приема обществената реакция към тях и към .На какво мислите, че се дължи бурната реакция, негативна предимно, на рекламната кампания?Първо, тази рекламна кампания представлява едва 10% от „Направи го сега“. А благодарение на тази част, към която имаше голяма реакция, всички в последните четири дни говорят за теми, свързани с раждаемостта и демографията, и научиха за кампанията ни. Така че дебатите – предпочитам да не ги наричам негативни реакции или хейт, – които се породиха, макар и двузначни, със сигурност са полезни за темата. В крайна сметка, важни са идеята и целите, които ни водят. Иначе пътят, който всеки може да избере, е различен.Второ, искам да кажа, че има една група от хора в България, които работят, за да отричат всичко и всички. Но на мен не ми се иска да влизам в този тон. Приемам всички критики от гледна точка на това, че вероятно обществото е станало доста по-чувствително преди всичко благодарение на социалните мрежи и хуморът, който на нас ни се струва абсолютно безобиден, може определени социални групи по някакъв начин да ги засегне. Затова искам да им се извиня. Никаква дискриминационност няма в това, кампанията е насочена наравно и към мъжете, и към жените. Тя цели преди всичко младите да бъдат информирани навреме за това кога да вземат решение да имат деца и какви са рисковете, ако отлагат по-дълго това решение.Основният проблем може би е това, че голяма част от хората, които критикуват, не са разбрали хумористичния подтекст?Не, не, не е това основният проблем. Хуморът е относително нещо. Позволете ми да знам, с това съм си изкарвал хляба толкова много години. Едно нещо за Вас може да е смешно, а за мен въобще може да не е. Например: дълги години хората се напикават от смях на това, че мъже, облечени в рокли, правят скечове по телевизията, но на мен това не ми е смешно. Обаче на хората им е смешно, какво, по дяволите, има значение моето мнение.Но това не е важното. Важното е какво представлява цялата кампания. А цялата кампания всъщност има доста елементи. На първо време, както вече казах, тя се фокусира върху младите и информираното им решение. За тази цел ние правим лекции в цяла България, на които има много по-умни и компетентни по темата хора от мен: има лекари, акушер-гинеколог, демограф, психолог. Тоест хора, които говорят по различните аспекти на темата. Това са лекции из цялата страна. Имаме клипове, които са съвсем сериозни и емоционални, и имат съвсем друго въздействие.Вече три години събираме мнения и препоръки за това какво трябва да се промени в законодателството и средата, за да се раждат повече деца в България. За първа година осигуряваме 20 бебешки ДНК пакета за 20 от децата, които ще бъдат заченати в рамките на нашата кампания между март и края на декември и ще бъдат регистирани на сайта ни . В тях има всичко най-необходимо за децата в първите 12 месеца от живота им – памперси, храна, дрехи, колички и т.н. Цялата кампания става благодарение само на наши лични средства.Ние не можем да построим училища и детски градини, не можем да вдигнем детските надбавки, но можем да повдигаме различни дискусии и теми, можем да влезем в контакт с бизнеса, можем да се опитаме да направим темата фокус на обществото и може по някакъв начин да накараме държавата да се замисли и създаде различни инструменти за стимулиране на раждаемостта. Това е най-важното.Има ли до момента някакъв интерес от държавни институции към кампанията – да се включат, да подкрепят по някакъв начин?Много частни лица ни подкрепиха, много хора искат по един или друг начин да ни подкрепят. Ако имате предвид последните 4-5 дни, в които тече този дебат – не. Но като цяло сме влизали в контакт с институциите, интересуват се от нашата работа. За съжаление, единствените, които никога не са търсили контакт с нас по темата, са бившият вицепремиер по демографията и настоящият вицепремиер по демографията. Това са единствените, които никога не са търсили контакт с нас, а би трябвало първи да го направят. Но сега няма и ние да ставаме обидчиви. Ние правим каквото можем с чисто сърце и най-чисти намерения. И в този смисъл – да става каквото ще.Има ли реален начин да бъде измерен успехът на цялата кампания?В първите две кампании досега се записаха по около 1200-1300 деца, а около 20 000 души за двете години общо се включиха в събитията на големите ни национални кръщенета, които са в края на всяка кампания. Ще видим до края на януари колко деца ще бъдат записани в този период и дали ще бъде по-голяма бройката. Иначе получаваме все повече мнения, все повече предложения, все по-голяма активност на нашата страница, голямо увеличение на записванията. Кампанията придоби огромен тласък в последната седмица.Какво бихте казали на хората, които не одобряват това, което правите, дали спрямо сегашната рекламна кампания, дали спрямо разни жени, които изтъкват, че не е работа на някакви организации и още по-малко мъже да им казват кога да раждат и какво да правят с телата си?Първо искам да кажа, че това е много лично решение и всеки решава сам за себе си кога да създаде семейство. Единственото, което ние правим, е да се стараем да стимулираме и информираме. Решението е абсолютно лично. Второ, искам да кажа, че ако сме обидили някого, изобщо не сме го имали за цел. Кампанията не дискриминира никого, насочена е и към мъжете, и към жените. И трето, много важно нещо, което искам да кажа на групите, борещи се за толерантност и човешки права в България – и те трябва да уважават правото на хора като мен и на много други българи, които все още живеем с може би наивната мечта за по-успешна, по-богата и по-силна България, в която вярата и надеждата да не бъдат затискани от омраза. А в частност за тази кампания искам да призова фокусът на обществото да е върху семейството, раждаемостта, а държавата да бъде леко побутната в това да създава стимули за покачването на раждаемостта.Какви събития предстоят да се случат като част от кампанията освен масовото кръщене?Децата, заченати в кампанията от март до 31 декември 2019 година, могат да бъдат записани до края на годината на страницата ни. През януари 20 от тези семейства, които са написали смислени и емоционални писма като част от кампанията, ще получат нашите 20 бебешки ДНК пакети. Всички останали деца, чиито родители имат желание, през есента на 2020 година ще бъдат кръстени на националните ни кръщенета в цялата страна. Това също е пожелателно и е само за тези, които искат да го направят. Цялата есен ще продължим с лекциите из страната: в Бургас, Велико Търново, Русе, София, където ще присъстват специалисти, които изброих по-рано: акушер-гинеколог, демограф, психолог, за да разговарят с хората.", "date": "2019.07.11", "title": "Андрей Арнаудов: Не искахме да обидим никого с рекламите си за 'Направи го сега'"}
{"url": "https://offnews.bg/obshtestvo/4-5-mln-lv-shte-vrashtat-sobstvenitci-na-kashti-za-gosti-narushiteli-707084.html", "text": "Министър Десислава Танева обяви, че 746 къщи за гости, построени с европари у нас, са били проверени, което е 100% от всички подобни обекти. От тях 288 са под мониторинг, а 15 от тях не изпълняват предназначението си, което ще им коства 4,5 милиона лева, които трябва да върнат, предаде БНТ. За други 74 предстоят допълнителни проверки заради съмнения за отклонение от правилата.Глобата, която ще бъде наложена, е около 5-15% от стойността на платената подкрепа.Трима души, които притежават къщи за гости, са близки до кметовете на Луковит, Долна Баня и Велинград, като последният е в нарушение.В два случая собствениците на къщи са свързани със служители на Държавен фонд \"Земеделие\", допълват от БНТ.\"Една от къщите в област Ловеч принадлежи на родителите на наша служителка. Решението предстои да бъде взето какво ще е наказанието, че не е подала декларация за конфликт на интереси\", коментира Живко Живков, директор на ДФЗ.Най-много нарушения в къщи за гости има в областите Пазарджик, София, Ловеч, Видин, Шумен, Перник, Разград.", "date": "2019.07.11", "title": "4,5 млн. лв. ще връщат собственици на къщи за гости нарушители"}
{"url": "https://offnews.bg/tenis/simona-halep-se-klasira-za-finala-na-uimbaldan-707082.html", "text": "Бившата световна номер 1 в женския тенис Симона Халеп се класира за финала на турнира от Големия шлем \"Уимбълдън\" за първи път в своята кариера. Това стана, след като румънката победи Елина Свитолина с 6:1, 6:3.В първия сет украинката отстъпи почти без да се противопостави, като три пъти загуби при собствено подаване. Във втората част Свитолина поведе с 3:2, но започна да допуска грешки, което доведе до окончателното поражение в мача.Така Елина напусна Уимбълдън, а Халеп ще се срещне във финала на турнира с победителя от двойката Серина Уилямс - Барбора Стрицова.Румънката ще се бори за втора титла от Големия шлем - през миналия сезон тя триумфира на \"Ролан Гарос\". Симона вече има пет финала в четирите най-престижни турнири в Големия шлем.", "date": "2019.07.11", "title": "Симона Халеп се класира за финала на Уимбълдън"}
{"url": "https://offnews.bg/sviat/otvoriha-dva-groba-vav-vatikana-v-tarsene-na-izcheznalo-momiche-okaza-707078.html", "text": "Два гроба бяха отворени днес в гробище във Ватикана в рамките на разследването за изчезването на 15-годишно момиче.15-годишната Еамуела Орланди изчезнала безследно преди 36 години. На 22 юни 1983 г. Емануела се връщала от урок по флейта. Видели са я на автобусна спирка в центъра на Рим. След това тя изчезнала и никой повече не я видял.  Догадките за това какво се е случило с момичето продължават и до днес. Сред предположенията са, че може да е била отвлечена или убита, но в такъв случай не е известно къде е тялото ѝ. Бащата на Емануела работел във Ватикана и много хора свързват изчезването ѝ с този факт. През март 2019 г. семейството на момичето получило анонимно писмо със снимка на каменен ангел над могилите на принцеса София фон Гогенло и принцеса Карлота Федерика Мекленбургска в Тевтонското гробище във Ватикана. Роднините на Емануела се обърнали към Ватикана с молба за съдействие, защото помислили, че това може да е улика за това къде може да е погребано момичето. Досега обаче Светият престол не проявява желание да помогне. Помощ отказва и папа Франциск. Няколко дни след избирането му през 2013 г. братът на Емануела Пиетро се срещнал с него, но папата отговорил: \"Емануела е на небето\".\"Помислих си: \"Добре, значи папата знае нещо\". Но след това няколко пъти се опитах да уговоря срещи с него, за да ми обясни какво е имал предвид. Но той не поиска повече да се среща с мен\", обяснява Пиетро. Семейството иска официално разрешение за отваряне на гробовете в Тевтонското гробище. Съдът на Ватикана дава такова разрешение. За Пиетро разрешението означава, че Ватиканът за първи път разглежда като възможна вероятността да има нещо общо с изчезването на момичето. От пресслужбата на Ватикана обаче настояват, че полицията само ще провери дали отговаря на истината версията, че момичето е погребано там. Отварянето на гробовете обаче вместо да даде отговори, повдигна още въпроси. Двата гроба се оказаха празни, макар че се предполагаше, че в тях са положени тленните останки на две принцеси, живели през XIX век. Единият гроб бил напълно празен, а в другия нямало човешки останки. ", "date": "2019.07.11", "title": "Отвориха два гроба във Ватикана в търсене на изчезнало момиче, оказаха се празни"}
{"url": "https://offnews.bg/koloezdene/italianetcat-chikone-povede-v-tur-dio-frans-707090.html", "text": "Италианецът Джулио Чиконе (Trek-Segafredo) поведе в Тур дьо Франс след пробягването на шестия етап.Той завърши втори в 160-километровия етап между Мюлюз и Ла Планш де Бей Фий, а победител стана белгиецът Дилан Тьонс (Bahrain-Merida).Чиконе обаче даде време с 1.35 минути пред досегашния лидер Жулиан Алафилип (Deceuninck-Quick Step) и има аванс от само 6 секунди пред него във временното генерално класиране. Тьонс върви трети, като това беше десета победа в кариерата му.Белгиецът и Чиконе бяха част от група от 14 колоездачи, която се откъсна още в началото на етапа. Групата се запази по време на всички изкачвания и удържа атаките на част от фаворитите.От фаворитите най-предно класиране направи миналогодишният победител Герант Томас (Team Ineos), който е четвърти и стопи част от изоставането си в генералното класиране, като вече е пети.Добър етап направи и местният любимец Тибо Пино от Groupama-FDJ, който завърши пети и вече е седми в генералното класиране.В петък предстои най-дългият етап в Тур дьо Франс за 2019 г. - 230 км между Белфор и Шалон сюр Саон.Събитие извън спорта помрачи деня в Тура днес. Служебен камион с материали за състезанието и бил опожарен през нощта, като подозренията падат върху движението на “жълтите жилетки” и други анархисти.", "date": "2019.07.11", "title": "Италианецът Чиконе поведе в Тур дьо Франс"}
{"url": "https://offnews.bg/dw/tezi-balgarski-grazhdani-ne-zhelaiat-da-se-integrirat-707085.html", "text": "В Мюлхайм пет деца на 12 и 14 години изнасилиха 18-годишно момиче. Предполагаемите извършители са български граждани. По този повод  разговаря с Вернер Йостмайер, почетен консул на България в Мюнстер и Северен Рейн-Вестфалия, който има богат опит с българските мигранти.*****Г-н Йостмайер, част от българските мигранти в Германия принадлежат към турскоезичното и към други малцинства - точно както предполагаемите извършители на изнасилването в Мюлхайм. Встрани обаче от конкретния случай: какви проблеми имат тези хора в Германия?Вернер Йостмайер: Според мен, основните проблеми са в това, че тези хора често попадат на недобронамерени посредници или на работодатели. Те им предлагат работа и жилища, но при много лоши условия и лошо заплащане. Тези хора често работят на много-много по-ниско възнаграждение от минималното. Понякога им прибират документите, а заплатите не се изплащат - под претекст, че те трябва да заплатят пътните си разноски до Германия. Тези мигранти имат големи трудности с интеграцията в Германия, много се затрудняват с немския език. Но те имат проблеми дори и с българския. В редица големи градове като Дортмунд, Гезлзенкирхен и Дуисбург те създават свои общности и прекалено много се изолират.На какво се дължи това?Вернер Йостмайер: Те предпочитат да живеят сред свои и така остават затворени само в своя кръг. Не желаят да бъдат контролирани от държавните органи, например от Службите за закрила на децата или дори от полицията. Не проявяват дори желание да общуват с германските си съседи и да се включват в живота на гражданското общество. Същото се отнася и до културата или спорта: не посещават курсове, не ходят на концерти или на черква.Споменахте Службите за закрила на децата. Вчера от Мюлхайм съобщиха, че семейството на едно от заподозрените деца е отказало помощ от тази служба. Какви са впечатленията Ви от семействата, които се намират в подобно положение? Какво си помислихте, когато чухте тази новина от Мюлхайм?Вернер Йостмайер: Такова нещо е неприемливо. Не знам дали Службата за закрила на децата може да предприема принудителни мерки. Ако има такива правомощия - аз бих го препоръчал. Ние не можем да връщаме тези хора в родината им. Те обикновено имат български паспорти и се ползват от свободата на придвижване вътре в ЕС. Но след като това е така - нека да имат добрината да се придържат към правилата, които важат тук. А когато влязат в конфликт със законите, тогава германските власти, включително и Службата за закрила на децата, трябва да имат правото да помагат или да санкционират.Какво може да се направи за по-добрата интеграция на тези мигранти? Какви мерки са необходими?Вернер Йостмайер: Когато става дума за тези турскоезични български граждани с български паспорти, трябва да призная, че нямам някаква магическа рецепта. Такива проблеми има в редица европейски страни. Ето защо вътре в ЕС е необходимо да се хармонизират правилата в държавите, от които идват тези хора, и държавите, в които те се заселват. Тук включвам и ценностите на обществото като равноправие между мъжа и жената, свобода на вероизповеданието, зачитане на човешкото достойнство, спазването на закона, монопола на държавата върху налагането на наказания. Всеки, който иска да живее тук, просто трябва да се придържа към тези правила.Тези хора са една малка част от българските мигранти в Германия. Какви са общите Ви впечатления от българите в Германия, сред които има много успешни хора, включително и такива, завършили висше образование в страната?Вернер Йостмайер: Разбира се, аз познавам много такива българи и дори бих казал, че те са мнозинството. Това мнозинство български граждани, живеещи в Германия, се справя отлично. Те създават свои културни дружества, помагат си взаимно, търсят контакт с другите хора. С тази група мигранти няма абсолютно никакви проблеми.", "date": "2019.07.11", "title": "'Тези български граждани не желаят да се интегрират'"}
{"url": "https://offnews.bg/obshtestvo/7-opita-za-iznos-na-meso-ot-infektiranite-zoni-novi-sluchai-na-afrika-707088.html", "text": "В рамките на активно претърсване за болни и умрели диви свине в област Плевен, бе открит труп на умряло диво прасе в землището на село Деков, община Белене, област Плевен. Пробите са потвърдени като положителни за Африканска чума по свинете (АЧС) от Националната референтна лаборатория в Националния диагностичен научноизследователски ветеринарномедицински институт в София (НДНИВМИ).Това е първия случай на положително диво прасе в областта.На границата между община Белене, област Плевен и община Свищов, област Велико Търново е намерен захвърлен труп на умряла домашна свиня. Взетите проби са изследвани и са положителни за вируса на АЧС. Касае се за необявена заболеваемост на свине и нерегламентирано изхвърлен труп.Изхвърлянето на всякакви отпадъци, карантии и оставяне на трупове води до замърсяване на околната среда и местообитанията на дивата свиня, разпространение и предаване на вируса от домашни към диви свине.В рамките на засилените проверки с органите на реда в област Плевен, до вчера – 10 юли, са регистрирани 7 случая на нелегално изнасяне на месо без документи от инфектираните зони. Открито е над 170 кг месо, което е конфискувано и унищожено.АЧС е заболяване с потенциал на бързо разпространение, вирусът е изключително устойчив в околната среда и замърсени продукти.От съществено значение е стопаните да спазват правилата за превенция на заболяването. Всички случаи на болни и умрели свине трябва да бъдат докладвани. Отпадъци от свинско месо и продукти, както и опаковки от тях, не трябва да се изхвърлят на нерегламентирани места и в природата. Части от трупове, включително трупове на отстреляни диви свине не трябва да бъдат оставяни в природата, а да се загробват и местата да се дезинфекцират.", "date": "2019.07.11", "title": "7 опита за износ на месо от инфектираните зони, нови случаи на Африканска чума бяха потвърдени в Плевенско"}
{"url": "https://offnews.bg/politika/siderov-iska-karaiancheva-i-borisov-da-reagirat-sled-kato-vmro-i-nfsb-707079.html", "text": "Лидерът на \"Атака\" Волен Сидеров внесе писмо при председателя на Народното събрание Цвета Караянчева, с което иска от нея да обяви \"за нелегитимно и отмени решението на част от парламентарната група на Обединени патриоти за промяната на името на формацията и отстраняването му като председател на ПГ.\"От \"Атака\" твърдят, че депутатите от ВМРО и НФСБ са нарушили нормативни уредби на парламента, както и коалиционното споразумение между трите партии в т. нар. малка коалиция.Подобни решения е разписано да се взимат с единодушие от общо деветимата членове на Политическия съвет на коалицията (по трима от всяка партия, включително лидерите Сидеров, Симеонов и Каракачанов) и чак след това могат да бъдат правени промени в ръководството на ПГ, които вече изискват единодушието на 27-те народни представители, аргументира се зам.-председателят на парламента от \"Атака\" Явор Нотев.Председателят на парламента Цвета Караянчева впоследствие заяви, че е разпоредила проверка на правния отдел на НС и ще вземе отношение по казуса, когато заключението на отдела е готово.Сидеров днес поиска и свикване на коалиционен съвет ГЕРБ–ОП, както и заседание в петък на Политическия съвет на малката коалиция. От ВМРО и НФСБ обаче са категорични, че подобно заседание е ненужно и няма да присъстват.Лидерът на \"Атака\" заяви още, че е \"говорил с премиера Борисов и в близките дни се очаква да имат среща\".\"ГЕРБ трябва да се произнесе. Не може да бъде в позиция на пасивност. Тук става дума за управленската коалиция”, призова Сидеров.", "date": "2019.07.11", "title": "Сидеров иска Караянчева и Борисов да реагират, след като ВМРО и НФСБ го свалиха от председателския пост"}
{"url": "https://offnews.bg/sviat/putin-i-zelenski-se-chuha-po-telefona-za-prav-pat-707087.html", "text": "Президентите на Русия и Украйна са провели своя пръв телефонен разговор, предаде ТАСС. Двамата са заклеймили сблъсъците в Източна Украйна, но не се съобщава да са казали нещо за Крим.Те са говорили за връщането на пленници от двете страни, както и за спирането на конфликта в Донецк и Луганск.Разговорът е бил иницииран от страна на Володомир Зеленски, като е било предложено договорките да продължат в т.нар. Нормандски формат, който включва директни преговори между Русия, Украйна, Франция и Германия. ", "date": "2019.07.11", "title": "Путин и Зеленски се чуха по телефона за пръв път"}
{"url": "https://offnews.bg/sviat/merkel-posreshtna-sednala-nemskia-himn-sled-porednia-si-pristap-707089.html", "text": "След като вчера получи пореден пристъп на неудържимо разтреперване по време на официално събитие, днес Ангела Меркел посрещна седяща изпълнението на немския и датския химн заедно с премиерката на Дания, предава \"Гардиън\".Тя официално е поискала тази промяна в протокола, като Дания се е съгласила. Това се случи, след като за трети път в рамките на 3 седмици немската канцлерка видимо се разтрепера на церемонии.Меркел изглеждаше спокойна и усмихната по време на събитието. Меркел твърди, че е добре и пристъпите ѝ се дължат на обезводняване и съвсем малко на психическо напрежение. Нейният мандат ще трае до 2021 г., като тя вече заяви, че няма да се кандидатира отново. В пресата обаче вече излязоха спекулации дали тежката работа на канцлер, която изисква често денонощен труд, е по силите на 64-годишната жена.", "date": "2019.07.11", "title": "Меркел посрещна седнала немския химн след поредния си пристъп"}
{"url": "https://offnews.bg/futbol/futbolistkite-na-sasht-i-poslanieto-koeto-ostaviha-sled-sebe-si-707070.html", "text": "Преди по-малко от седмица националният отбор на САЩ по футбол за жени спечели световната титла, като победи отбора на Холандия с 2:0. Победата обаче донесе и много различни емоции, които показаха наяве много от болките на нежните момичета, практикуващи така приетия \"мъжки\" спорт.Голмайсторката Меган Рапино, която получи \"Златната топка\" и \"Златната обувка\", още предишната седмица заяви, че няма да влезе в \"ш***ния Бял дом\", ако отборът й спечели титлата. Тогава тя посочи, че отношението към момичетата и женския футбол в страната е отвратително.Американският президент Доналд Тръмп също не остана безмълвен. \"Меган не бива да проявява неуважение към нашата страна, Белия дом или флага ни, особено, когато е направено толкова много за нея и екипа. Гордейте се със знамето, което носите\", написа той в Туитър.След финала пък публиката започна да скандира фразата \"Равно заплащане\", с което искаше да напомни за шокиращата разлика в сумите, които получават женските и мъжките отбори по футбол, ако спечелят световна титла.Разликата наистина е фрапираща, тъй като американките ще получат 30 милиона долара за титлата си, докато на Мондиал 2018 френският национален отбор получи награден фонд от 400 милиона долара.Още по-потресаващ е фактът, че женският отбор на САЩ, който притежава 4 световни титли от 1991 г., 1999 г., 2015 г., и 2019 г., получава по-малко заплащане от мъжкия, който няма нито една. Дамите получиха 260 000 долара от държавата, докато мъжете 1 милион долара.По-впечатляващо сякаш обаче остава посланието, което Рапино и съотборничките й оставят след себе си, говорейки пред американската общност по време на парад в Ню Йорк.\"Ние трябва да бъдем по-добри. Трябва да обичаме повече и да мразим по-малко. Трябва да слушаме повече и да говорим по-малко. Трябва да знаем, че това са отговорности на всеки един човек. Наша отговорност е да направим този свят по-добро място. Нашият тим направи невъзможното и пое всичко на раменете си, за да покаже, че хората могат да бъдат по-добри\", обръща се към присъстващите голмайсторката.\"Да, ние сме жени и играем футбол, но ние сме много повече от това. Вие сте много повече – повече от фенове, повече от любители на спорта, повече от някой, който върви по улицата всеки ден. Вие общувате с обкръжението и близките си всеки ден. Как правите така, че те да бъдат по-добре? Направете каквото можете, превъзмогвайте себе си, бъдете повече, по-добри и по-големи от всякога\", казва Рапино.\"Този отбор е показателен, че може да бъдете каквито пожелаете. Костваше ни много да сме тук днес\", продължава тя, като подкрепя думите си с факта, че в състава има жени с розови или лилави коси, които имат татуировки. Има както бели, така и тъмнокожи – както хетеросексуални, така и хомосексуални.", "date": "2019.07.11", "title": "Футболистките на САЩ и посланието, което оставиха след себе си"}
{"url": "https://offnews.bg/zvezdi/ispanskiat-sad-postanovi-che-hulio-iglesias-e-bashta-na-43-godishen-m-707073.html", "text": "Испанският съд постанови, че световноизвестният певец Хулио Иглесиас е биологичният баща на 43–годишен испанец с решение, публикувано в сряда, предава Си Ен Ен.Съдията Хосе Мигел Борт Руис подчертава „много очевидната физическа прилика“ между певеца и Хавиер Санчез-Сантош, който публично говори за борбата си да бъде признат за биологичен син на Иглесиас.Според съда има достатъчно улики за определяне на бащинството, като също изтъква, че Иглесиас е отказал да даде възможност за събиране на биологични доказателства.Адвокатът на Хулио Иглесиас Фернандо Фаломир казва пред Си Ен Ен, че певецът ще обжалва решението и заявява, че той няма да откаже да се подложи на ДНК тест при определени обстоятелства, които са част от процеса на обжалване.Санчез отдавна прави опити да бъде призната роднинската му връзка с Иглесиас. Майката на Санчез е португалска танцьорка, с която певецът имал любовна връзка, докато бил женен за журналистката и модел Исабел Прейслер.През лятото на 2017 г. адвокатът на ищеца увери, че тестът за бащинство показал, че клиентът му е син на певеца. Иглесиас обаче не признаваше това. Детектив бе открил материал за извършване на ДНК изследване в боклукчийска кофа в САЩ.Майката на Хавиер Санчез-Сантош и самият той водят дългогодишна битка за бащинство с Иглесиас. През 1992 г. испански съдия постановил, че певецът е наистина баща на Санчез-Сантош, но решението е отменено по жалба през 1994 г., според предава испанското издание “Ел Паис“.", "date": "2019.07.11", "title": "Испанският съд постанови, че Хулио Иглесиас е баща на 43-годишен мъж"}
{"url": "https://offnews.bg/obshtestvo/pasportite-ot-2020-shte-sa-s-10-godishna-validnost-707081.html", "text": "Задграничните паспорти от 1 октомври 2020 година вече ще бъдат с валидност от 10 години, а за непълнолетните ще може да се ползват 5 години, предава БНРЛичните карти ще бъдат с чип с биометрични данни. МВР трябва да осигури необходимите технически и програмни средства за издаване на паспорти със срок на валидност 10 години, не по-късно от 1 януари 2021 г.Български личен документ ще може да бъде получен и извън страната лично, по пощата или чрез куриерска фирма, допълват от БНР.Предвижда се и нова процедура за подаване на заявление за подмяна на български лични документи чрез автоматизираната информационна система за електронни услуги на МВнР. Заявителят ще може да подава заявление в електронен формат, с или без да използва електронен подпис. Във втория случай към заявлението лицето трябва да приложи копие от валиден документ, чиято подмяна желае.", "date": "2019.07.11", "title": "Паспортите от 2020 ще са с 10-годишна валидност"}
{"url": "https://offnews.bg/obshtestvo/kandidat-shofiorite-da-se-uchat-da-karat-po-magistrala-v-magla-i-zasi-707075.html", "text": "Кандидат-шофьорите задължително да придобият умения за управление на магистрала, при намалена видимост и в засилен трафик, предлага работна група към Държавната агенция \"Безопасност на движението по пътищата\" след проведена вчера среща в Министерството на образованието и науката.Според групата експерти, обединяваща представители на институциите и бранша, часовете за практическо обучение на кандидат-шофьорите в категория “B” трябва да бъдат обвързани с конкретни групи умения. Сега те са вписани в методиката, но без ясни правила как да се провеждат, затова нерядко се пропускат.Предложението е курсистите да шофират поне 6 часа \"извънградско\", от които минимум 3 часа по магистрала или скоростен път или път с интензивен трафик. Подобно изискване се залага за първи път – досега управлението на магистрала или скоростен път изобщо не е било включено в изискванията за провеждане на шофьорските курсове и се е организирало само при инициатива на инструкторите. Поне 10 часа от шофьорския курс да са за шофиране в населено място с натоварено движение, поне 2 часа да са за нощно каране и шофиране при намалена видимост, предвижда още предложението.Учебната документация ще влезе в сила заедно с нов механизъм на контрол от страната на ИА „Автомобилна администрация“, за да се гарантира, че тези минимални часове по отделните компоненти ще бъдат спазвани, съобщават от агенцията.За да се покрият ефективно всички тези компоненти на обучението, минималните задължителни часове за практическо обучение се предлага да бъдат увеличени на 42 часа. Паралелно се предлага да се намали броят на задължителните часове по теоретична подготовка (от 40 на 26 часа), като подобен подход би следвало да не доведе и до съществен ръст на цените за крайния потребител, отбелязват авторите на проекта. Анализът на пътно-транспортните произшествия през 2018 г. показва, че смъртността сред водачите между 18 и 25 години е с 20% по-висока от всички останали шофьори, а тенденцията е за нарастване на негативната статистика сред тази възрастова група. Именно в посока превенция и завишени изисквания към компонентите на обучението са направените предложения, а мнозинството от членовете на работната група са ги подкрепили. Основните разисквания са били по въпроса с колко точно часове да бъде увеличена практиката. Част от тях са предложили увеличение с над 45% и достигане до 45 часа. Мнението на друга част от експертите е било за нарастване с 5 часа, допълват от агенцията. Надделял е подходът за по-умереното им увеличение и обвързване на часовете с конкретни групи умения, за да има контрол над провеждането на курсовете, а ръстът на часовете да доведе и до по-добра подготовка на младите водачи.Друг от широко дискутираните въпроси в хода на обсъжданията е бил дали да се създаде възможност част от обучението да се провежда на симулатор. Държавна агенция “Безопасност на движението по пътищата” и част от работната група са подкрепили идеята да се допусне възможност до 4 часа от задължителните часове по кормуване да могат да се провеждат и на симулатор. Предложението обаче не е прието от мнозинство от участниците в дискусиите. Както и досега, центровете по автообучение ще могат да провеждат подобни практични занятия на симулатор, но те няма да се вземат предвид при отчитане на задължителния брой часове по практика.", "date": "2019.07.11", "title": "Кандидат-шофьорите да се учат да карат по магистрала, в мъгла и засилен трафик, предлагат експерти"}
{"url": "https://offnews.bg/obshtestvo/roditeli-protestiraha-zaradi-problemi-s-detski-onkolekarstva-mz-obesh-707066.html", "text": "Родители на деца с онкохематологични заболявания протестираха пред здравното министерство заради тромавата процедура за отпускане на средства за онколекарства след прехвърлянето на дейността на Фонда за лечение на деца в чужбина към Здравната каса. Сигнали за проблема бяха подаде още през април. Здравните власти обаче признаха за тромава процедура и решиха да направят стъпки за облекчаването ѝ след скандала около лечението на починалото от левкемия 6-годишно дете, на чието семейство болницата връчи фактура за заплащане на медикаментите. От Сдружението на децата с онкохематологични заболявания излязоха на протест днес, за да покажат, че няма да позволят да се неглижира повече проблемът и настояват той да получи решение. Част от проблема с онколекарствата идва от това, че те не са регистрирани у нас и се изтеглят, защото фирмите не искат да ги продават на цените в позитивния списък. За отпускането им е създадена и изключително тромава процедура, която води до допълнителни затруднения. От здравното министерство обещават облекчението на процедурите да е факт от септември. „Една от първите ни задачи е да елиминираме бюрократичната тежест за родителите на деца с онкологични заболявания. От близо месец водим конструктивен диалог с тях, с лекарите, които лекуват децата, с представители на лечебните заведения. Ще оптимизираме обхвата на документите, сроковете за подаването им, както и взаимоотношенията между отделните лечебни заведения и институциите при осигуряване на необходимите лекарствени продукти. Родителите няма да се занимават повече с документация. Това ще се случва на ниво болница – Здравна каса\", заяви днес зам.-министърът на здравеопазването Жени Начева.„Срокът, който сме си поставили с родителите, лекарите и лечебните заведения, за да финализираме промените в Наредба № 10 и Наредба № 2, е до края на месеца. Целта е до края на август да бъдат обнародвани в Държавен вестник и от септември да са в сила\", уточни тя. По думите ѝ оптимизиране на процедурите ще има за всички заболявания, които изискват повтарящо се лечение на по-голяма група пациенти. Болниците ще могат да правят своите заявки за по-продължителен период от време – 3 или 6 месеца, като планират необходимите количества и договарят същите с притежателите и търговците. Целта е да не се стига до недостиг или липса на лекарствени продукти, каза Начева.", "date": "2019.07.11", "title": "Родители протестираха заради проблеми с детски онколекарства, МЗ обеща облекчени процедури от септември"}
{"url": "https://offnews.bg/obshtestvo/nov-apdejt-dava-vazmozhnost-za-trupane-na-tochki-v-lukojl-klub-bez-pla-707080.html", "text": "От близо месец Лукойл България пусна важна актуализация на мобилното си приложение Lukoil Club Bulgaria, която позволява картата за лоялност Лукойл Клуб да достигне до всеки клиент.Особено полезно е приложението за тези, които още не са успели да се сдобият с карта за отстъпки. Вече не е необходимо да притежават пластмасовия носител – приложението може да генерира виртуална карта на всеки желаещ нов потребител. Системата позволява към конкретен телефонен номер да бъде регистрирана една карта и по този начин всеки член на семейството, който шофира, може да има своя собствена.След изтегляне на приложението и извършване на няколко прости стъпки, тези, които вече притежават физическа карта Лукойл Клуб могат да я въведат в телефона си. Така, при следващо посещение на бензиностанциите от веригата, е достатъчно да натиснат таб „Карта“ и да насочат екрана на телефона към четеца на касата и моментално ще бъде отчетена съответната отстъпка и начислени бонус-точки.Друго удобство на приложението е възможността клиентът да знае по всяко време какви разходи за гориво е направил с картата си от началото на годината, колко отстъпки и бонус-точки са му начислени и колко от тях е използвал. Бонус-точките могат да бъдат използвани за заплащане на покупки на гориво от бензиностанции Лукойл, както и на някои стоки.Виртуалните карти автоматично участват във всички промоции и томболи, провеждани от Лукойл Клуб. В момента всеки член на клуба, който зарежда премиум-горивата Екто, може да спечели оригинални аксесоари на Порше или голямата награда - екскурзия за двама до Германия с ексклузивно посещение на завода и музея на Порше в Щутгарт.", "date": "2019.07.11", "title": "Нов ъпдейт дава възможност за трупане на точки в Лукойл Клуб без пластика"}
{"url": "https://offnews.bg/obshtestvo/ogranichavat-dvizhenieto-po-5-km-ot-magistrala-hemus-tazi-nosht-mont-707077.html", "text": "От 23 ч до 24 ч на 11 юли ще бъде ограничено движението от 25-ти до 30-ти км на АМ „Хемус“ в района на с. Чурек, съобщават от Пътната агенция.Причината е монтаж на камера на изграждащата се електронна система за събиране на тол такси за ползване на републиканските пътища. За да не се затруднява трафикът през деня, рамката ще се монтира през нощта. Движението ще се пренасочва от пътен възел „Жерково“ до пътен възел „Витинска река“ по стария път София – Ботевград.Необходимо е шофьорите да карат внимателно, със съобразена скорост и да спазват стриктно пътната сигнализация, предупреждават от агенцията.Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ.", "date": "2019.07.11", "title": "Ограничават движението по 5 км от магистрала Хемус тази нощ - монтират камера за тол таксите"}
{"url": "https://offnews.bg/futbol/levski-pisa-dvojka-na-ruzhomberok-na-starta-v-liga-evropa-707086.html", "text": "Левски започна участието си в Лига Европа с победа над коравия отбор на Ружомберок с 2:0. Точни за \"сините\" бяха Давиде Мариани и Паулиньо.Столичани спечелиха своя мач №203 в клубните турнири на Стария континент. Победата идва след 9 години чакане и тя е първа за треньора Петър Хубчев начело на отбора. Левскарите бяха предпазливи и стояха добре на терена, като началото на срещата бе белязано с редица нарушения.Въпреки това, \"сините\" откриха резултата в 36-ата минута, благодарение на Давиде Мариани, който с глава засече отлично центриране отдясно на Живко Миланов. Пробив на Паулиньо по левия фланг на \"синята\" атака в края на полувремето продължи с подаване към Хали Тиам, който стреля силно от границата на наказателното поле. Топката премина далеч над целта. Това бе и последната опасност за столичани през първата част.Вторите 45 минути бяха доста динамични, като изнервените домакини от Словакия се втурнаха да търсят поне изравнително попадение.От това се възползваха 26-кратните шампиони на България, които удвоиха преднината си в 51-ата минута след прекрасна контраатака, в която главен герой беше Паулиньо. Бразилецът се възползва от грешка на изтеглената напред защита на домакините, напредна бързо, преодоля вратаря Иван Крайчирик и прати топката във вратата.Последваха силни минути, в които \"сините\" контролираха играта, раздавайки си разнообразни подавания по всички краища на терена. Домакините нямаха алтернатива и така резултатът остана непроменен до края на срещата.Реваншът на \"Георги Аспарухов\" ще бъде след седмица. Победителят от двойката ще срещне АЕК Ларнака или молдовския Пертокуб. В първия двубой кипърците се наложиха с 1:0 у дома.", "date": "2019.07.11", "title": "Левски писа двойка на Ружомберок на старта в Лига Европа"}
{"url": "https://offnews.bg/politika/absurd-veche-treta-godina-transportnoto-vmesto-sportnoto-ministerstv-707049.html", "text": "Транспортното министерство вече трета година е узурпирало функциите на Министерство на младежта и спорта при ръководството на парашутния спорт у нас. Сагата е дълга и започва с това как частният Български национален парашутен клуб (БНПК) се самообяви за национален и направи комбина с ГД ГВА (Главна дирекция \"Гражданска въздухоплавателна администрация\"), за да си присвои права, които не му се полагат.В интерес на истината БНПК не е искал от ГД ГВА да му бъде издадено удостоверение за обучение на парашутисти (чл. 5, т. 10 от Наредба Н-1/2014). През 2016 г. обаче са му издадени две други сходни удостоверения: BG.Н-1-03-01 и BG.Н-1-03-02 по т. 11 и 12 на Наредбата съответно за контрол над парашутистите и над обучаващите инструктори.БНПК е сдружение по ЗЮЛНЦ, учредено през 2012 г. То няма свое \"Ръководство за дейността\", изисквано при кандидатстването пред ГВА, а там са пробутали за съгласуване \"Ръководство за одобрение и контрол на лица, извършващи обучение и изпълнение на парашутни скокове, квалификация и категоризация на парашутисти в системата на БНПК, БНАК и юридически лица, регистрирани по Търговския закон в Република България\". Нищо от изброеното обаче не подлежи на държавна регулация и контрол, защото в него няма нито един елемент от гражданското въздухоплаване. Парашутизмът е въздушен спорт, който започва след като парашутистът напусне въздухоплавателното средство, което го е доставило до определена точка, а самият му парашут не е въздухоплавателно средство.На сайта на EASA (Европейска агенция за авиационна безопасност) има рубрика \"Често задавани въпроси\". Въпрос №22608 е относно дали самата дейност по скачане с парашут попада в обхвата на Регламент (ЕС) 965/2012. (№22608 is the skydiving activity itself under the scope of Regulation (EU) 965/2012?)Следва отговор:Answer:1) Parashutes are completely outside Regulation (EC) 216/2008 (the Basic Regulation), on account that they are not an aircraft.2) In addition, the way people do skydiving (parashute jumps/tandem jumps) does not belong to the scope of Regulation 965/2012.3) Regulation (EU) 965/2012 applies to the flight operation of bringing parashutists at the required level for the execution of the jumps.Преводът гласи:1) Парашутите са изцяло извън Регламент (ЕС) 216/2008 (Основният регламент), тъй като те не са въздухоплавателни средства.2) В допълнение, начинът, по който хората правят скачане с парашут (парашутни скокове/тандемни скокове) не принадлежи към обхвата на Регламент 965/2012.3) Регламент (ЕС) 965/2012 се прилага при полетната операция за привеждане на парашутистите на необходимото ниво за изпълнение на скоковете.Следва да се поясни, че Регламент 965 се отнася за въздушните операции. ЕАSА коментира, че парашутистът интересува авиационните органи дотолкова, доколкото той е пътник в наш самолет, който се пилотира от наш пилот, излита от наше летище, лети в общото въздушно пространство и го доставяме до височината и точката, в който той напуска самолета (въздухоплавателното средство). След като той напусне самолета, парашутистът престава да е обект от гражданското въздухоплаване.Парашутизмът е въздушен спорт и как се обучават парашутистите, как се контролират и лицензират, това са въпроси, нямащи нищо общо с гражданското въздухоплаване. Само ГД ГВА на Република България било поради некомпетентност, неграмотност или некадърност, а може би поради някакъв интерес, одобрява цитираното ръководство за обучение на парашутисти и издава удостоверение на парашутистите по наредбата за свръхлеките въздухоплавателни средства. Парашутистите са въздушни спортисти и следва именно Българският национален аероклуб да им издава спортни лицензи.МТИТС е сред най-сложните министерства. То единствено отговаря всекидневно за всички български граждани като водачи на МПС, като пътници и пешеходци. И е решило всички транспортни проблеми в страната така прекрасно, че се нагърбва да ръководи и парашутния спорт... Ами тогава да поеме и водните спортове, че и мотоциклетните и колоездачните!", "date": "2019.07.11", "title": "Абсурд: Вече трета година транспортното, вместо спортното министерство, ръководи парашутизма"}
{"url": "https://offnews.bg/zdrave/d-r-galateia-tcvetkova-strupvaneto-na-mnogo-hora-po-plazhovete-i-base-707076.html", "text": "Струпването на много хора по плажовете и басейните, влажната среда, са сериозна предпоставка за заразяване на очите с инфекции през лятото. От какво боледуват очите и как да се предпазим разказва д-р Галатея Цветкова от Клиниката по очни болести на УМБАЛ „Александровска“.Д-р Цветкова, как въздействат морската вода и водата в басейните на очите?Въздействието им е по два основни механизма. Водата в местата, където има струпване на много хора, е богат източник на бактерии и вируси, и това е причина за развитието на бактериалните или вирусните конюнктивити.Първото, което хората отбелязват, е зачервяването на окото и дискомфорта, който започват да усещат. Това са съвсем начални симптоми. Ако не се предприеме нещо в по-ранните стадии, се появява допълнително дразнене, усещане за чуждо тяло в окото. Възможно е да се появи патологичен секрет. Първоначално е воднист и бистър, но ако се задълбочи инфекцията, и тя е бактериална, става жълто-зеленикав на цвят, има гноен вид. Това обикновено са симптомите, които започват да притесняват пациентите в ранен стадий на инфекцията и сравнително бързо търсят лекарска помощ.Бактериалните и вирусните конюнктивити са изключително заразни. Особено вирусните, епидемичните форми, които бързо и лесно засягат голяма група от хора. Затова е необходимо спазването на много добра лична хигиена, ръцете да се мият редовно. Използват се отделни тоалетни принадлежности, индивидуално спално бельо. Не бива да се пипат общи предмети, защото дори докосването им може да предаде инфекцията. Тези микроорганизми най-бързо се разпространяват във водна, влажна среда, там където слагаме кърпите си.Много е важно хората, които носят контактни лещи, да не плуват с тях. Те са чуждо тяло, чието присъствие понижава локалния имунитет на окото, а това е предпоставка вирусите и бактериите много по-лесно да се захващат за окото. Средата между лещата и окото е по-благоприятна за развитието им. Категорично трябва да се плува без тях.Другият механизъм, по който морската вода и водата в басейните могат повлияят, е да подействат като алергичен дразнител и да станат причина за развитие на алергичен конюнктивит. Хлорът в басейните нерядко е алерген за очите и конюнктивата, морската вода също, тъй като концентрацията на сол в нея е по-висока. Хората, които са с алергия, трябва да вземат мерките, които прилагат обикновено, консултирани с алерголога, който ги наблюдава.Как влияят ултравиолетовите лъчи на очите?UV лъчите през лятото са алергична компонента. Алергията към слънчевата светлина се нарича вернален конюнктивит. Най-често страдат децата. Родителите забелязват, че мигат по-често, търкат очите си, оплакват се от сърбеж, може да има подуване на клепачите, зачервяване, дразнене от светлината (фотофобия).Най-податливи са децата с по-светла кожа и светли очи. По-чести са случаите над 4-5-годишна възраст, а в юношеска възраст тази алергия може да се израсте. Обикновено се предписват капки или системно приемане на противоалергични препарати при по-големите. Горещо препоръчвам да няма самолечение, защото кортикостероидните капки не бива да се прилагат неконтролирано при деца заради страничните ефекти. В такива случаи, консултацията с офталмолог е задължителна.Как трябва да се предпазват хората с алергия към слънцето?Зависи от степента на проява на клиничните симптоми. В по-лека форма е напълно достатъчно да се носят слънчеви очила с качествена UV защита и шапка с козирка – и двете по възможност.Кои очила защитават най-добре, обикновено отговорът е – по-скъпите?Цената невинаги е определяща. Попадала съм и на по-евтини очила с добра защита. Препоръчвам да се купуват слънчеви очила от специализирани магазини, оптики. На тези места има апарат за проверка на качеството на UV защитата. Те подлежат на сериозен контрол, затова няма как да продават некачествени продукти.Важна е степента на затъмнение на стъклото. Категориите са 4, в оптиките се продават очила със стъкла до втора-трета категория, които се препоръчват за градска среда, 4-та степен е за планински условия, където UV лъчите са доста по-силни. Оптималният вариант са очилата трета категория, при които затъмнението на стъклото е около 80 %. Цветът на лещата няма значение.Очилата защитават не само от UV лъчите, но и от попадане на чуждо тяло в окото – пясъчинки или механични дразнители при работа. В летния сезон, хората много често се занимават с ремонти и други дейности, затова особено зачестяват случаите на вътреочни чужди тела. При нас в момента идват точно такива пациенти. Случаите са изключително сериозни, защото когато чуждото тяло попадне вътре в окото, особено ако е метално, причинява инфекции, които могат да доведат до слепота.Продължителното излагане на слънчева светлина може да има и по-отложени във времето ефекти. Особено при хората, които работят предимно на открито. Те са предразположени към по-ранно развитие на външно перде (птеригиум). Това е мембрана, конюнктива, която прораства върху роговицата и може да се стигне до пълно закриване на зеничния план и обратима слепота. Другото, което е установено е, че тези хора може по-рано да развият катаракта (помътняване на вътреочната леща). При катарактата зрителната острота намалява бавно и постепенно, и може да се стигне до пълна, обратима слепота. Затова профилактичният преглед веднъж годишно е много важен.Можем ли да се ориентираме дали конюнктивитът е бактериален, вирусен или алергичен? Има ли характерни симптоми?Основната разлика е, че при бактериална инфекция има патологичен секрет – гурели, залепнали клепачи, които се забелязват сутрин при събуждане. Възпалението при бактериалния конюнктивит изглежда по-сериозно заради секрета. Очите са доста по-зачервени. Освен това може да е засегнато само едното око.Алергичните конюнктивити най-често засягат двете очи, няма патологичен секрет или е изключително бистър, може да има сълзене, сърбежът е много по-изразен.", "date": "2019.07.11", "title": "Д-р Галатея Цветкова: Струпването на много хора по плажовете и басейните е сериозна предпоставка за заразяване на очите с инфекции"}
{"url": "https://offnews.bg/futbol/lampard-debiutira-za-chelsi-s-ravenstvo-sreshtu-irlandtci-707054.html", "text": "Новият мениджър на Челси Франк Лампард започна с равенство начело на тима си, след като \"сините\" от Лондон завършиха наравно 1:1 срещу ирландския Бохемианс в контрола, която се игра в Дъблин.Миши Батшуай реализира за лондончани още в 8-ата минута, когато един удар на Кенеди бе отбит на неговия път и той вкара отблизо. Белгиецът така или иначе остави много добри впечатления с играта си.В края обаче, Ерик Молой, който е на проби в Бохемианс, получи добра топка след грешка на Челси и успя да изравни, с което Лампард не успя да стартира с победа, но резултатът едва ли бе най-важното от този мач.Самият Лампард не отдаде голямо значение на изхода от срещата, като заяви, че основният приоритет за него е бил да провери физическото състояние на всеки от наличните играчи.\"Имам метод на работа, който може да бъде изтощителен за играчите и искахме да подходим направо. Сега искам да ги изпотя, защото именно затова е предсезонната подготовка.Трябва да напънем, защото искаме да видим кондиция и интензивност в нашата игра. Доволен съм не само от начина, по който вършеха работата си на практика, но и от поведението и отношението.Отдавна не бяхме играли заедно и това ни беше първият мач, така че имаше известно напрежение. Отделно от това натоварваме сериозно момчетата\", каза Лампард.В събота предстои втората контрола на Челси срещу Сейнт Патрикс Атлетик, след което тимът ще замине за Япония за мачове срещу Кавазаки Фонтале и Барселона. Останалите двубои са срещу Рединг, Ред Бул Залцбург и Борусия М.", "date": "2019.07.11", "title": "Лампард дебютира за Челси с равенство срещу ирландци"}
{"url": "https://offnews.bg/futbol/parva-liga-veche-e-s-novo-ime-707061.html", "text": "Първа лига вече има нов генерален спонсор. Това е компанията за спортни залози Еfbet, която ще работи в сътрудничество с БФС и \"Футбол Про Медия\".В резултат на това сътрудничество българското първенство вече ще носи името - еfbet Лига. Заедно с името ще бъде променено и логото на шампионата.То ще бъде в цветовете на букмейкъра. Ще бъдат пуснати промоционални и интересни проекти за всички футболни запалянковци, а още с началото на първенството ще бъде разкрита и първата изненада за любителите на футбола.\"Новото първенство от тази година ще се казва efbet Лига. Работихме в кратки периоди, за да създадем лого, което да бъде на европейско ниво.Получи се едно страхотно лого. Главната цел е средставата, които влагаме, да бъдат изразходвани добре. Помагаме на редица отбори от Първа, Втора, Трета, а дори и на тимове от окръжните групи.Не е прецедент едно първенство да бъде кръстено на спонсор. Идеята е нашите средста да се разпределят между клубовете и за развитието на спорта\", заяви Емил Кънев, маркетинг директор на Efbet.Спонсорството е част от дългогодишната кампания на Efbet за подкрепа и развитие на българския спорт.", "date": "2019.07.11", "title": "Първа лига вече е с ново име"}
{"url": "https://offnews.bg/sviat/goliam-pozhar-v-ruski-tetc-sedem-dushi-sa-postradali-707058.html", "text": "Голям пожар избухна в ТЕЦ на територията на руския окръг Митишчи. Пожарът гори в ТЕЦ-27. Огънят е обхванал около 200 квадратни метра. Огненият стълб е достигнал няколко десетки метра, съобщиха от Министерството на извънредните ситуации, цитирани от РИА Новости. По предварителни данни са пострадали седем души. Най-малко 10 екипа пожарникари са се включили в гасенето на пожара. ТЕЦ-27 обезпечава електрическо за жителите Северния и Североизточния окръзи на Москва. ", "date": "2019.07.11", "title": "Голям пожар в руски ТЕЦ, седем души са пострадали"}
{"url": "https://offnews.bg/obshtestvo/sedmoklasnik-ot-smg-skri-testa-si-po-matematika-za-gimnaziite-rabotat-707063.html", "text": "Седмокласник от Софийската математическа гимназия е скрил теста си по математика от изпита за гимназиите, подписал се е пред квесторите, че го е предал, а по-късно един от родителите го е върнал в СМГ. Работата му е анулирана, а квесторите са дисциплинарно наказани. За случая разказа началничката на Регионалното управление на образованието към МОН в София град Ваня Кастрева в отговор на въпрос от OFFNews на днешна пресконференция по повод изнесеното първо класиране.Медията ни получи сигнал за случилото се в деня след изпита - 19 юни - и сезира министъра на образованието и науката. Красимир Вълчев разпореди проверка. Днес дойде и публичното потвърждение на информацията от контролния орган за училищата в София - РУО - София-град.Момчето се явява на националното външно оценяване по математика в СМГ, където е учило досега. След събирането на работите от всички ученици става ясно, че една липсва. От гимназията се обаждат на представители на фирмата, която поддържа видеонаблюдението и гледат записите. В стаята с въпросния ученик се вижда ясно как той слага в раницата си големия кафяв плик. Той съдържа: отговорите на първата част от теста, запечатани отделно в голям бял плик; малкия бял плик с идентификационната бланка и отговорите от втората част.OFFNews реагира веднага със сигнал до министъра, защото по информацията ни първоначално работата се е водела . А при изгубена работа ученикът получава максималния брой точки от изпита. При изнесена от него и компрометирана - както се е случило - тя се анулира.Работата е върната от един от родителите на момчето и е била анулирана. Тоест то е получило нула точки по математика и може да се бори за класиране само с точките си по български език и литература.Според сигнала, който получихме, двамата квестори в стаята са се подписали, че са получили работата - което би потвърдило версията за изгубване. Днес Кастрева категорично отрече това да е вярно. Заяви, че те са дисциплинарно наказани, защото са позволили момчето да се разпише, че е предало работата си, но увери, че те не са се разписали, че са я приели. Попитахме как е възможно да не я получат и да му позволят да се подпише, че я е предало. Отговорът ѝ беше, че записите показват, че в този момент е станала суматоха - няколко деца станали, за да предадат работите си - и квесторите може би не са разбрали, че една от тях липсва.Какво е наказанието на двамата учители Кастрева не можа да уточни.", "date": "2019.07.11", "title": "Седмокласник от СМГ скри теста си по математика за гимназиите: работата му е анулирана, квесторите - наказани"}
{"url": "https://offnews.bg/politika/balgarite-masovo-ne-viarvat-na-partii-i-polititci-i-che-izborite-sa-ch-707067.html", "text": "Българите масово не вярват на партиите и политиците ни, както и в честността на изборния процес у нас. Това става ясно от проучване на „Галъп интернешънъл“ сред хората, които не пуснаха бюлетина на 26 май.Изследването е направено специално за Българската национална телевизия.Доста голяма част от анкетираните - 28%, се затрудняват да посочат каквато и да е причина защо не са гласували, а това според социолозите това показва тотална отчужденост от политическия процес.Онези, които успяват да назоват причина, най-често казват неща, които свидетелстват за недоверие в политическата прослойка като цяло – разочарование от политическите партии и политиците се споделя в общо 37% от случаите. Например, „не вярвам на никого“, „няма за кого“ и още ред подобни отговори от типа „всички са еднакви“.В 18% от случаите се изтъкват лични причини. Изпъква и оправданието „не бях в съответното място или не бях в България“. В някои от случаите явно е имало по-важен ангажимент. Други 15% изобщо не виждат смисъл да се гласува или се съмняват в честността на изборите.За 2% от анкетираните евроизборите не са важни.", "date": "2019.07.11", "title": "Българите масово не вярват на партии и политици и че изборите са честни"}
{"url": "https://offnews.bg/bojni/uajldar-vsichki-sapernitci-na-fiuri-sa-ot-po-niska-klasa-707068.html", "text": "Световният шампион на WBC в тежката категория на професионалния бокс Дионтей Уайлдър ще ще проведе реванш с Луис Ортиз на място, което ще бъде обявено през юли.Двамата ще подновят съперничеството си след битката, която се проведе през март 2018 година и беше спечелена от американеца.След това Уайлдър ще насочи вниманието си към Тайсън Фюри, с когото ще се бие по всяка вероятност през февруари 2020.\"Гледах битката на Циганския крал и Том Шварц. Фюри направи онова, което трябваше да направи. Срещу себе си той имаше боксов чувал.Ако погледнете рекорда на Тайсън ще видите, че той не се е срещал с нито един сериозен съперник освен с Кличко и мен. Всички останали негови съперници са от по-ниска класа.След като поднови кариерата си, той се срещна с двама посредствени съперника в Англия. После той се събуди и най-накрая се би с мен.Странно е, че той се изправя срещу по-слаби съперници и никой не говори за това. Не разбирам защо. Ако аз трябваше да се бия с Том Шварц, тогава щях постоянно да бъда критикуван – такива са фактите\", каза Уайлдър.", "date": "2019.07.11", "title": "Уайлдър: Всички съперници на Фюри са от по-ниска класа"}
{"url": "https://offnews.bg/futbol/ot-levski-niama-seriozno-raneni-nashi-fenove-gotovi-sme-da-sadejstva-707059.html", "text": "От Левски излязоха с официална позиция след инцидентите в Братислава, при които фенове на тима се биха с ултраси на Краковия и Аякс.По данни на полицията над 80 футболни запалянковци - сред които и 45 българи - бяха задържани. Привържениците на 26-кратните шампиони са в Словакия за гостуването на Ружомберок от първия квалификационен кръг на Лига Европа. Над 500 привържиници на Левски ще подкрепят отбора.\"\".", "date": "2019.07.11", "title": "От Левски: Няма сериозно ранени наши фенове, готови сме да съдействаме"}
{"url": "https://offnews.bg/112/kolata-na-minekov-ne-bila-tcelta-na-atakata-pozharat-se-prenesal-ot-d-707060.html", "text": "Колата на скулптора проф. Велислав Минеков не е била целта на атаката, а пожарът се пренесъл от друг лек автомобил, паркиран в съседство, обяви пред БНР началникът на Първо РПУ - София комисар Калоян Милтенов.Инцидентът стана около 22.30 часа снощи. Автомобилът на проф. Минеков е бил паркиран пред малката кооперация в столичния квартал „Изток“. Когато забелязал, че колата му е в пламъци, скулпторът изскочил навън, за да изтегли автомобила и да се избегне възможността пламъците да се прехвърлят върху сградата. „Стъклата бяха строшени и очевидно вътре беше излят бензин. И така, както си гореше, влязох вътре, за да отдалеча колата от блока и другите съседни сгради - можеше да стане бедствие\", разказа пред OFFNews проф. Минеков.Според полицията обаче автомобилът на Минеков не е бил целта на атаката. „При пристигане на място се установява, че е запален лек автомобил „Алфа Ромео“ и вследствие на това запалване е обгорял и паркираният до него автомобил, марка „Опел“. По данни на експерта от пожарната, който е посетил местопроизшествието, пожарът е умишлен. Въпросният автомобил на господина е станал жертва на пламъците на другия автомобил, който е марка \"Алфа Ромео\", уточни Милтенов.По думите му собственикът на запалената кола не е криминално проявен.Комисар Милтенов допълни, че към момента в Първо РПУ няма подадени жалби от проф. Минеков за заплахи срещу него. Случаят се проверява.", "date": "2019.07.11", "title": "Колата на Минеков не била целта на атаката, пожарът се пренесъл от друг автомобил, обяви МВР"}
{"url": "https://offnews.bg/obshtestvo/gimnaziite-s-ispanski-sa-favorit-na-sedmoklasnitcite-v-sofia-707057.html", "text": "164-та испанска гимназия е най-желаното училище в София за прием след седми клас. Най-голям брой ученици - 2101 - са кандидатствали там за паралелката с първи чужд език испански и втори - английски.Езикът на Сервантес тази година излиза много напред в предпочитанията на седмокласниците - първите три най-желани профила от учениците са с изучаване на испански език. На второ място е 22 СЕУ \"Г. С. Раковски\" с английски и испански - там са кандидатствали 2085 ученици. Трето по брой желания е 32-ро училище \"Св. Климент Охридски\" с английски и испански - 1992 ученици.Това сочат резултатите от приема на седмокласници, обявени днес на пресконференция на Регионалното управление на образованието към МОН в София-град.На четвърто място по брой кандидати е 9-та Френска гимназия с френски и английски език.На пето място е Втора английска езикова гимназия - с английски и немски. Да чуаст там желание са заявили 1921 деца.При професионалните гимназии най-желаното училище е Националната търговско-банкова гимназия, специалност \"Банково дело\" с английски. Пожелали са я 1389 кандидат-гимназисти.И тази година най-високият бал в столицата е за Софийската математическа гимназия (СМГ). Там минималният бал (на последния приет ученик) е 490,500 точкиКак изглежда тази година класацията според бала1. Софийска математическа гимназия \"Паисий Хилендарски\" (СМГ)2. 91. Немска езикова гимназия \"Проф. К. Гълъбов\"3. 73 СУ \"Владислав Граматик\" (Втора немска)4. ТУЕС към Технически университет - София5. 164. Испанска езикова гимназия \"Мигел де Сервантес\"6. Първа английска езикова гимназия7. Втора английска езикова гимназия \"Томас Джеферсън\"8. 9-та френска езикова гимназия \"Алфонс дьо Ламартин\"9. 22-ро СЕУ \"Г. С. Раковски\"10. 35 СЕУ \"Добри Войников\"9869 са подали заявление за първо класиране в София град, 1081 от явилите се не са подали такова, но предстои приемът в училищата към Министерствата на културата (напр. Националната гимназия за древни езици и култури; тези по изкуствата), в спортните, в тези към земеделското министерство, както и в частните гимназии.Тази година след първо класиране са били закрити 4 профилирани и 11 професионални паралелки, обяви началникът на РУО Ваня Кастрева.Свободните места за второ класиране са 684.", "date": "2019.07.11", "title": "Гимназиите с испански са фаворит на седмокласниците в София"}
{"url": "https://offnews.bg/obshtestvo/karakachanov-podpisa-dogovorite-za-8-samoleta-f-16-na-stojnost-1-256-707071.html", "text": "Министърът на отбраната Красимир Каракачанов подписа договорите за закупуване на осем самолета F-16 за българската армия, съобщи военното министерство.Това се случва на основание решение на Министерския съвет №398/10.07.2019 г.С днешна дата са подписани международни договори (LOAs) BU-D-SAB, „Самолети F-16 Block 70 и свързана с тях поддръжка“ (F-16 Block 70 aircraft and associated support), международен договор (LOA) BU-D-AAA, „Боеприпаси в подкрепа на F-16“ (Мunitions in support of the F-16), международен договор (LOA) BU-P-AAD, „Sidewinder AIM 9X Блок II ракети, свързани материали и услуги” (Sidewinder AIM 9X Block II Missiles, associated material and services) и международен договор (LOA) BU-P-LAR, „Многофункционална система за разпределение на информация - Съвместна тактическа радиосистема (MIDS JTRS) (5) и свързана с нея поддръжка и оборудване“(Multifunctional Information Distribution System Joint Tactical Radio System (MIDS JTRS) (5) and related support and equipment) на обща стойност $1 256 153 980, съобщава МО.С тях се договаря доставката от правителството на САЩ за българските въоръжени сили на осем самолета F-16 Block 70 и свързаното оборудване и въоръжение. Съгласно Конституцията и Закона за международните договори на Република България, за да влязат в сила тези договори, следва да бъдат ратифицирани от Народното събрание.Отчитайки финансовите ограничения на Р България, Държавният департамент на САЩ е предприел действия за намаляване на общата цена с до 60 млн. щатски долара посредством искане от Конгреса на САЩ за допълнително финансиране, което да бъде използвано в интерес на Р България. Предстои искането на Държавния департамент да бъде разгледано от Конгреса на САЩ, се допълва в съобщението на МО.", "date": "2019.07.11", "title": "Каракачанов подписа договорите за 8 самолета F-16 на стойност $1 256 153 980"}
{"url": "https://offnews.bg/politika/valia-ahchieva-pita-zakonni-li-sa-prisadite-v-naj-golemia-sad-v-balga-706984.html", "text": "Валя Ахчиева издейства Върховния административен съд (ВАС) да накара кметството на столичния район „Илинден” да признае, че е издало без правно основание документи за българско гражданство на Алексей Трифонов, сега председател на Софийския градски съд (СГС). Случая описа разследващата журналистка в продължение на своя поредица от материали по темата. Ахчиева смята, че е получила доказателство, че Висшият съдебен съвет е избрал чужденец, \"маскиран\" като български гражданин, за председател. Законни ли са издадените присъди от СГС с такъв незаконен председател и какво се крие зад мълчанието на българските власти, пита журналистката.Разследването на Ахчиева е публикувано в сайта , създадена от Георги Готев в Брюксел. След месеци укриване на информацията за гражданството на Алексей Трифонов най-после излезе истината, че председателят на Софийски градски съд няма българско гражданство, според официалните документи, пише Ахчиева.Препечатваме разследването ѝ.", "date": "2019.07.11", "title": "Валя Ахчиева пита: Законни ли са присъдите в най-големия съд в България?"}
{"url": "https://offnews.bg/obshtestvo/nargiletata-v-zakritata-chast-na-zavedeniata-se-zabraniavat-no-samo-z-707048.html", "text": "Парламентът гласува окончателните промените в Закона за здравето, с които се ограничава употребата на наргилета, несъдържащи тютюн.Мнозинството отхвърли първоначалното предложение да бъде въведена пълна забрана за пушенето на наргиле на закрито, което да приравни режима с този на тютюневите изделия. Причината е, законопроектът няма необходимата нотификация от Европейската комисия, заради което, ако текстовете бъдат приети, страната ни може да бъде санкционирана.Затова с промените се регламентира тотална забрана за употреба на наргилета и електронни цигари единствено за деца до 18-годишна възраст. Отговорността за спазването ѝ ще бъде на МВР и Районните здравни инспекции.„Увеличихме и детайлизирахме глобите, които касаят не само нарушителите на забраната за пушене в забранените места, но и тези, които са го допуснали. На този етап имаше леко затруднение да се санкционират собствениците на заведения, които са допуснали да се пуши на тяхната територия“, обясни д-р Даниела Дариткова, председател на парламентарната здравна комисия, цитирана от БГНЕС.", "date": "2019.07.11", "title": "Наргилетата в закритата част на заведенията се забраняват, но само за непълнолетни"}
{"url": "https://offnews.bg/offtopic/rusnatci-poludiaha-po-toksichnoto-ezero-novosibirski-maldivi-vlizat-707055.html", "text": "Инстаграм и манията за по-красива снимка може да бъде много опасно начинание. Последното доказателство за това е омайно тюркоазено езеро, известно като „Новосибирски Малдиви“, в което руснаците специално влизат, за да публикуват атрактивна снимка.В действителност обаче водите му са токсични и могат да причинят сериозни проблеми на любителите на селфитата. Руска електроцентрала предупреди потребителите на Инстаграм да не плуват в езерото, тъй като то е резервоар за промишлени отпадъци и е пълно с опасни метални оксиди, предава Би Би Си.Предупреждението обаче сякаш засилва интереса. Независимо от факта, че изкуственият водоем съдържа калциеви соли и други оксиди, то дори се превръща в място за сватби, фотосесии по оскъдно бельо и много селфита.От сибирския ТЕЦ-5 правят и официално изявление. „Миналата седмицата нашият водоем за отпадъци стана знаменитост в социалните мрежи“, пишат от централата и предупреждават посетителите да не пият водата и да избягват контакт с кожата, който може да доведе до сериозни алергични реакции.Въпреки това в Инстаграм е пълно със снимки на „плажуващи“. Във водата плуват и надуваеми еднорози, а момичетата позират по бански.Факт е, че езерото към момента не е оградено и дори няма табела, която забранява влизането.Водоемът представлява резервоар, който се пълни с отпадна вода, съдържаща разтворени калциеви соли и оксиди на различни метали. Това е причината и за красивия ѝ цвят.Потребителите пишат, че водата има вкус на варовик и е сладка. Други казват, че мирише на препарат за пране.Един от потребителите пише под снимката, че плуването не е опасно. „На сутринта краката ми бяха малко зачервени и два дни имах сърбеж, но после всичко отмина“, разказва той.Жена на име Марина пък е публикувала снимки от сватбената си фотосесия. Тя пише: „Щастието ми е безпределно. Колко отдавна исках такава нежна, чувствена, запомняща се #lovestory.”Мястото е станало и добра плячка за крадците, които разбивали колите на посетителите, докато те правят своите фотосесии.Изкуственият водоем съдържа пепел и шлаки от изгорелите кафяви въглища на намиращата се на брега му електроцентрала, която снабдява с електричество град Новосибирск. Тя е построена през 1970-те и е най-голямата ТЕЦ в Сибир.От там казват, че плувците може да не успеят да се измъкнат от опасните води, тъй като дъното е кално и излизането е много трудно. Интересът накара компанията да предупреди също, че разходката по брега е като разходна във военен полигон – опасна и нежелателна.", "date": "2019.07.11", "title": "Руснаци полудяха по токсичното езеро 'Новосибирски Малдиви'. Влизат във водата, за да си направят селфи"}
{"url": "https://offnews.bg/zvezdi/bionse-s-vdahnoviavashta-pesen-za-filma-tcar-lav-707064.html", "text": "Бионсе пусна нова песен за предстоящата игрална версия на „Цар Лъв” на „Дисни”. Парчето Spirit e и първият сингъл от предстоящия The Lion King: The Gift - албум, продуциран от звездата, с песни, повлияни от филма.Според информацията, изпратена до медиите, това е „перфектната песен, която ще ви помогне да преживеете една тежка седмица, ако например баща ви е бил прегазен от стадо подплашени антилопи гну, чичо ви ви е прогонил от семейния дом и сега най-накрая сте решили да се вслушате в призива за връщане. Или може би просто защото е сряда“.Spirit вече може да бъде чута във всички стрийминг платформи.Бионсе споделя, че това не е просто албум, а кино в звуков вид. „Исках да направя нещо повече, отколкото да събера колекция от песни, вдъхновени от филма. Това е смесица от жанрове, повлияни от ритъм енд блус и поп, до хип-хоп и афро-бийт“, допълва певицата.В новия „Цар Лъв” Бионсе озвучава младата лъвица Нала. Сред актьорите са още Доналд Гловър (Симба), Джон Оливър (Зазу), Ерик Андре (Азизи, една от хиените), Сет Роугън (Пумба).", "date": "2019.07.11", "title": "Бионсе с вдъхновяваща песен за филма 'Цар Лъв'"}
{"url": "https://offnews.bg/politika/borisov-se-zabarka-v-nov-skandal-zaev-mu-se-obidi-zashtoto-govori-za-707069.html", "text": "Премиерът Бойко Борисов отново се забърка в скандал със съседна държава. Този път македонският премиер Зоран Заев му се обиди, защото Борисов нарече президента Стево Пендаровски \"северномакедонски политик\".Борисов направи изказването в Сараево. \"Северномакедонският президент е първият северномакедонски политик, който каза нещата по правилен начин. Гоце Делчев е българин, който се е борил за свободата и автономията на Македония\", бяха думите на Борисов. Заев обяви, че това е грешка, която противоречи на споразумението с Гърция за името Северна Македония. \"Ще реагираме и ще изпратим нота, за да може да се поправят грешките. Понякога дори и у нас се правят грешки. Ние сме македонци, които живеят в Северна Македония\", подчерта Заев.Новата разправия дойде на фона на скандала, който се завихри около Борисов и сръбския външен министър Ивица Дачич. Министърът реагира остро на думите на Борисов, че новият представител на Евросъюза по външна политика испанеца Жозеп Борел няма да защитава националната политика на Испания за Косово, а европейската. На това Дачич отговори: \"Бойко, нека ти кажа нещо: позицията на Европейския съюз не е, че Косово е независима държава! Ти, Бойко, трябва да зачиташ позицията на Европейския съюз, а не да държиш лекции на Борел! Какво значи това безобразие? На какво прилича това!? До тук ми дойде вече. Да не говорим, че преди няколко месеца получи и медал от нас!\".Пред сръбския си колега Ана Бърнабич Борисов заяви, че никога не е имал лоши намерения към Сърбия, нито пък е търсил намеса във вътрешни ѝ работи.Дачич пък обясни, че не е разбрал правилно думите на Борисов за Косово.  ", "date": "2019.07.11", "title": "Борисов се забърка в нов скандал: Заев му се обиди, защото говори за 'северномакедонци'"}
{"url": "https://offnews.bg/obshtestvo/obiaveno-e-parvoto-klasirane-za-gimnaziite-707051.html", "text": "Резултатите от първото класиране на кандидат-гимназистите вече са публикувани и могат да бъдат проверени на страницата на МОН.Тази година за пръв път класирането бе извършено изцяло електронно.Срокът за записване на учениците след първо класиране е 16 юли. Дотогава се подават и заявления за второ класиране.Резултатите от второ класиране ще са известни на 18 юли.", "date": "2019.07.11", "title": "Обявено е първото класиране за гимназиите"}
{"url": "https://offnews.bg/sviat/ochakvat-barak-obama-na-forum-v-balgaria-dogodina-707056.html", "text": "През май 2020 г. в България ще се проведе световната среща на FBN NextGeneration, на която ще присъстват около 300 делегати от всички страни по света. Организацията има амбициозната цел и вече е отправила официална покана към 44-тия американски президент Барак Обама (2009-2017) за присъствие на тази среща. Това съобщи адв. Виктор Гугушев, президент на FBN NextGen - младежката организация на Сдружението на фамилния бизнес в сутрешния блок на Bloomberg TV Bulgaria.„Обама беше ключова фигура не само в качеството си на президент, но и със своите стратегия и виждания... Хубаво е визията му за бъдещето да се предаде по някакъв начин“, категоричен е той.Досега Обама не е идвал у нас.Гугушев беше част от бизнес делегацията, посетила Китай заедно с президента Румен Радев по-рано този месец. Той коментира търговските отношения между България и азиатската страна, като посочи, че потенциалът за развитието им е много сериозен, но все още не е застъпен докрай.„Нямаме много реални проекти у нас. Голяма част от проектите ни са на идейна фаза, с пожелателен характер“, смята младият предприемач.Според него държавната ни политика би следвало да бъде по-сериозно насочена към диалог с Пекин, както и с привличане на инвестиции от китайската държава.Откриване на банков клон на китайска банка у нас е в основата на привличането на китайски инвестиции, добави Гугушев, като посочи, че интерес в това отношение предявява не само China Construction Bank, но и Bank of China, а преговорите с нея дори са в по-напреднала фаза.", "date": "2019.07.11", "title": "Очакват Барак Обама на форум в България догодина"}
{"url": "https://offnews.bg/sviat/niama-danni-za-postradali-balgari-pri-buriata-v-gartcia-707053.html", "text": "Няма данни за пострадали българи при наводненията в Гърция, съобщиха от Министерството на външните работи. Получен е един сигнал през нощта от българска гражданка, намираща се на Ситония (втория ръкав на Халкидики), в който е съобщила, че помещението, в което се намира, е наводнено и планира да изчака преминаването на бурята в автомобила си.Най-малко шестима души, сред които две деца, загинаха, а над 100 души бяха ранени заради лошото време, обхванало Северна Гърция.Буреносни ветрове и проливни дъждове с градушки изкорениха дървета и срутиха покриви. Вятърът помете ресторанти на полуостров Халкидики. Електрозахранването е било прекъснато на първия ръкав в селата Потидия, Певкохори и Полихоро, както и на втория ръкав в с. Вурвури.На полуострова беше обявено извънредно положение. 54-годишна румънка и синът ѝ на 8 години загинаха от паднал покрив на таверна. Руснак и двегодишния му син загинаха след падане на дърво в Неа Потидиа.Двама чехи загинаха, след като караваната им беше отнесена от силния вятър. Гръцки рибар е в неизвестност.Над 100 души са потърсили спешна медицинска помощ. Пет деца се намират в интензивното отделение в Солун, съобщи БНР.В същото време голям пожар обхвана региона на Фтиотида. Няма пострадали. При необходимост нашите сънародници може да се обаждат на спешния телефонен номер на полицията и пожарната – 100; бърза помощ – 116; Полицейска дирекция Халкидики – 0030 23710 215610; туристическа полиция Халкидики – 0030 23710 21646; медицинска помощ Халкидики – 0030 23713 50100; противопожарна служба Халкидики/Полигорос – 0030 2371022644; Полиция Халкидики/Пологорос – 0030 2371021657, 0030 2371021658.Телефон за връзка с ГК Солун – 0030 2310829210.", "date": "2019.07.11", "title": "Няма данни за пострадали българи при бурята в Гърция"}
{"url": "https://offnews.bg/lajfstajl/disni-iska-da-specheli-kitajskata-auditoria-s-mulan-707050.html", "text": "Анимацията, която открадна сърцата на много деца през 1998 година, а години наред героинята бе идол на всички малки момичета, се завръща епично на екрана. Продължавайки успешната си практика, „Дисни“ ще адаптира „Мулан“ в игрален филм.Компанията залага на тази стратегия, след като „съживи“ анимацията „Красавицата и звярът“ с участието на Ема Уотсън, а след това направи същото и с „Аладин“, който вече е на големите екрани.Тази седмица „Дисни“ пусна официалния трейлър на филма по историята, базирана на древнокитайската поема „Балада за Мулан“, в която самоотвержената дъщеря на легендарен воин безстрашно влиза на негово място в армията, представяйки се за мъж.Първите кадри от трейлъра ни пренасят във величествения Китай, където изглежда добре са описани традиционното облекло, приказните градини, царствения дух и семейни закони.Какво се е променило?Промяна има не само в концепцията на филма. Според Би Би Си преди 22 години, когато „Дисни“ за пръв път излъчва „Мулан“, Китай не е бил основен пазар. Днес обаче страната е втора по големина във филмовата индустрия в света.Около 70% от приходите на холивудските студия вече са генерирани от чужбина, в сравнение с около 30% преди две десетилетия. Аудиторията в Китай днес е в състояние да добави милиони към приходите на продукциите, пише Би Би Си.Според анализатори аудиторията в Китай може както да направи един филм много печеливш и популярен, така и да разбие успеха му.\"Дисни агресивно насочва вниманието си към Китай\", заявява пред Би Би Си Стенли Росен, професор по политически науки от Университета в Южна Калифорния.Неотдавнашната продукция на „Дисни“ „ Toy Story 4” не успя да набере почитатели пред китайската аудитория. За разлика от тях конкурентът им „DreamWorks Studios“ на Стивън Спилбърг направи голям фурор с “Kung Fu Panda”.За “Kung Fu Panda” проф. Росен казва, че преди направата му, екипът прекарва дълго време в Китай, за да изследва културата, пандите и да разговарят с експерти. „Ако Дисни иска да привлече китайската публика, то те трябва да наблегнат на културните им аспекти“, допълва професорът.Това на практика означава, че новата версия не трябва препокрива старата.Анализаторите смятат, че оригиналът на филма е представял по-скоро представата на американците за Китай и тяхната култура, но несъответствията са големи. В една сцена например императорът се покланя на Мулан, което е немислимо за онова време.Отличителен е и кастингът за главната роля, който продължи около година. В огромна конкуренция бе избрана китайската звезда Лиу Ифей, която впечатлява както с невинната си визия, така и със спартанската си подготовка по бойни изкуства.Във филма, режисиран от Ники Каро, участват още от звездите на китайското кино като Джет Ли и Гонг Ли.Може би кастът наистина ще помогне за успеха на продукцията, но според културолога Ребека-Ан Розарио, професор в университета „Монаш“ в Мелбърн, Австралия, това е само един от елементите, на които „Дисни“ трябва да наблегне. Според нея Мулан трябва да се гледа не толкова като принцеса на „Дисни“, а по-скоро като национална героиня от древна китайска легенда.По думите ѝ от тона на трейлъра се усеща разликата. „Изглежда близо до оригиналната легенда и следователно до Хуа Мулан, както китайците я познават – смела и млада жена, която изпълнява своя дълг към семейството.\"Филмът ще бъде пуснат през март следващата година. „Дисни“ няма да ни даде повече подробности за него към този момент, но заяви, че повече информация ще излезе, когато датата на издаване наближи.Има предложения някои от класическите песни от анимационния филм да се появят под някаква форма, но това може да се окаже вторичен проблем за китайските фенове на „Мулан“.", "date": "2019.07.11", "title": "'Дисни' иска да спечели китайската аудитория с 'Мулан'"}
{"url": "https://offnews.bg/112/balgarski-futbolni-fenove-zadarzhani-za-chasove-sled-sblasatcite-v-bra-707034.html", "text": "Повече от 80 футболни запалянковци - сред които и 45 българи - бяха задържани в словашката столица Братислава, съобщи Министерството на външните работи. В ареста са още граждани на Полша и Холандия. Към 9:30 ч. днес МВнР съобщи, че всички са били освободени със съдействието на посолството ни в Словакия и ще могат да присъстват на мача довечера.Фенове на \"Левски\" са участвали в сбиване с други две агитки - на полския \"Краковия\" и холандския \"Аякс\". Някои медии твърдят, че сините са започнали сбиването, други - че са били нападнати. Посланикът на България в Словакия Йорданка Чобанова заяви категорично пред БНТ, че сънародниците ни нямат никаква вина за случилото се, а са били нападнати.Хулиганските прояви са оставили опустошение и са блокирали града.Сините фенове са в Братислава преди днешното гостуване на Ружомберок от първия квалификационен кръг на Лига Европа. Над 500 привържиници на Левски ще подкрепят отбора в Словакия.", "date": "2019.07.11", "title": "Български футболни фенове задържани за часове след сблъсъците в Братислава (обновена)"}
{"url": "https://offnews.bg/sviat/iran-opita-da-zadarzhi-britanski-petrolen-tanker-707036.html", "text": "Въоръжени ирански лодки са се опитали да задържат британски танкер във водите на Персийския залив в сряда, но са били отблъснати от фрегата на кралският военноморски флот на Великобритания, съобщава говорител на британското правителство, цитиран от Би Би Си.Танкерът е излизал от Персийския залив и се е намирал край Ормузкия проток, когато към него се приближили иранските лодки с искане морският съд да промени курса си и да спре в намиращите се наблизо ирански териториални води, предава тв CNN, като цитира високопоставен американски представител.Фрегата на британските Кралски военноморски сили HMS Montrose, която е ескортирала танкера, се позиционирала между трите лодки и танкера. Моряците ѝ отправили устно предупреждение към лодките да се отдръпнат и използвали палубните 30-милиметрови оръдия, за да извършат три предупредителни изстрела. Лодките се отдръпнали.Говорителят на британския кабинет описа иранските действия като \"противоречащи на международното право\".Иран заплаши да отвърне на удара, след като един от танкерите му беше задържан близо до Гибралтар миналата седмица.Според американска медия, цитираща високопоставен американски представител, лодките са от елитната Революционна гвардия.", "date": "2019.07.11", "title": "Иран опита да задържи британски петролен танкер"}
{"url": "https://offnews.bg/obshtestvo/zapochva-deloto-sreshtu-evgeni-krusev-za-remonta-na-grafa-707038.html", "text": "Започва делото срещу бившия заместник- кмет по транспорта в София Евгени Крусев по обвинения, свързани с ремонта на улица \"Граф Игнатиев\".Крусев е обвинен в нарушаване на Закона за обществени поръчки и ощетяване на Столична община с близо 920 000 лева заради това, че между 27.06.2018 г. и 05.12.2018 г. е предприел действия за съществено изменение на сключения договор с \"Джи Пи Груп\" АД за обществена поръчка, свързана с ремонта на улица \"Граф Игнатиев\".Същественото изменение в поръчката се състои в промяна в носещата конструкция на трамвайния релсов път с контактна и кабелна мрежа по улиците „Алабин“ и „Граф Игнатиев“ (1 225,55 метра) с нов тип напречен профил, включващ околорелсова еластична виброизолационна система в съчетание с носеща конструкция от типа „плаваща плоча“. С това - твърди прокуратурата - е облагодетелствал „Джи Пи Груп“ и навредил на Столична община. За строително-монтажни работи на дружеството били платени завишени суми в размер на 621 194,01 лева с ДДС, както и неизпълнени количества и обеми строително-монтажни работи за 298 669,54 лева с ДДС – общо 919 863,55 лева с ДДС.С действията са създадени условия да загубим изцяло финансирането по проекта с европари или да претърпим финансови корекции съгласно Закона за управление на средствата от Европейските структурни и инвестиционни фондове.Завишените цени в полза на „Джи Пи Груп“ се определят от разликата в офертната цена на обществената поръчка на спечелилия и класирания на второ място участник, който предложил същата подложка на релсовия път, положена при изграждане на трасето. Дружеството „ПСТ градска среда зона 2“ ДЗЗД предложило цена от 5 072 233,22 лв. без ДДС, а „Трейс РВП“ ДЗЗД – 4 846 490,15 лв. без ДДС. Офертната цена на „Джи Пи Груп“ АД била по-висока с 517 661,69 лв. без ДДС спрямо тази на „ПСТ градска среда зона 2“ ДЗЗД и със 743 404,75 лв. с ДДС спрямо офертата на „Трейс РВП“ ДЗЗД.Съгласно изменението на проекта, в кривата на ул. „Алабин“ и ул. „Граф Игнатиев“ били положени 144 м обикновени релси Ri60(60R1), а не предвидените в договора за обществена поръчка - тип „60R2 – 290GHT, съгласно БДС EN 14811“. Те били актувани, отчетени като изпълнени и платени на изпълнителя два пъти с два протокола – веднъж с цялото количество релси от 4960 метра, и веднъж с друг протокол. Така общината е била ощетена с още 21 707,14 лв с ДДС от невложени при строително-монтажните работи 144 м. обикновени релси.Според обвинението Евгени Крусев е съзнавал противоправността и наказуемостта на деянието си. Знаел е, че нарушава нормативните изисквания за изменение на обществени поръчки и възложените му с длъжностна характеристика и заповед задължения. Неправомерно е създал облагодетелстващи условия на конкретен правен субект при участието му в процедурата по избор на изпълнител, довели до отстраняване на участник, в резултат на предложен различен вид конструкция при изработване на виброизолационна система.Евгени Крусев е с мярка за нeотклонение „Подписка“ и наложена забрана да напуска страната.Той подаде оставка като зам.-кмет на София в началото на декември миналата година.", "date": "2019.07.11", "title": "Започва делото срещу Евгени Крусев за ремонта на Графа"}
{"url": "https://offnews.bg/zdrave/nobelov-laureat-za-meditcina-gostuva-v-aleksandrovska-bolnitca-707052.html", "text": "Носителят на Нобелова награда за медицина проф. Филип Шарп от САЩ ще гостува на 12 юли в УМБАЛ „Александровска” по покана на покана на проф. Ивайло Търнев, ръководител на Клиниката по нервни болести, на Експертния център по наследствени неврологични и метаболитни заболявания в УМБАЛ „Александровска” и на Българското дружество по невромускулни заболявания. Проф. д-р Филип Алън Шарп (Phillip Allen Sharp) е американски молекулярен биолог и генетик, съоткривател на РНК свързването, за което с Ричард Робъртс получават Нобелова награда за физиология и медицина през 1993 г. Проф. Шарп е бил директор на Центъра за изследване на рака към Масачузетския технологичен институт (сега Институт за интегрирани ракови изследвания Кох); ръководител на Факултета по биология и по-късно директор на института Макгавърн за изследвания на мозъка; съосновател и дългогодишен член на управителните съвети на трите биотехнологични компании: Biogen, Alnylam Pharmaceuticals, Magen Biosciences.В УМБАЛ „Света Екатерина“ проф. Шарп ще изнесе лекция на тема: „РНК интерференцията и нейните медицински приложения“ пред аудитория от академични преподаватели и специалисти по неврология, медицинска генетика, биология, химия и биохимия от катедрите на Медицински университет, София. Прочутият специалист ще сподели уникални идеи за откриването на РНК интерференцията и нейното приложение за разработване на иновативни лекарства за лечение на пациенти със сериозни, животозастрашаващи, редки заболявания, при които има ограничени или неадекватни възможности за лечение.Откриването на РНК интерференцията (смущенията в РНК) е обявено от световната научна общност за „революционен научен пробив в разбирането за това как се регулират генните клетки“. Проф. Шарп е поканен като представител на компанията-производител на първата одобрена РНК терапия за лечение на фамилната транстиретинова амилоидоза (hATTR амилоидоза, TTR-FAP), която изцяло е обект на неговите научни изследвания. В България молекулата все още е в процес на клинично изпитване, но вече има отчетени резултати със значими подобрения в неврологичните прояви на болестта и качеството на живот на пациентите, а също и в показателите на сърдечната им дейност.Резултатите са публикувани през 2018 година в научния журнал New England Journal of Medicine с участието на проф. Търнев от българска страна. Медикаментът е одобрен от лекарствените регулаторни органи в САЩ, Европа и Япония. През миналия месец беше актуализиран Националния консенсус за диагностика и лечение на фамилната транстиретинова амилоидоза от експерти на Българското дружество по неврология, Българското дружество по кардиология и Българското дружество по гастроентерология с включване на иновативния медикамент. Очаква се, до края на годината, да бъде издадено разрешение за употребата му на българския пазар, а също и решение за цената и реимбурсацията му от НЗОК. Фамилната транстиретиновата амилоидоза е наследствено заболяване, което засяга различни органи и системи в тялото – периферните нерви, сърцето, стомашно-чревния тракт, бъбреците и очите. Причинява се от мутации в гена, отговорен за синтеза на протеина транстиретин. Това е транспортен белтък, без който важният за нервната система хормон тироксин, заедно с витамин А, не могат да попаднат в кръвната плазма. Генната мутация в случая води до натрупване на неразтворими отлагания под формата на малки нишки (амилоидни фибрили) в различни органи и системи, което в крайна сметка води до дегенеративни изменения и нарушава функциите им.Познати са над 120 мутации, отговорни за транстиретиновата амилоидоза. До момента екипът на проф. Търнев е регистрирал 182 пациенти от 100 семейства в цяла България, като само 67 от тях са в лечимия първи стадий на заболяването. Други 110 асимптомни носители на мутациите, причиняващи заболяването, са регулярно проследявани от екипа с цел най-ранна диагностика и започване на лечение.", "date": "2019.07.11", "title": "Нобелов лауреат за медицина гостува в Александровска болница"}
{"url": "https://offnews.bg/medii/medijnata-komisia-izslushva-kandidati-za-sem-707041.html", "text": "Парламентарната комисия по култура и медии ще изслуша днес номинираните от Народното събрание кандидати за Съвета за електронни медии (СЕМ).Депутатите трябва да изберат нов член на регулатора заради изтичащия мандат на Иво Атанасов.От името на ГЕРБ е номинирана Галина Георгиева. Тя е икономист по образование, а в момента работи за ПРОФОН. БСП предлага Ия Петкова-Гурбалова - директор \"Маркетинг и реклама\" на НДК. Съветът за електронни медии се състои от 5-има членове, трима от които се избират от Народното събрание, а двама се назначават от президента. Мандатът на членовете е шестгодишен.Като втора точка от дневния си ред медийната комисия ще разгледа доклад на директора на БТА.", "date": "2019.07.11", "title": "Медийната комисия изслушва кандидати за СЕМ"}
{"url": "https://offnews.bg/sviat/shestima-zaginaha-nad-100-sa-raneni-v-svirepoto-vreme-v-gartcia-707032.html", "text": "Шестима чужденци загинаха, включително две деца, а повече от 100 души бяха ранени заради свирепото време, обхванало Северна Гърция, предаде Ройтерс, като се позова на гръцките власти. Буреносни ветрове и проливни дъждове с градушки изкорениха дървета и срутиха покриви. Тв кадри показват силни пориви, които помитат ресторанти в полуостров Халкидики, където властите обявиха извънредно положение. Улиците са осеяни с изкоренени дървета и преобърнати мотоциклети, показват снимки, публикувани в новинарски сайтове.Две от жертвите са възрастни чешки туристи. Те били в туристическа каравана на полуостров Халкидики, която силните ветрове завлекли.Други двама души - румънка и 8-годишният ѝ син - загинали, когато рухнал покрив върху ресторант в Неа Плагия.Петата и шестата жертва са руснаци - мъж и момче. Те загинали при падането на дърво край хотела, в който били отседнали, в района на град Потидея.\"За пръв път в 25-годишната ми кариера преживявам нещо подобно\", казва директорът на медицинския център в Неа Мудания Атансиос Калцас. През центъра са преминали повечето от хората с травми. Стана толкова изведнъж - допълва той.Пациентите са от 8- до над 70-годишни хора. Някои имат рани по главата от паднали предмета или удари от повалени дървета.Толкова свирепо време е необичайно за Гърция, където летата обичайно са сухи и горещи. Метеорологът Клерксос Марусакис го описва като \"крайно необичайно\" за това време от годината. Прогнозата соци, че ще продължи да вали до около 9 ч. сутринта в четвъртък.Най-малко 140 пожарникари работят на място в Халкидики, за да преодолеят последствията от бурите.", "date": "2019.07.11", "title": "Шестима загинаха, над 100 са ранени в свирепото време в Гърция"}
{"url": "https://offnews.bg/futbol/levski-usileno-tarsi-taran-krilo-i-liav-bek-707039.html", "text": "Очаква се в близките дни да има раздвижване по входящи трансфери в Левски, пише \"Тема спорт\". Треньорът Петър Хубчев настоява в състава да бъдат привлечени още един таран, крило и ляв бек.За върха на атаката опция бе националът на Кюрасао Рангело Янга. Почти сигурно обаче той няма да дойде в Левски, а ще продължи да играе за казахстанския Астана.Бразилският нападател Ривалдиньо пък ще пристигне в София, за да води преговори с ръководството на Левски за разтрогване на договора. Желанието на сина на бразилската легенда Ривалдо е да продължи да играе в румънския Виторул.В този тим той бе под наем през лятото. Засега обаче румънците нямат намерение да извадят 200 хиляди евро за нападателя - това е сумата, която иска Левски за него.Затова и Ривалдиньо ще опита да постигне споразумение за разтрогване на договора по взаимно съгласие. Бразилецът има контракт със сините и за този сезон.Във Виторул се надяват, че Левски ще предпочете да скъса договора на играча, вместо да продължи да плаща заплатата му и пак да му търси отбор, където да го преотстъпи.", "date": "2019.07.11", "title": "Левски усилено търси таран, крило и ляв бек"}
{"url": "https://offnews.bg/leka-atletika/tihomir-ivanov-sas-svetovna-titla-i-pokrit-normativ-za-doha-707033.html", "text": "Водещият ни атлет в скока на височина Тихомир Иванов записа един от най-големите успехи в кариерата си. Ден преди да навърши 25 години днес, Иванов спечели световната титла за студенти на Универсиадата в Неапол (Ит) с личен резултат за годината от 2,30 м. Плевенчанинът преодоля 2,15 м и 2,21 м от първи опит. След това пропусна 2,24 м и преодоля 2,27 метра от трети опит, с което си осигури медал.Останал сам в сектора, вече като шампион, възпитаникът на треньора Георги Гетов преодоля 230 см, а след това се пробва и 2,33 м. Алперен Ачет (Турция) и Андриус Глебаускас (Литва) останаха съответно на сребърната и бронзовата позиция с 2.24 м.С резултат 2.30 м Тихомир Иванов остана само на сантиметър от личния си рекорд 2.31 м, но все пак това му стигна, за да покрие норматива за световното първенство на открито в Доха 2019.Така атлетите ни за най-големия спортен форум за годината, който ще се проведе в столицата на Катар станаха пет. Стандарт за Доха имат вече Ивет Лалова-Колио (200 м), Мирела Демирева (скок височина), Габриела Петрова (троен скок), Радослава Мавродиева (гюле) и Тихомир Иванов (скок височина). С постижението си от Неапол Иванов вече дели седмо място в световната ранглиста за сезона заедно с още шест атлети.Най-големите успехи досега на Иванов досега бяха финали на световни и европейски първенства, както и десето място на олимпийските игри в Рио 2016.\"Щастлив съм. Радвам се, че с точно такъв резултат спечелих титлата. Бях много близо до преодоляване на височината от 233 сантиметра, което е норматив за Токио. Има тепърва състезания. Първият ми опит беше много хубав, буквално си беше скочена височината, но си беше фаул в крайна сметка. Надявам се да имам още такива опити над 230 сантиметра. Радвам се, това да е стимул, това е първият ми медал\", коментира Иванов.", "date": "2019.07.11", "title": "Тихомир Иванов със световна титла и покрит норматив за Доха"}
{"url": "https://offnews.bg/futbol/kmetat-na-bratislava-ne-razbiram-horata-koito-kombinirat-sporta-i-za-707044.html", "text": "Кметът на Братислава Матуш Вало не скри разочарованието си от снощните ексцесии по улиците на града. Центърът на словашката столица стана арена на сблъсъци между фенове на Левски и привърженици на Краковия и Аякс.По данни на полицията над 80 футболни запалянковци - сред които и 45 българи - бяха задържани. \"Боевете са ужасна демонстрация на неуважение към града, в който ние живеем и всички посетители се наслаждават на приятелска атмосфера. Никога няма да разбера хората, които комбинират спорта и забавлението с насилие и разрушават всичко по пътя си. Никога!Не искам да коментирам дали ситуацията е била подценена и как е излязла от контрол. За момента просто изразявам съжаление за разрушената собственост и нараняванията на невинните хора, които просто искаха да се насладят на приятна лятна вечер.Събираме информация и ще разгледаме ситуацията обстойно. Държим връзка и с органите на реда в Стария град, за да осигурим почистването и описването на щетите на засегнатите\", написа кметът на Братислава в официалния си профил във Фейсбук.Привържениците на \"сините\" са в Словакия за гостуването на Ружомберок от първия квалификационен кръг на Лига Европа. Над 500 привържиници на Левски ще подкрепят отбора.", "date": "2019.07.11", "title": "Кметът на Братислава: Не разбирам хората, които комбинират спорта и забавлението с насилие"}
{"url": "https://offnews.bg/politika/otmeniat-koalitcionnoto-sporazumenie-mezhdu-ataka-bledoto-kopie-na-707047.html", "text": "„Мнението на „Атака” е, че този мандат трябва да бъде завършен. Програмата, която сме подписали с партия ГЕРБ, трябва да бъде завършена”.Това коментира заместник-председателят на \"Атака\" Десислав Чуколов в предаването  по повод  отстраняването на Волен Сидеров като председател на ПГ на „Обединените патриоти”.„Преди няколко дни са се събрали колеги от НФСБ и ВМРО и са решили да променят правилника на групата. Променяйки го, вече да променят коалиционното споразумение. И решава групата да промени коалиционното споразумение. Показах и на юристи тези документи – посмяха се. С вторичен акт искат да променят първичен – коалиционното споразумение. Искат да развалят коалиционно споразумение. Във вторник НФСБ и ВМРО хванаха коалиция „Обединени патриоти” и я строшиха в земята. Незаконно е”, категоричен е Чуколов.„Всъщност те отменят коалиционното споразумение между „Атака”, бледото копие на „Атака” и още по-бледото копие на „Атака”. А всъщност какъв е проблемът за държавата? Те строшиха тази коалиция, а ГЕРБ са подписали споразумение с тази коалиция ”, коментира още Чуколов. По думите му от партия „Атака” не е била информирана за срещата във вторник.„Тук не е до детронирането на Сидеров, а до детронирането на „Атака”, до изчезването на „Атака”. Направили са двама съпредседатели. А защо няма съпредседател от „Атака”, защо няма секретар на ПГ от квотата на „Атака”?, попита Чуколов. Според него с всичко това се цели отстраняването на партията на Сидеров от коалицията.Чуколов добави, че юристи на \"Атака\" са подготвили писмо до парламента по казуса.", "date": "2019.07.11", "title": "'Отменят коалиционното споразумение между 'Атака', бледото копие на 'Атака' и още по-бледото копие на 'Атака'"}
{"url": "https://offnews.bg/tenis/federer-nadal-mozhe-da-zatrudni-vseki-na-vsiaka-edna-nastilka-707045.html", "text": "Двете легенди в мъжкия тенис Роджър Федерер и Рафаел Надал отново ще накарат феновете си да настръхнат, тъй като в петък предстои да се срещнат за първи път от 11 години на турнира от Големия шлем \"Уимбълдън\".В повторение на финала от 2008, който е определян от мнозина като един от най-добрите в историята. Наскоро двамата се срещнаха на \"Ролан Гарос\", където Матадора триумфира в три сета.\"Не мисля, че мачът в Париж ще окаже влияние. Условията бяха много различни. Беше изключително ветровито. Просто лудост. Не съм гледал каква е прогнозата, надявам се да не се повтори, но при всички положения ще е забавно.Може би финалът на Australian Open е най-показателен. Определено най-добрият сблъсък в пет сета. Не знам. Няма значение. Надявам се ситуацията да се развие в моя полза. Ще бъде трудно.Рафа може да затрудни всеки на всяка една настилка. Толкова е добър. Той не е просто специалист на клей. Успя да прогресира на всяка една настилка през годините. Сега стилът му е различен.Сервира по друг начин. Впечатляващо е как успява да бъде здрав. Много хора казваха още през 2008 - \"Това е краят\", а същото се случи и с моята травма през 2009. А ние все още сме тук. Хубаво е отново да се изправим един срещу друг\", каза Федерер.Милионите фенове на тениса по света ще има възможност да насладят на тази класика за 40-ти път, като Надал води с 24:15 в досегашните им двубои.", "date": "2019.07.11", "title": "Федерер: Надал може да затрудни всеки на всяка една настилка"}
{"url": "https://offnews.bg/obshtestvo/vodata-spira-na-4-mesta-v-sofia-zaradi-remonti-707008.html", "text": "Няколко столични района ще останат без водоподаване днес заради планирани ремонти, предупреди \"Софийска вода\".Във връзка с монтаж на спирателен кран на бул. „Княгиня Мария Луиза“ в ж. к. „Банишора“, водата ще бъде спряна от 9 до 21 ч. на бул. „Княгиня Мария Луиза“ - от Централна железопътна гара-София до надлез „Надежда“ (северната страна).Във връзка с подмяна на сградно водопроводно отклонение на ул. „Миньорска“ в с. Яна, водата ще бъде спряна на от 9 до 16 ч. на ул. \"Васил Левски\", ул. Юрий Гатарин\", ул. \"Миньорска\" и ул. \"Стефан Стамболов\".Във връзка с подмяна на сградно водопроводно отклонение на бул. „Св. Климент Охридски“ в кв. „Малинова долина“, се налага спиране на водата от 9 до 17 часа на бул. „Св. Климент Охридски“ - от №26 до №72 и от №59В до №61К.Във връзка с подмяна на сградно водопроводно отклонение на ул. „Гълъбец“ в с. Бусманци, се налага спиране на водата от 9 до 14 часа на ъгъла на ул. „Гълъбец“ и ул. „Вучко Игнатов – Даскала“.Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.`", "date": "2019.07.11", "title": "Водата спира на 4 места в София заради ремонти"}
{"url": "https://offnews.bg/sviat/tialoto-na-izcheznal-amerikanski-uchen-otkrito-v-bunker-ot-vtorata-sve-707043.html", "text": "Тялото на американски учен е било открито в бункер от Втората световна война на гръцкия остров Крит.Сюзън Итън, която изчезна преди повече от седмица по време на джогинг, е починала от задушаване, потвърди полицията пред Би Би Си.Тя разследва случая като криминално престъпление.59-годишната молекулярна биоложка от световно признатия институт \"Макс Планк\" в Германия е била на конференция на острова.Била е намерена на скалист терен край изоставен бункер на около 10 км от мястото, където е била видяна приживе за последно, уточняват органите на реда в град Ханя, където се е провеждала конференцията.Обявена е за изчезнала на 2 юли и бе предприета мащабна операция за откриването ѝ.Шест дни по-късно тялото ѝ бе открито от двама местни жители, които разглеждали бункера, който представлява система от пещери, използвани от нацистите по време на окупацията на Крит по време на Втората световна война.", "date": "2019.07.11", "title": "Тялото на изчезнал американски учен открито в бункер от Втората световна на остров Крит"}
{"url": "https://offnews.bg/na-tozi-den/navarshvat-se-24-godini-ot-klaneto-v-srebrenitca-707035.html", "text": "Навършват се 24 години от най-масовото изтребление на хора след края на Втората световна война: клането в Сребреница, класифицирано като геноцид от Международния наказателен трибунал за бивша Югославия.През юли 1995 г. босненските сърби избиват повече от 8000 босненски мюсюлмани - мъже и момчета - в мюсюлманския анклав в Босна и Херцеговина. Ръководи ги сръбският генерал Ратко Младич.Почти 21 години по-късно първият президент на Република Сръбска - Радован Караджич (1992-1996) е осъден на доживотен затвор за геноцид, военни престъпления и престъпления против човечеството, включително заради клането в град Сребреница. Присъдата е произнесена на 24 март 2016 г.Досега Международният трибунал в Хага, съдът в Босна и Херцеговина и съдилища в Сърбия и Хърватия са осъдили 47 души на над 700 години затвор. Доживотните присъди са 4.Днес в мемориалния комплекс Поточари ще бъдат погребани тленните останки на 33 новоидентифицирани жертви и ще се проведе възпоменателна церемония, съобщава БНТ.", "date": "2019.07.11", "title": "Навършват се 24 години от клането в Сребреница"}
{"url": "https://offnews.bg/112/podpaliha-kolata-na-profesor-velislav-minekov-707031.html", "text": "Към 22,30 ч. в сряда вечерта скулпторът проф. Велислав Минеков видял, че автомобилът му, паркиран пред малката кооперация в столичния квартал „Изток“, е в пламъци и изскочил навън с намерението да го изтегли, за да не обхване огънят цялата сграда и околните, в това число и детската градина отсреща.„Стъклата бяха строшени и очевидно вътре беше излят бензин. И така, както си гореше, влязох вътре, за да отдалеча колата от блока и другите съседни сгради - можеше да стане бедствие. През деня минах технически преглед и заредих и двата резервоара до горе, можеше да стане страшно“, каза той пред OFFNews. Известният с острия си критичен език спрямо управляващите отказа да посочи има ли собствени подозрения за това кои са подпалвачите, но благодари на пожарникарите, които пристигнали буквално за 3 минути.Бензиновият и газовият резервоари се спукали под напора на водната струя и горивото се изляло на земята, така е било предотвратено взривяването, разказа в ранните часове на деня проф. Минеков. „Сигурно съм много луд, за да вляза в горяща кола. Но изскочих, защото започнах да се задушавам и дълго време след това не можех да си поема въздух, беше наистина кошмарно“, каза той.За негова изненада на мястото на пожара се явили и застрахователи, както и линейка. Пристигнали и полицаи, които са се занимавали с предишни случаи на преки заплахи от въоръжени лица срещу Минеков, за които той до момента не е давал гласност – най-вече заради възрастните си родители, които не спират с предупрежденията да обере острия си тон и да внимава за себе си. „Няма начин те да не научат, наистина съм в потрес – какво да им кажа, как да ги успокоя. Иначе аз дори не съм уплашен. Това се очакваше, не съм изненадан. Но се питам колко още може да вони и гори кочината, в която по принуда живеем, а площадите са пусти, вместо да се тресат от протести. А поводи за такива имаме всеки божи ден“, коментира проф. Минеков. „А извършителят ще бъде неизвестен“, увери той. По време на инцидента синът му спял, но съпругата му, актрисата Ани Вълчанова, е в шок от случилото се.За инцидента той съобщи във Фейсбук, като написа, че „тази вечер добри хора“ подпалили колата му. Десетки коментиращи събитието смятат, че това е \"предупреждение от мафията\". Пред OFFNews Велислав Минеков отбеляза съвпадението на палежа с интервюто, публикувано същия ден в сайта „Liberta.bg“, в което, с характерния си саркастичен тон казва, че „докато не приключи падишахлъка, винаги ще има някакъв нов Цветанов“.„Порив за свобода звучи и днес цинично. Смелостта ни е правопропорционална на изпитите ракии. Представете си, че Ботев пристига вчера на Козлодуйския бряг и търси съмишленици в борбата срещу овладелия ни днес падишахлък! Кой ще жертва рахатлъка на собствената си мизерия? „Вий сте идиоти“!“, казва Минеков в интервюто.", "date": "2019.07.11", "title": "Подпалиха колата на професор Велислав Минеков"}
{"url": "https://offnews.bg/futbol/fenove-na-levski-napadnati-ot-polski-i-holandski-huligani-v-slovakia-707030.html", "text": "Фенове на Левски са били нападнати от хулигани на полските Краковия и Аякс в центъра на Братислава.Привържениците на “сините” са в Словакия за гостуването на Ружомберок от първия квалификационен кръг на Лига Европа. Над 500 привържиници на Левски ще подкрепят отбора в Словакия.Малка група от тях е била отседнала в столицата Братислава, където е станал инцидентът. Той се случва в самия център на града, на улица Вентурска в Стария град, като от видео, разпространено в Инстаграм, се вижда, че кафенето е напълно унищожено след баталиите.Според местните медии в боя са участвали над 100 души, а след намесата на полицията са били задържани поне 80. Въпреки численото неравенство, феновете на Левски са дали сериозен отпор и дори са излязли победители.Кметът на Братислава Матуш Вало осъди остро сблъсъците между футболните фенове.\"Боевете са ужасна демонстрация на неуважение към града, в който ние живеем и всички посетители се наслаждават на приятелска атмосфера. Никога няма да разбера хората, които комбинират спорта и забавлението с насилие и разрушават всичко по пътя си. Никога! Не искам да коментирам дали ситуацията е била подценена и как е излязла от контрол.За момента просто изразявам съжаление за разрушената собственост и нараняванията на невинните хора, които просто искаха да се насладят на приятна лятна вечер. Събираме информация и ще разгледаме ситуацията обстойно. Държим връзка и с органите на реда в Стария град, за да осигурим почистването и описването на щетите на засегнатите\", пише Вало в публикация във Фейсбук.Очевидци споделят пред местния сайт \"Домов\", цитиран от bTV, че \"сините\" привърженици са жертва в конфликта и дори не са употребявали алкохол. При появата на поляците, двете страни са започнали бой, който е траял около 15 минути, след което се е намесила полицията.", "date": "2019.07.11", "title": "Фенове на Левски нападнати от полски и холандски хулигани в Словакия"}
{"url": "https://offnews.bg/obshtestvo/roditeli-na-onkobolni-detca-izlizat-na-protest-pred-zdravnoto-minister-707037.html", "text": "Родители на деца с онкологични заболявания се събират на протест пред Министерството на здравеопазването днес.\"От 2009 г. до днес - безкрайно безхаберие на институциите. Ние, майките на деца с рак, този път няма да спрем до окончателно разрешаване на проблемите с осигуряване на основни лекарства за трите клиники в страната\", пишат те в .Той започва в 10 ч. и е планиран до 17 ч. днес.Родителите настояват за достъпни лекарства и твърдят, че закриването на Фонда за лечение на деца е усложнило достъпа до животоспасяващи медикаменти. Сега се чака повече от месец, заради тромави процедури на Здравната каса.След среща вчера МЗ обеща облекчен режим да е в сила до края на юли.", "date": "2019.07.11", "title": "Родители на онкоболни деца излизат на протест пред здравното министерство"}
{"url": "https://offnews.bg/futbol/fenovete-na-levski-pieli-voda-predi-meleto-v-bratislava-707046.html", "text": "Привържениците на Левски, които попаднаха в центъра на жестоко меле, са прекарали почти целия ден в Стария град на Братислава без да създават проблеми.Те са пиели предимно минерална вода и няколко бири преди да бъдат нападнати от фенове на Краковия и Аякс. Това разказа сервитьор, който е станал свидетел на мелето в ловашката столица.\"Българите бяха през целия ден тук, облечени в черни тениски. Пиеха предимно минерална вода, от време на време някой поръчваше бира. Бяха разпръснати в няколко заведения.Битката се разрази, когато дойдоха полските фенове. Не стана ясно кой е започнал, но всичко продължи около 15 минути, след което пристигна полицията\", споделя очевидецът пред местните медии.", "date": "2019.07.11", "title": "Феновете на Левски пиели вода преди мелето в Братислава"}
{"url": "https://offnews.bg/obshtestvo/zahlazhdaneto-prodalzhava-maksimalnite-temperaturi-pod-30-707004.html", "text": "След валежите в южните и източните райони през нощта сутринта ще спре да вали, а през деня облачността над страната ще е променлива, често намаляваща до предимно слънчево, прогнозира Националният институт по метеорология и хидрология (НИМХ).С умерен вятър от северната четвърт ще продължи да нахлува хладен въздух.Максималните температури ще са между 23° и 28°, в София - 23 градуса.Над планините облачността ще е променлива, с превалявания главно в сутрешните часове. Тогава ще е и по-ветровито, но през деня север-северозападният вятър ще отслабне. Остава хладно с максимална температура на височина 1200 метра около 18°, на 2000 метра около 10°.Над Черноморието сутринта ще е облачно и на места все още ще има превалявания от дъжд. Около обяд облачността ще се разкъса до предимно слънчево. Ще духа умерен, временно и силен север-североизточен вятър. Максималните температури ще са между 23° и 26°, колкото е и температурата на морската вода. Вълнението на морето ще е 2-3 бала.Днес слънцето изгрява минута преди 6 ч. и залязва в 21:05 ч. Денят продължава 15 часа и 6 минути.", "date": "2019.07.11", "title": "Захлаждането продължава, максималните температури - под 30°"}
{"url": "https://offnews.bg/futbol/bosat-na-loko-plovdiv-vinagi-sme-kato-orel-rak-i-shtuka-i-zatova-sme-707042.html", "text": "Финансовият благодетел на Локомотив Пловдив Христо Крушарски сподели пред \"Меридиан мач\", че е твърдо против всякаква ревизия на договора за телевизионните права.В последните дни се направиха опити за опипване на почвата за подобно преразглеждане, но това ще срещне яростната съпротива на ексцентричния бос.\"Виждам, че другите колеги си мълчат, но аз няма да си трая. На мен тези пари ми трябват и искам да продължа да разчитам на тях. Според договора от новия сезон ще има едно увеличение.В същото време обаче не виждам подобрение на продукцията, която гледаме по стадионите. Парите никак не са малко и е глупаво да рискуваме да ги загубим. В България винаги сме като орел, рак и щука и затова сме на това дередже.Другите клубове също трябва да покажат, че няма от какво да се оплачем нито от БФС, нито от фирмата, която държи правата. Като вдигнем нивото на футбола, тогава да се пазарим.Иначе си оставаме царе на цирковете, вместо да правим шоу за публиката\", казва Крушарски пред \"Меридиан Мач\".От новия сезон парите за тв права са увеличени на 6,5 милиона лева. През миналия сезон сумата за разпределение беше 6 милиона.", "date": "2019.07.11", "title": "Босът на Локо Пловдив: Винаги сме като орел, рак и щука и затова сме на това дередже"}
