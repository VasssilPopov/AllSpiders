{"url": "https://offnews.bg/offtopic/rodnata-politcia-plache-699449.html", "text": "По-рано днес се проведе протест със скромните искания за . Очевидци ни информираха, че на демонстрацията е имало някои от тях - с жълти жилетки.Протестиращите сменили няколко локации и се опитали да пробият полицейския кордон пред парламента, а след това и пред Министерския съвет.Служителите на реда повикали още свои колеги, но за да са абсолютно застраховани, че ще опазят сигурността, стабилността и изобщо световния мир, решили да ползват и сълзотворен газ срещу протестиращите. И не как да е - а по революционен начин!Ако колегите им аматьори от други държави просто пръскат врага и се надяват номерът да мине, то по неофициална информация нашенци правилно преценили, че е ключово да го правиш срещу вятъра, за да се върне сълзотворният газ в твоите очи. Така \"врагът\" бързо решава да загърби протестирането и започва да:- ти подава кърпички и вода- ти се смее- плаче, че това е, което имаме като полиция- или снима за Фейсбук (слава му!)Според един от коментиращите под видеото, качено именно във Фейсбук, този иновативен метод е наречен \"да пикаеш срещу вентилатор\". Единствено можем да посъветваме вътрешния министър да сподели опита си с колегите си във Франция, които \".Прилагаме пресни кадри от революционното за сферата на вътрешната сигурност събитие:", "date": "2019.03.16", "title": "Родната полиция... плаче?"}
{"url": "https://offnews.bg/sviat/izbori-v-slovakia-stranata-mozhe-da-ima-parvata-zhena-prezident-699437.html", "text": "Избирателите в Словакия гласуват днес в първи тур от президентския вот.Възможно е по волята на нацията начело на страната за пръв път да застане жена, отбелязват световните медии. Това е Зузана Чапутова - екоактивист и защитник на правата на хомосексуалните. Кандидатката е популярна и с противопоставянето на забраната за аборти. Другият водещ кандидат е Марош Шефчович - вицепредседател на Европейската комисия.Гласоподавателите избират измежду 13 кандидати. Избраникът ще стане петият държавен глава от независимостта на Словакия, обявена през 1993 г., насам.Настоящият президент Андрей Киска не се кандидатира за нов, втори мандат.Ако никой от явилите се днес кандидати не събере поне 50 на сто от гласовете, предстои балотаж на 30 март.", "date": "2019.03.16", "title": "Избори в Словакия - страната може да има първата жена президент"}
{"url": "https://offnews.bg/zimni/srebroto-na-iliev-pozlatiava-federatciata-po-biatlon-699422.html", "text": "Сребърният медал от световното по биатлон на Владимир Илиев ще увеличи значително финансирането на българската федерация в този спорт. Пари от държавата зависят от резултатите от предходната година, припомня \"24 часа\".В момента биатлонът е поставен в трета категория, а от догодина ще премине в първа заради медала на Илиев в индивидуалния старт на 20 км. С медала Владо си осигури и участие в масовия старт на 15 км в неделя, в който участват 30-те най-добри биатлонисти.С шанс за участие е и Красимир Анев, който е записан като трета резерва. До участие в масовия старт биват допускани всички медалисти от световното, като това са седем биатлонисти.След това място намират състезателите от топ 15 в генералното класиране, които нямат медали. Те са десет до момента. Останалите участници са състезателите с най-много точки от световното в Швеция. Преди Анев като резерви са записани Клемен Бауер и Емилиен Жаклен.", "date": "2019.03.16", "title": "Среброто на Илиев позлатява федерацията по биатлон"}
{"url": "https://offnews.bg/obshtestvo/konnata-politcia-pochete-todorovden-s-traditcionni-nadbiagvania-galer-699436.html", "text": "С традиционните състезания полицаите от група „Конна полиция“ от столичната дирекция на МВР почетоха Тодоровден.Пред много гости и колеги участниците в празничното честване, организирано от СДВР с подкрепата на Столична община, бяха поздравени от главния секретар на МВР Ивайло Иванов, директора на СДВР старши комисар Георги Хаджиев и кмета на район Сердика Тодор Кръстев.Тържественото откриване на надпреварата започна на площада в квартал „Бенковски“ с празничен ритуал и водосвет. В състезанията и демонстрациите служителите от група „Конна полиция“ премериха майсторство в ездата и надскачането на препятствия. След оспорвана надпревара бяха отличени най-добрите ездачи. Главният секретар на МВР Ивайло Иванов връчи отличието на първенеца Светлана Търнева с кобила Аида. Второто място зае Димитър Милушев с кон Аркан, който получи наградата си от директора на ГД „Национална полиция“ главен комисар Христо Терзийски. На трето място се класира Любомир Златанов с кобила Дагда. Наградата му бе връчена от кмета на община Сердика Тодор Кръстев.След края на състезанията и демонстрациите деца имаха възможност да се запознаят с полицаите, да пояздят служебните коне, да се снимат с тях и да им се порадват.Снимки: МВР", "date": "2019.03.16", "title": "Конната полиция почете Тодоровден с традиционни надбягвания (галерия)"}
{"url": "https://offnews.bg/politika/v-stara-zagora-nominiraha-elena-joncheva-za-vodach-na-evrolistata-699431.html", "text": "Журналистът и говорител на ПГ на \"БСП за България\" Елена Йончева е с най-много номинации от област Стара Загора за кандидат за депутат в Европейския парламент, стана ясно по време на заседанието на Областния съвет на БСП – Стара Загора.През м. март се проведоха 11 конференции на общинските партийни организации. 49 са общо предложените кандидати за евродепутати. Партийните форуми номинираха лидера Корнелия Нинова, зам.-председателя на парламентарната група на левицата Драгомир Стойнев, досегашните евродепутати Сергей Станишев, Момчил Неков, Петър Курумбашев и Георги Пирински. Номинации получиха още Деница Златева, Румен Гечев, Георги Гьоков, Александър Симов, Иван Кръстев, Крум Зарков, Антон Кутев, Николай Бериевски и др.„Водачът на листата за евроизборите ще бъде гласуван утре на заседанието на Националния съвет, предстои в началото на април да бъде подредена и евролистата на БСП\", каза Драгомир Стойнев, член на ИБ на НС на БСП. ", "date": "2019.03.16", "title": "В Стара Загора номинираха Елена Йончева за водач на евролистата"}
{"url": "https://offnews.bg/112/tir-i-avtomobil-se-udariha-na-pat-e-79-ima-edin-zaginal-699434.html", "text": "Камион и автомобил са се ударили челно на главен път Е-79 между Ботевград и Скравена, съобщи . На място е загинал шофьорът на колата.По първоначална информация той навлязъл в платното за насрещно движение и така се е стигнало до тежката катастрофа. Пробата за алкохол на шофьора на камиона е отрицателна. Пътят е затворен.От Пътната агенция съобщават, че движението по трасето Ботевград - Мездра в посока София е пренасочено през Ребърково и Своге.", "date": "2019.03.16", "title": "ТИР и автомобил се удариха на път Е-79, има един загинал"}
{"url": "https://offnews.bg/zimni/rekordna-16-ta-pobeda-za-shifrin-v-poslednia-slalom-za-sezona-699441.html", "text": "Световната шампионка Микаела Шифрин спечели последния слалом за сезона на финалите на Световната купа по ски-алпийски дисциплини, провеждащи се в Солдеу, Андора. 24-годишната американка даде второ време в първия манш с 53.42 секунди, но бе най-бърза във втория с 54.73 секунди. По този начин общото ѝ време бе 1:48.15 минути. За американката това е 59-а победа в кариерата за Световната купа и 40-а в слалома.Швейцарката Уенди Холденер, която бе първа след първия манш финишира на второ място с изоставане от 0.07 секунди спрямо Шифрин. Швейцарката, която има три успеха за Световната купа, до момента е записала 22 подиума в слалом, но отново не успя да стигне до победата. Трета на почетната стълбичка с време 1:49.35 остана Петра Влъхова от Словакия.С победата си Микаела Шифрин вече има рекордните 16 за сезона за Световната купа преди последния старт утре. 40-та ѝ победа в слалома изравни рекорда на шведската легенда Ингемар Стенмарк.Шифрин този сезон спечели Големия кристален глобус за трета поредна година, взе малките световни купи в слалома и супергигантския слалом и е близо до спечелването на трофея в гигантския слалом преди финалното състезание за сезона в неделя. Тя води може да стане първата скиорка с четири глобуса в рамките на един сезон.", "date": "2019.03.16", "title": "Рекордна 16-та победа за Шифрин в последния слалом за сезона"}
{"url": "https://offnews.bg/futbol/levski-edva-ne-sbarka-v-stara-zagora-699439.html", "text": "Отборът на Левски спечели гостуването си на Верея с 4:3, в последния мач от редовния сезон в Първа лига, но показа прекалено много слабости в отбрана. Головете за \"сините\" отбелязаха Давиде Мариани от дузпа в 27-та минута, Сержиу Буш в 33-та, Станислав Костов в 38-та и Валери Божинов в 70-та отново от дузпа. Нуно Рейш си вкара автогол в 29-та минута, което бе първото попадение за Верея от 1 декември миналата година, а Орелиен Лола и Денислав Станчев също се отчетоха с по един гол за старозагорци.Играчите на Георги Дерменджиев създадоха доста положения пред вратаря Ганев, но до 27-та минута не успяваха да се възползват от тях бяха пропиляни. Тогава Буш спечели дузпа, а Мариани я превърна в гол. Радостта им обаче бе твърде кратка, като само две минути по-късно защитника Нуно Рейш прати топката в собствената си мрежа за да възстанови равенството. Два бързе попадения на Буш и Станислав Костов в 33-та и 38-та минута дадоха комфортен аванс на столичани и срещата изглеждаше предрешена. До почивката нови голове нямаше и двата отбора се оттеглиха при резултат 3:1 за Левски.След подновяването на играта Буш пропусна да се разпише отново, уцелвайки гредата. В 56-та минута домакините успяха да се върнат за втори път в мача чрез Орелиен Лола. Той финтира Живко Миланов и с прецизен удар не остави шансове на Николай Михайлов.Попадението стресна \"сините\" футболисти, които тръгнаха напред в търсене на четвърти гол. Междувременно в игра влезе казахстанското попълнение в \"синята\" селекция Еркебулан Сейдахмет, а гол Костов бе правилно отменен заради засада.В 70-та минута Мариани стреля от фал, Ганев изби, но Божинов стигна до топката и в опит да я върне в малкото наказателно поле, защитник на Верея я спря с ръка. Георги Иванов бе категоричен, че това е втора дузпа за Левски и червен картон за Шота Гвазава, а Божинов възстанови преднината от два гола на гостите.До края на двубоя пропуски направиха Буш, Паулиньо и Мариани, а в края на двубоя Верея стигна до трето попадение чрез Денислав Станчев. Той бе оставен непокрит в наказателното поле след удар на Ковальов и прати топката в мрежата зад Николай Михайлов.С победата Левски си върна временно второто място като в момента има актив от 54 точки.", "date": "2019.03.16", "title": "Левски едва не сбърка в Стара Загора"}
{"url": "https://offnews.bg/politika/karadaja-sistemnite-partii-chas-po-skoro-na-pregovori-za-natcionalnit-699438.html", "text": "Лидерът на ДПС Мустафа Карадайъ призовава \"системните партии\" да седнат на масата и да се обединят около национални приоритети и програма за развитие на страната.\"Ако има национално отговорни партии, да седнем на масата за дефиниране на националните приоритети на държавата\", призова Карадайъ в словото си на митинг в родопското село Барутин, предаде БТА.Според лидера на движението е необходимо да се очертаят и дефинират националните приоритети и едва след това да се търси решение за \"политическата и парламентарната криза в страната\". Тази политическа криза няма решение от модела \"стани да седна\", смята Мустафа Карадайъ.Десет години държавата ни е в състояние на инерция, защото няма визия и приоритети за развитието на страната, заяви председателят на ДПС. По негова оценка, от една страна, има парламентарна криза, а от друга \"сме на ръба на политическа криза\".Карадайъ определи като \"шизофренна\" политиката на разминаването в позициите на български политици при подкрепата на европейски резолюции и в действията им в страната. \"Едни европейци в Брюксел, с обратни действия в България,\" допълни той, цитиран от БТА.Според него \"за тях по-голяма ценност са национализмът и националистите, а не демокрацията, не европейските ценности\".\"Идват тези уж европейци, говоря за ГЕРБ, били за европейско развитие на страната, да ни лъжат, за да ни вземат гласа\", допълни лидерът на ДПС. В словото си той визира и \"другите\", които се опитват да пречат за постигането на целите от Консултативния съвет по национална сигурност, вместо да покажат, че \"не са онези от онова време\". Мустафа Карадайъ заяви, че няма да позволят нито на едните, нито на другите в опитите им за противопоставяне.Тази политическа криза има нужда от ясна визия за развитието, ускореното и догонващо развитие на страната, смята Мустафа Карадайъ.Лидерът на ДПС, представители на ръководството на движението и депутати участваха във възпоменателен митинг в памет на събитията в Барутин около възродителния процес през 1972 г.\"Демокрацията се извоюва включително с жертвата на нашите герои, но тя не е веднъж завинаги даденост. Ние всеки ден, всеки час, всяка минута, трябва да се борим, за да я съхраняваме и да я защитаваме в нашата родина\", каза пред множеството Карадайъ.", "date": "2019.03.16", "title": "Карадайъ: Системните партии час по-скоро на преговори за националните приоритети"}
{"url": "https://offnews.bg/kultura/nositeliat-na-oskar-pavel-pavlikovski-v-balgaria-izkustvoto-e-saotnos-699432.html", "text": "Забележителното е, че сте се срещали лично с Достоевски. Какво влияние оказва тази среща в киното?Срещал съм Достоевски в два смисъла. Първият е когато бях тийнейджър четох Достоевски и това, струва ми се, ме травмира за цял живот. Преди 30 години в Ленинград се запознах с правнука на Достоевски - Дмитрий Достоевски, който беше ватман по това време. Беше обиколил цяла Европа, следвайки стъпките на своя прадядо, но с цел да си купи втора ръка „Мерцедес”. Тогава направих документален филм за него - „Пътуванията на Достоевски”. Успях да убедя литературния отдел на Би Би Си да ми отпуснат финансиране за този проект, като им казах, че това е литературен филм. Филмът е забележителен. Получава номинация за документален филм на Европейските филмови награди. Всички документални филми на Павликовски могат да бъдат гледани свободно на неговата страница в Интернет. Те наистина заслужават внимание. В един момент Вие казвате даже, че след „Ида” в много отношения документалните Ви филми са по-интересни от игралните. Имате ли идея да се върнете към документалните филми?Мисля, че малко преувеличих, казвайки това. Исках по-скоро да привлека внимание към документалните си филми. Игралните филми някак си се „втвърдяват” с времето и когато по-късно се върнеш към тях си казваш: „Защо съм го направил това по този начин? Защо така съм го монтирал? Защо този кадър е точно такъв?”. Докато документалният филм няма как да бъде друг. При тях има нещо неповторимо. Документалните ми филми са приключенски в своята си форма, защото не знаех какво точно правя, а то е много интересно.Въпрос от медиите: Какво ви вдъхнови да направите „Студена война”?Много неща. Тази история отлежава в главата ми много отдавна. Историята на една трагична двойка, чиято любов все не може да се случи и до голяма степен причина за това са политически и исторически събития. Подобна е историята и на моите родители. Въз основа на моя личен опит мога добре да разбера трудностите в любовта. Мисля, че до голяма степен е една универсална история. Това, което сглоби филма беше контекстът на фолклорния ансамбъл. В Полша имаме такива фолклорни ансамбли, предполагам че и в България ги имате.Въпрос от медиите: Вярно ли е, че част от сцените в „Студена война” са отнели повече от 12 часа? Какво ви носи този перфекционизъм и какво място заема фотографията във вашите филми?За мен се носят такива странни легенди. 12 часа е всъщност нормален снимачен ден - няма нищо странно в това. Може би особеното беше, че правихме 45 дубъла понякога, друг път само 3. Опитвам се една сцена да я заснема от един единствен ъгъл, за да може след това да няма монтаж, да няма различни ъгли, които да се монтират. Опитвам се да постигна единство между сценографията, играта на актьорите и движението на камерата, което да произведе неповторима магия. Искам нещата да изглеждат много автентично, непосредствено и естествено, а понякога това изисква много дубли и много работа, което често изненадва актьорите и екипа, защото си представят, че ще снимаме оттук-оттам и при монтажа ще го нагласим, но аз не работя по този начин. За мен всяко едно изкуство е въпрос на съотношение между ред, подреденост и хаос. Всеки един творец има индивидуален подход. Аз се опитвам филмите ми да имат цялостност, единство, подреденост и едновременно спонтанност и непосредственост, което само по себе си е противоречие, но това е моят подход. Актьорите са много различни. Някои са много добри, когато са със свежи сили, други се справят по-добре, когато са уморени и тялото взима връх над ума.Базирайки се на сценария на филма, както и на Вашия личен живот - Вие напускате родината си много рано, какво означава родината в сърцето на един емигрант?Филмът си е филм, животът си е живот. Напуснах Полша без да си давам сметка. Мислех, че отиваме на екскурзия в Лондон, а се оказа, че ще останем, тъй като майка ми се омъжи за чужденец, по-скоро за англичанин, което е точно обратното на чужденец. В първата част от живота си човек търси нови неща, търси вълнения, докато в последната третина - по-скоро търси някакво място и общност, към които да принадлежи. Не толкова да открива множество неща хоризонтално, а да се задълбочи в едно нещо. Преди 7 години се завърнах в Полша. Дойде от само себе си. В днешния динамичен свят всичко е много крехко и променливо. Тази необходимост от принадлежност обяснява до голяма степен и промените в политическия живот, които наблюдаваме.Що се отнася за филма - това е по времето на Сталин, време, в което е много трудно да се живее в Полша. Двамата главни герои са много различни. Ако за Виктор животът в Полша е действително невъзможен - той се задушава там, то Зула се чувства добре в Полша. Попадането ѝ във фолклорния ансамбъл е най-хубавото нещо, което може да ѝ се случи. Пред нея въпросът за свободата не стои и по-скоро се чуди какво ще прави на Запад. Хората са различни. Зависи какъв човек си, от какъв произход си, каква ти е историята и за каква политическа партия гласуваш.Въпрос от публиката: След „Ида” за втори път снимате филм за следвоенните години в Полша. Киното лекува ли травмите ни или ги държи отворени?Зависи от публиката. За мен да снимаш филм си е травма само по себе си. Никога не си задавам въпроса „Как ще въздейства филмът?”. Функцията на киното е да води публиката на едно пътешествие. Да ѝ покаже, че животът може да бъде прекрасен, трагичен, парадоксален. Да покаже, че действителността не може да бъде сведена до една простичка история, както все повече се опитват да ни накарат да вярваме. Вярно е, че филмът завършва трагично, но ми се иска да вярвам, че на излизане от залата зрителят се чувства окрилен. За мен това е филм, който би трябвало да окриля хората.Във финалните надписи срещу Вашето име стоят три функции - режисьор, сценарист и автор на образа. Казвали сте, че според Вас операторската работа е прекалено фетишизирана в киното и едно от доказателствата, интерпретирано в доста противоречив план, е „Оскарът”, който получи Алфонсо Куарон за най-добър оператор. Любопитното е, че и трите „Оскара”, които получи Куарон бяха в същите категории, в които и Вие бяхте номиниран. Кои са етапите, през които минавате, когато създавате визуализациите на Вашите филми?Вярно е, че в надписите срещу името ми пише три роли. Автор на образа е различно от оператор. Авторът на образа на един филм е нещо много повече от самите снимки. Това е продукт от цялостния екип под ръководството на режисьора. Знам, че някои режисьори не се занимават с тази част, а я оставят на оператора, но това не е моят подход. Сценографията също е много важна. Не съм сценарист, аз съм автор на историята. Не се придържам никога към твърд сценарий. Разбира се сценарият е необходим, за да кандидатстваш да те финансират, но в процеса на работата го променям около 195 пъти. Важното е основната история, която искаш да разкажеш.Като цяло се опитвам да не се съобразявам с тенденцията в съвременното кино - да има строго разделение на труда при снимането на филм. Всеки си има точно определени задължения и си ги изпълнява. Работата по един филм се състои от много етапи и елементи и според мен работата на режисьора е да ръководи всеки един от тях. В съвременното кино много ясно си личи дали гледаш филм, който е режисьорски, или гледаш филм, при който е имало ясно разделение на труда - един продуцент е купил книга, наел е друг писател, който да направи сценарий, наел е оператор и всеки е работил самостоятелно по своята част. Съвсем различно е.Процесът е дълъг. Когато започнах да разработвам филма, това което ме смути беше, че историята е много близка с тази на моите родители, а когато работиш по една истинска история, не ти се дава свобода да направиш историята интересна за зрителите. Тогава ми дойде идеята за фолклорния ансамбъл. Когато поставих цялата история в този контекст, стана възможно историята да се развие и да бъде по-увлекателна. Поканих двама актьори, с които правихме части от диалозите и наблюдавах какво се получава и какво не. Продължавах да редактирам. В края на работата ми с тях достигнах до един сценарий от около 60 страници, което е малко необичайно.Започнахме с оператора и сценографа да търсим места за снимки. Показах им снимки на родителите ми от семейните албуми, картини и снимки от това време, които ми харесват. Докато оглеждахме местата, продължавах да редактирам сценария. При самите снимки имахме снимачни седмици от по 5 дни, като нормалното е 6. Пет дни са лукс. Един ден почивахме и един ден монтирах и редактирах сценария. Снимахме на 15 различни места, като две от тях са извън Полша. Имахме доста почивки между снимките на различните терени, през които продължавах да редактирам и монтирам. За мен това един дълъг процес, в който човек постепенно се приближава към истинското. Мога да дам дори примери с някои несполучливи моменти, които накрая останаха във филма. Всичко това е абсолютно противоположно на начина, по който се работи в индустрията днешно време. Трябва да имаш продуцент, който е много добър и ти има много доверие. Това има общо с моя опит и на документалист, тъй като винаги правех филмите на момента без сценарий.По отношение на Алфонсо Куарон, той е много добър мой приятел. „Рома” е една негова обсесия и голямо лично постижение. Той имаше много време да работи по този филм и наистина му се отдаде.Въпрос от медиите: Как сте се чувствали като дете измежду сложните отношения на Вашите родители? Как това Ви е повлияло?Когато си дете не поставяш нещата под въпрос, възприемаш ги такива каквито са. Всичко това ме научи, че е напълно възможно всеки един да е прав и пак всичко да се провали. Въпреки че родителите ми се разделяха, ожениха се за други хора, разведоха се, пак се събраха, отново се разделиха, но в крайна сметка бяха най-прекрасната и обичащата се двойка, която можете да си представите. Родителите ми ме научиха, че една история не може да бъде съдена само по своя край.Въпрос от медиите: Преди 7 години сте се върнали в Полша. Какво има в Полша, което не намирате другаде? Какво е специфичното в Полша, което води до производството на много по-добро кино от това в други страни от Източна и Централна Европа, които по-скоро изостават в това отношение, въпреки че може да се каже, че тези страни имат подобна история?Русия също има доста добро кино. Бивша Югославия също. Радвам се, че харесвате полското кино - не на всички се харесва. По отношение на това какво ми дава Полша - това е много лично преживяване. Не бих могъл да го обясня. В Полша има много възрастни мои роднини, които за мен са морални ориентири и стожери. Хора, които въпреки трудния живот, който са водели, са успели да запазят ценностите си. Тези хора са на изчезване вече, но се радвам, че успявам да общувам с тях. Много обичам Варшава. Израснал съм там. Това не е красив град, но за мен е специален. Много е богат и има енергия. Понякога те изтощава, изсмуква те, но енергията му е много силна. В Полша има много история, която не е абстрактна, а присъстваща, осезаема, видима история. Съвсем на близо от мястото, на което живея във Варшава, има вход на канализация, който е бил използван от бунтовниците по време на Варшавското въстание през Втората световна война. Историята присъства много осезаемо и това ме вдъхновява.Защо са толкова кратки вашите филми? „Ида” е само 80 мин., „Студена война” за географски и исторически мащаб тези 90 мин. изглеждат като късометражен филм.Дори няма 90 мин., надписите са много дълги. От „Моето лято на любовта” всички мои филми са 83 мин. и половина. Не знам защо се получава така, сигурно е свързано с моят метаболизъм. Шегата настрана, обичам да гледам дълги филми, но когато ги правя предпочитам да не губя време за скучни моменти и се фокусирам върху силните, които могат да направят филма визуален, пластичен и многопластов. Също така обичам да работя чрез загатване, а не чрез директно показване.", "date": "2019.03.16", "title": "Носителят на Оскар Павел Павликовски в България: Изкуството е съотношение между подреденост и хаос"}
{"url": "https://offnews.bg/sviat/rusia-niama-da-ostavi-bez-otgovor-sanktciite-na-es-nalozheni-zaradi-i-699443.html", "text": "Русия няма да остави без отговор новите санкции, които Европейският съюз наложи срещу 8 руски военни заради инцидента в Керченския пролив, обявиха от руското външно министерство, цитирани от TASS. , че разширява списъка на санкциите срещу Русия, свързани със ситуацията около Украйна заради инцидента в Керченския пролив от 25 ноември 2018 г., когато руски граничари с помощта на оръжия задържаха в района на Керченския пролив украинския буксир \"Яни Капу\" и бронираните артилерийски катери \"Бердянск\" и \"Никопол\", плаващи от Одеса към Мариупол. Няколко украински моряци бяха ранени. Плавателните съдове бяха конвоирани до Керч, а намиращите се на тях 24 украинци, сред които двама от украинската служба за сигурност, бяха арестувани и обвинени в „незаконно пресичане на границата, извършено от група лица по предварителна уговорка или организирана група, с използване на насилие или със заплаха за използването му\".Според руското външно министерство граничните им офицери са действали съобразно международното право и санкциите само ще окуражат Киев да продължи \"политиката си на провокация\". От министерството още заявяват, че Русия няма да остави мерките без отговор.\"Претекстът за въвеждането на санкции срещу нашите съграждани е изключително лицемерен и циничен. Проблемът най-вече засяга гранични служители от Федералната служба за сигурност на Руската федерация, които смело изпълниха дълга си да защитят държавните ни граници. Единствената \"вина\" на нашите гранични офицери е, че с решителните си действия те потушиха провокацията, организирана в Керченския пролив от киевските власти на 25 ноември 2018. Русия няма да остави неприятелските действия на Европейския съюз неадресирани\", се казва още в изявлението на министерството.В списъка със санкции поименно са посочени имената на осмината, сред които това на командващия войските в Южния военен окръг генерал-полковник Александър Дворников и началникът на Граничното управление на ФСС /Федералната служба за сигурност/ в Крим и Севастопол Сергей Станкевич. Под санкциите попадат командирът на катера „Суздалец“ на руските военно-морски сили Сергей Шчербаков, началникът на управлението на ФСС за република Крим и Севастопол Сергей Ромашкин, началникът на пункта на ФСС в Керч Алексей Шатохин, зам.-началникът на бреговата охрана при ФСС в Крим Андрей Шеин, командирът на кораба „Дон“ Алексей Саляев и командирът на „Изумруд“ Андрей Шипицин. В изявлението на руското външно министерство още пише, че решението на Европейския съвет показва незачитане на правото на Руската федерация да защитава държавните си граници. \"Това е безотговорно решение, което окуражава Киев да продължи политиката си на провокация, която заплашва сигурността на Руската федерация и други държави в региона на Черно море, включително и държави членки на самия Европейски съюз\", заявиха от Министерството. Пазители на законаСпоред руското министерство украинските кораби нарушили морската граница на Руската федерация на място, което било руска територия дори преди \"\" на Крим в Русия през март 2014 г.\"Задържането на украинските плавателни съдове и техните екипажи беше извършено от нашите гранични офицери, напълно спазвайки нормите на международното право, конституцията и действащото законодателство на Руската федерация. Украинските служители по-късно публично признаха, че са участвали в организацията на провокативните дейности\", казват още от руското министерство. Москва още изрази съжалението си, че чрез прилагането на санкции Европейският съюз всъщност се съгласява с киевските власти, които преобърнали ноемврийските събития в Керченския пролив \"надолу с главата\". \"Не можем да не отбележим, че това специфично решение беше взето малко преди президентските избори в Украйна\", допълват още от Русия. ", "date": "2019.03.16", "title": "Русия няма да остави без отговор санкциите на ЕС, наложени заради инцидента в Керченския пролив"}
{"url": "https://offnews.bg/bojni/daniel-asenov-stigna-do-finala-na-evropejskoto-po-boks-699445.html", "text": "Даниел Асенов-Тайсъна стигна до финала на провеждащото се във Владикавказ Европейско първенство по бокс за мъже и жени до 22 години в категория до 52 килограма. Роденият в Кукорево боксьор победи украинеца Ростислав Билостотски с 5-0 в полуфиналния двубой. И трите рунда в мача бяха истинско зрелище.Двамата опоненти бяха много активни, но ударите на нашия представител по-често намираха целта. В момент от втория рунд Билостотски вкара три крошета в главата на петкратния Европейски шампион. Това обаче по никакъв начин на разколеба Асенов. В края на третия рунд българинът притисна Билостотски в ъгъла и започна да вкарва мощни удари в тялото му. В този момент прозвуча и финалният гонг, след който петимата съди бяха единодушни в решението си и дадоха победата на българина.Така утре братя Асенови ще се бият в двубой за титлата. По-малкият брат Асен ще има за съперник руснакът Сергей Ярулин в категория до 56 килограма, а за да стигне до шестата си титла на Стария континент Даниел ще трябва да преодолее Киъран Макдоналд от Англия.", "date": "2019.03.16", "title": "Даниел Асенов стигна до финала на Европейското по бокс"}
{"url": "https://offnews.bg/izvan-terena/mesut-jozil-pokani-erdogan-na-svatbata-si-699433.html", "text": "Бившият германски национал от турски произход Месут Йозил покани президента на южната ни съседка Реджеп Тайип Ердоган на сватбата си.30-годишният полузащитник ще мине под венчило със звездата от турските сериали Амине Гюлше през лятото на тази година. Ердоган е поканен като почетен гост, но не е ясно дали ще присъства.Йозил явно много харесва Ердоган, тъй като за първи път се срещна с него през 2018 година и получи порицание от страна на общественото мнение в Германия, където не одобряват напълно методите на управление на турския президент.Любопитното е, че невестата на Йозил също се ползва от благата на двойното гражданство. Освен турско, тя има и шведско.Тя е родена и израснала в Швеция, а през 2014 година печели титлата Мис Турция. Това ѝ открива пътя към киноиндустрията. Амине Гюлше се е снимала в някои от най-хитовите сериали, сред които \"Сега и завинаги\".", "date": "2019.03.16", "title": "Месут Йозил покани Ердоган на сватбата си"}
{"url": "https://offnews.bg/zimni/vladimir-iliev-izvede-shtafetata-ni-do-9-v-sveta-699453.html", "text": "Сребърният медалист в индивидуалния старт на 20 км на световното първенство по биатлон в Йостерсунд Владимир Илиев изведе щафетата ни до 9-ото място на шампионата на планетата.Другият лидер в отбора ни Красимир Анев направи много добър първи пост и само с 1 допълнителен патрон за двете стрелби предаде 13-и само на 21,4 от лидера Русия. Антон Синапов имаше нужда от 3 допълнителни патрона. Чепеларецът завърши 11-и на 57,1 сек от Франция.На трети пост Димитър Герджиков също имаше нужда от още 3 патрона, за да свали всички 10 мишени. Той предаде 12-и на 1,55,7 мин от вече поелия лидерството норвежки тим.Сребърният медалист от индивидуалния старт Илиев бяга много бързо с общо 3-о време от биатлонистите на последен пост. След 2 допълнителни патрона той изведе карето на 9-ата позиция в крайното класиране. Световната титла бе за Норвегия. Втори и трети са Германия и Русия.В женската щафета златото пак спечели Норвегия. България бе затворена с обиколка и се нареди 20-а.", "date": "2019.03.16", "title": "Владимир Илиев изведе щафетата ни до №9 в света"}
{"url": "https://offnews.bg/112/falshiv-signal-za-bomba-evakuira-tcentralnata-avtogara-i-zhp-garata-v-699448.html", "text": "Централната автогара и жп гарата в София бяха евакуирани заради сигнал за бомба, съобщи БНТ. Обаждането по телефона е получено в 17:45 ч. и е довело до незабавната евакуация на пътници и служители.Проверка на МВР е установила, че сигналът е фалшив и няма опасност. Работата на гарите е възстановена и няма промяна в разписанието на автобусите.От пресцентъра на БДЖ също съобщиха, че не е имало прекъсване на движението на влаковете, като клиентите на БДЖ са насочвани да си закупуват билети от превозния персонал в композициите. В момента движението на влаковете през Централна гара София сеосъществява по разписание. ", "date": "2019.03.16", "title": "Фалшив сигнал за бомба евакуира централната автогара и ЖП гарата в София"}
{"url": "https://offnews.bg/sviat/nevizhdano-veche-sa-sabrani-1-84-mln-darenia-za-blizkite-na-zhertvi-699426.html", "text": "Доброволен фонд, създаден за набиране на дарения в подкрепа на пострадалите от терористичните нападения срещу две джамии в новозеландския град Крайстчърч, е събрал над 2,7 милиона новозеландски долара (1,84 милиона щатски долара).Това съобщи БТА, като цитира в. \"Ню Зиланд херълд\".Новозеландска група за подкрепа на жертвите на насилие е създала страници в мрежата и на тях за по-малко от едно денонощие са събрани 1,6 и 1,1 милиона новозеландски долара. \"Нашият фонд дава възможност на хората да изразят солидарността си с пострадалите от терористичните нападения и техните семейства. Всички събрани средства ще бъдат разпределени между семействата на жертвите на нападението срещу джамиите\", се посочва в съобщението на фонда, цитирано от всекидневника.В петък, 15 март, въоръжени лица са нахлули в джамиите Ан Нур и Линууд в Крайстчърч, когато там е имало стотици хора, и открили стрелба.Според най-нови данни 49 души са били убити при нападенията, а десетки ранени са откарани в болници.По обвинение за нападенията са арестувани двама мъже и една жена. Единият от тях е 28-годишен австралиец, който вече бе изправен пред съда и задържан под стража до 5 април. Другите двама засега са в следствения изолатор. Полицията съобщи, че се изяснява тяхното съучастничество в нападенията.", "date": "2019.03.16", "title": "Невиждано: Вече са събрани $1,84 млн. дарения за близките на жертвите в Крайстчърч"}
{"url": "https://offnews.bg/obshtestvo/protestirashti-v-sofia-poiskaha-predsrochni-izbori-i-nova-konstitutcia-699446.html", "text": "Днес се проведе протест срещу правителството на ГЕРБ и \"безогледното българоубийство\" пред Народното събрание, предаде БГНЕС. Днешното шествие преминало през Народното събрание, Министерския съвет и Президентството, след което се отправило към бул. „Витоша” и се върнало обратно към парламента.Протестиращите, някои от които облечени с жълти жилетки, били около стотина човека. Демонстрантите се опитали да пробият полицейския кордон малко преди официалното начало на протеста в 14 ч. с цел да спрат движението по бул. \"Цар Освободител\", но без успех. В отговор полицията използвала сълзотворен газ и повикала подкрепление. Протестиращите се обявили за борба с корупцията, нова конституция и предсрочни избори. Основното им искане обаче е провеждане на национален референдум за промяна на системата на управление към пряка демокрация.„Целта на протеста ни е да се съберем достатъчно много и тъй като сме в правото си на обсада на парламента да пробием, при втория си опит полицейския кордон и да достигнем вратите, и то с такъв устрем, че да излезем от другата страна. Ние няма да ги осъждаме, те сами се осъдиха с делата си. В сряда, в 14 ч. ще бъдем достатъчно много повече отсега, за да свършим каквото трябва”, заяви пред БГНЕС Спас Мантаров, който е организатор на протеста.Шествието било организиран в социалните мрежи и се очаква утре да има нова демонстрация от 17:30 ч.", "date": "2019.03.16", "title": "Протестиращи в София поискаха предсрочни избори и нова конституция"}
{"url": "https://offnews.bg/analizi-i-komentari/kakva-pensionna-sistema-tova-si-e-chista-piramida-699425.html", "text": "Вероятно всички сте чували крилатата фраза, че политиците са много добри в създаването проблеми, които след това триумфално да решават. У нас обаче те и за това не стават. Проблеми създават, но после не ги решават, а само ги замитат под килима.По стар соцнавик, се снишават, докато мине бурята. Какво от това, че са ощетили хиляди невинни хора, които съвестно са изпълнявали закона. Какво от това, че са разбили живота на стотици семейства и са ги обрекли на мизерия.Преди седмица се възмутих от една „дребна“ поправка в закона, с която се променя формулата, по която се изчислява пенсията на пенсиониращите се след 01.01.2019 г. Прокарана на тъмно, набързо, без оценка на въздействието и икономическа обосновка. Според нея за пенсия вече ще се вземат предвид само осигуровките върху доходите след 2000 г. По признанието на отговорния орган – НОИ, ощетени са 37,5% от бъдещите пенсионери!Какво се случи оттогава досега?Бях залят със сигнали на отчаяни хора, които цял живот са се осигурявали честно върху заплатата си, и сега разбират, че са жестоко прецакани. При някои от тях разликата в размера на пенсията между новата и старата формула надминава 100%. Прилагам само един от примерите, на човек който разполага с официална справка, направена от НОИ – по новата формула бъдещият пенсионер ще получава 254.08 лв., а по старата е можел да получава по 522.90 лв.! При и без това мизерните пенсии, това си е чист грабеж!НОИ, който имаше на страницата си два вида калкулатори за изчисляване на пенсиите – по новата и по старата формула, не само не взе отношение по проблема, но бързо премахна възможността за сравнение! Сега там има калкулатор само за новата формула! А специалистите му категорично отказват консултации за двете формули. Защо? За да не създавали напрежение?!? Т.е. за тях: няма калкулатор – няма проблем. Как да не очакваме тогава скоро и познатото: няма човек – няма проблем!?Депутатите и социалният министър, който по стечение на обстоятелствата е и бивш дългогодишен директор на НОИ, потънаха вдън земя! Заети са с „по-важни“ въпроси като например амнистията за дълговете на мюфтийството, които между другото, са натрупани основно от неплащане на пенсионните вноски на ислямските духовници. Сал един Хасан Адемов (ДПС, председател на социалната комисия) се изказва – признава, че има проблем с пенсиите след 1 януари т.г. и изразява надежда, че в края на годината може да се направят корекции, ако се налага. Евентуално!?А дотогава? Какво ще се случи с хората, които са обречени да получават по-малки пенсии от тези, за които са спестявали? За какво доверие в пенсионната система можем да говорим, ако най-големият измамник в държавата е самата държава, която винаги ще намери начин да те прецака?А сметките не са никак сложни – в примера, който дадох по-горе имаме доказателство от самия НОИ за пенсия, чийто нов размер е ДВА ПЪТИ по-нисък от този по старата формула. В останалите случаи, с които се запознах, се натъкнах на още по-фрапантни случаи, където разликата достига до ЧЕТИРИ ПЪТИ. Ще цитирам само два от тях: намаляване на пенсията от 900 на 270 лева в единия случай и от 425 на 165 лева, в другия случай. Говорим за разлики в размер на 250 до 650 лева на месец от всеки нов пенсионер, които държавата ще „икономиса“. А, само през тази година у нас ще се пенсионират около 100 хил. души, от които по признание на НОИ 37 хил. ще са с намалена пенсия. За една година държавата ще ги „глоби“ с между 100 и 200 милиона лева, а за следващите 20 години сумата набъбва съответно на между 2 и 4 милиарда лева. Ето как пенсионната система заприличва на чиста пирамида – вземаме от едни, за да дадем на други. И така, докато свършат парите.Логичният въпрос е защо се прави всичко това? Щеше да е смешно, ако не беше цинично обяснението на НОИ, че така спестявали на хората обикалянето по фирмите в търсене на документи! Истината е, че така се спестяват пари – както видяхме по-горе, между 2 и 4 млрд. лв. за двадесетина години! За гигантския държавен бюджет това е капка в морето. Особено, като се има предвид как с лека ръка управляващите прахосват пари за обречени проекти като АЕЦ „Белене“ и „Турски поток“.Но за обикновените граждани това са изстрадани пари за що-годе прилични старини. Тези граждани не желаят да получават подаяния от политиците под формата на великденски или коледни добавки, или някакви мъгляви обещания за 10% увеличение на пенсиите. Те искат просто да получават това, за което са спестявали – своите си пари. Защото имат достойнство! И цял живот са работили честно и почтено. Ако и политиците имат достойнство, те трябва веднага да оправят кашата, която сами забъркаха, и да отменят скандалната поправка. Или поне да въведат преходен период, в който хората да избират по коя формула да се изчислява пенсията им. Защото и един гражданин да има ощетен, това е голям проблем. Който, когато и да бъде решен, все ще е късно.", "date": "2019.03.16", "title": "Каква пенсионна система? Това си е чиста пирамида!"}
{"url": "https://offnews.bg/obshtestvo/za-trafika-s-tcel-trudova-eksploatatcia-razkazva-dobriana-petkova-699141.html", "text": "Набирането на хора за трудова експлоатация най-често става чрез обяви за работа. Обикновено те са за нискоквалифициран труд, с предложение за много пари. Звучат помпозно и примамливо. Не липсват случаи, в които жертвата си мисли, че заминава да работи, а се оказва принудена да проституира, описва Добряна. Според нея от такива обяви се подмамват дори образовани хора.Социалните мрежи са другото място за набиране. \"Страшно лесно се доверяваме на информация, публикувана в интернет пространството. Не се замисляме, че зад нея могат да стоят и хора, които са злонамерени. Често не осъзнаваме, че публикации за работа в социалните мрежи са рискови и могат да се окажат пълна измама. Не бива да приемаме всяко предложение като чиста монета. Наблюдаваме явление за безкритично възприемане на информация. Не рядко чуваме фразата „Пише го във фейсбук, значи е вярно“. Хората тряба да бъдат внимателни, тъй като някой може да се възползва от уязвимото им положение, от личните им данни. Трафикантите използват мрежите като инструмент за набиране на жертви. Търсят определени характеристики, разпознават хората в риск от въвличане“, казва експертът.Във фейсбук зарибяването понякога започва през уж небрежни покани за приятелства, чрез ухажване. \"Често жертвите идват от неподкрепяща семейна среда, имат опит с насилие, имали са сложни семейни отношения. И лесно се поддават на това, че някой просто е привидно добронамерен към тях, обръща им внимание, а те му се доверяват. В Националната комисия сме работили по случаи на необразовани хора, които използват фейсбук. Разменят си телефонните номера с непознати, влизат във връзка с тях. Ако става въпрос за жени, които са преживяли насилие в семействата си, те не рядко търсят нова връзка, с която се опитват да запълнят празнината“, обяснява Добряна.Оттам пътят до заминаването в чужбина и експлоатирането на труда им е кратък.Добряна разказва и за 16-годишно момиче, за което мечтата да намери щастие в Италия, се оказва пълен кошмар. Далеч от първоначалните й очаквания, момичето е държано в принудително подчинение, под ключ, за да работи в оранжерия.\"По този случай работихме съвместно с колеги от неправителствена организация, която изпълняваше проект за подобряване на живота в икономически план на хора от уязвими селски райони. От организацията реализираха обучения за отглеждане на селскостопански продукти, билки и др. сходни дейности, с цел местните да започнат малък бизнес. В програмата участваше и ромско семейство и тяхната дъщеря. Родителите й подкрепяха идеята тя да бъде образована, да си намери добра работа и да продължи развитието си. Впоследстие, момичето, символ на инициативата, се влюби в един младеж, който ѝ предложи да се оженят по техните обичаи. Заминали на работа в Италия с голяма група българи.\"Оказва се, че момичето е минало през границите с фалшиви документи. Това се разбрало, когато звъннало на представителя на НПО-то да търси помощ. Разказало, че са държани да работят в оранжерия и живеят заключени в мазе. Междувременно разбрала и че е бременна.\"Тогава много бързо се координирахме с италиански колеги от една тяхна гореща линия. Момичето не беше високообразовано и дори не знаеше в кой район на страната се намира. Понеже от време на време ги пускаха до едно магазинче, тя ни подаде номера на коли, на табели наоколо, за да разберем къде са. Оказа се едно село. Изключваше си телефона, тъй като нямаше къде да го зарежда. Бяхме направили план кога да го включи, как да отиде до магазина. Тя нямаше дори обувки. Бяхме обезпокоени и за здравето ѝ, тъй като получи и проблем с бременността. Опасявахме се за живота ѝ, споделя Добряна. Направихме план да отиде до магазина и там да я причакат италианските колеги. Всичко приключи щастливо - върна се жива и здрава от Италия, има си бебе. Много хора се включиха в операцията. Колегите от Италия, НПО-то и Международната организация по миграция я върнаха в България, придружиха я. Тъй като не беше пълнолетна се включиха и разследващите.”Тя описва и друг типичен маниер, по който жертвите са въвличани в този вид трафик:\"Често набирането на хора става от уста на уста. \"Гошо каза, че има много добра работа в Чехия\" и заминават. Пари се искат предварително, преди самото пътуване или в други случаи им се казва, че разходите за настаняване и транспорт ще им бъдат удържани от заплатата, когато почнат да работят. Нерядко вземат заеми, за да тръгнат. Отпътуват дори цели семейства. Пристигат на една от централните гари в Прага (за където имаме много случаи) и там или никой не ги чака, или съмнителен човек ги поема. Настаняват се и дълго време никой не ги вика на работа. Парите, с които са тръгнали, започват да привършват. И така лесно биват изнудвани: ще работиш за по-малко, няма да подписваш договор.\"В Чехия жертвите най-често работят в селското стопанство и в цехове за производство на авточасти. В Англия най-често работят в автомивки или като домашни помощници. В Италия и Испания - в строителството и селското стопанство.За да предотврати този вид трафик, Националната комисия ежегодно прави национални кампании, в партньорство с Главната инспекция по труда, Агенция по заетостта, синдикати и други заинтересовани институции и организации. Например, на терминали и автогари сред заминаващите се разпространяват информационни материали с важни телефони в случай на нужда и помощ, изработват се специални видео-спотове, които да насочат вниманието на хората към тази форма на експлоатация, провеждат се множество срещи с уязвими групи и т.н.За да не станем жертва...Добряна съветва всяко предложение за работа в чужбина да се проучи внимателно преди заминаването. Ако човек не може сам да прецени дали работодателят е надежден, винаги може да се обърне за консултация към Агенцията по заетостта или ГИТ - на горещата телефонна линия 0700 17 670 или на място.Когато се предлага работа, винаги трябва да се проверят добре фирмата и посредническата агенция.Знак за нередност е, когато на работникът се искат пари предварително.Сигнал за тревога са и съмнителните данни за контакт. Понякога за уж солидни обяви е оставен електронен адрес в ABV или в Gmail. Aко компанията е солидна, тя би ползвала собствен домейн.\"Най-сложното в трафика с цел трудова експлоатация е, когато хората знаят, че ще бъдат експлоатирани. Цели семейства се изнасят и знаят, че дори с парите, които ще вземат, или с начина, по който ще се препитават, поне ще оцелеят. А тук са зависими от лихвари, пазаруват на вересия, докарани са до просия. Лесно ги убеждават да заминат, а след това още по-лесно ги държат в подчинение \", обобщава Добряна.Често се предлага заплащане, при което не е ясно дали ще има удръжки и осигуровки. Така дори при трудова злополука няма кой да им покрие медицинските разходи, а те са много високи. Важно е работниците да имат договор, който дава и осигурителен, и трудов стаж, съветва експертът. И още - да не подписват документи, които не разбират.В случай на нужда потърпевшите могат да се свържат с , вкл. на нейната .", "date": "2019.03.16", "title": "За трафика с цел трудова експлоатация – разказва Добряна Петкова"}
{"url": "https://offnews.bg/futbol/ludogoretc-i-tcska-zapaziha-distantciata-699450.html", "text": "Отборите на Лудогорец и ЦСКА постигнаха победи в последния 26-и кръг на редовния сезон и по този начин запазиха дистанцията помежду си преди битките в първата шестица. Шампионите разгромиха с 6:0 Септември в Разград.Тимът от Разград поведе още в седмата минута, като точен бе Якуб Шверчок. Последваха голове на Шверчок (21), Драгош Григоре (24 д.) и Марселиньо (42). В 55-ата минута Марселиньо вкара ново попадение, а в 64-ата Клаудиу Кешерю също записа името си сред голмайсторите.ЦСКА пък победи гостуващия Берое Стара Загора с 2:0. Първото попадение за “червените” вкара Тиаго Родригес още в 18-та минута след хубав пробив отдясно на Жоржиньо. Той преодоля Матеус Леони без затруднения и подаде много удобна топка на дузпата, откъдето Тиаго не остави никакви шансове на Душан Перниш. В края на срещата Ерол Еркан от Берое си отбеляза автогол.В класирането “армейците” събират актив от 57 точки на второто място, докато Берое остава с 42 и след този кръг може да се озове на 6-та позиция. Лидер е Лудогорец i 62, а трети е Левски с 54.", "date": "2019.03.16", "title": "Лудогорец и ЦСКА запазиха дистанцията"}
{"url": "https://offnews.bg/politika/rumiana-kolarova-i-sled-napuskaneto-na-parlamenta-volia-shte-podkre-699435.html", "text": "С напускането на парламента „Воля“ окарикатурява позицията на БСП, коментира политологът доц. Румяна Коларова в интервю за радио \"Фокус\".Това са две несравними партии, които обаче се придържат към една и съща политическа стратегия, смята Коларова. Според нея „Воля“ ще продължи да гарантира конструктивна подкрепа за управляващите.Тя добави, че настоящата политическа ситуация е резултат от отдалечаването на БСП от стратегиите и програмните модели на европейската левица.Политологът коментира, че „Воля“ преди всичко иска да покаже, че гласът им се слуша от управляващите и едва на второ място – че се дистанцират от българския парламент. „При БСП е обратното. Левицата на първо място търси дистанциране от парламента на всяка цена, а едва на второ място искат да покажат, че гласът им се слуша. Защо? Защото БСП търси предсрочни избори за разлика от „Воля“, която сегашната ситуация в парламента я устройва, тъй като по отношение на кворума има ролята на ключова партия и балансьор. Левицата търси радикален изход от сега създалата се ситуация –те искат предсрочни избори“, добави доц. Коларова.Според нея, ако ГЕРБ запази преднина на предстоящите европейски избори, било то и с 2%, БСП ще получи сериозен удар. За „Воля“ обаче следващи предсрочни избори биха били рискови, защото не се знае дали ще влязат в следващ парламент.", "date": "2019.03.16", "title": "Румяна Коларова: И след напускането на парламента 'Воля' ще подкрепя властта"}
{"url": "https://offnews.bg/vodni/petar-stojchev-otnovo-e-svetoven-shampion-po-pluvane-v-ledeni-vodi-699447.html", "text": "Днешният ден със сигурност ще остане в спортната история, защото носителят на 11 световни титли по плувен маратон Петър Стойчев освен че стана за втори път световен шампион по плуване в ледени води в Мурманск, го направи с невероятен рекорд. Българинът изплува дистанцията от 1000 метра за 12 минути и 10 секунди, като подобри собственото си постижение от преди две години с 5 секунди.Басейнът, който беше изрязан върху заледеното езеро Семеновском с размери 25 метра посрещна 403 плувци от 32 държави, а в дисциплината на Стойчев бяха 41 състезатели. Българинът стартира в последната серия и още от началото поведе конкурентите си. С всяка изминала дължина Петър Стойчев увеличаваше аванса си и накрая финишира с преднина от 34 секунди пред втория Фергил Хестерман (Холандия) и на 0.53 минути от третия Владислав Сапожников (Русия). „Чувството е невероятно. Имаше напрежение преди старта, защото искаха да мина още един лекарски преглед, но нямаше проблем. Показателите ми бяха кръвно налягане 120/85, пулс 72 удара в минута и температура на тялото 36.8 градуса. Вероятно някой искаше да ме разконцентрира или изнерви, но аз не съм от вчера в плуването и винаги съм подготвен за различни манипулации. Беше ми много студено, тактиката на екипа ми сработи идеално.Първите 200 метра да аклиматизирам, после да изравня евентуално лидера и след това да натисна. Холандецът, плуваше плътно до мен в началните минути, но на 400–ия метър дадох повече сила и дръпнах с аванс. За съжаление не можех да виждам с колко водя, защото таблото ми беше на неудобно място, но имах видимост с моя щаб и ми показваха с пръсти какво се случва. Световен шампион съм и до 2021 година няма кой да ме измести.Победата е за цяла България. Честна дума, но аз такава подкрепа не съм получавал никога от хората. Имах стотици съобщения и имейли за успех в Мурманск. Благодаря на всички. Горд съм, че съм Българин! Последните 300 метра исках да натисна и да направя рекорда оше по- убедителен, но получих спазъм в мускулите на лявата ръка. Реших да не рискувам и да финиширам като победител независимо от времето. Да развееш българския флаг на северния полярен кръг е особено чувство. Поздрави на България!”, каза Стойчев след излизането си от водата.По –късно тази вечер в центъра на Мурманск ще бъде и официалната церемония по награждаването на призьорите от всички дисциплини на Световното първенство. Българският химн ще звучи със сигурност пред десетките зрители , заели места по трибуните и около парка на руския град.", "date": "2019.03.16", "title": "Петър Стойчев отново е световен шампион по плуване в ледени води"}
{"url": "https://offnews.bg/drugi/prodalzhava-kardzhali-ofroud-fest-snimki-699410.html", "text": "Кърджали откри офроуд сезона с тазгодишното издание на Кърджали Офроуд Фест, който продължава до 17 март, неделя.90 екипажа разделени в 6 категории от България, Гърция, Турция и Казахстан застанаха на старта. Най-многобройни от чуждите екипажи са състезателите от Турция, с мощни прототипи с осем цилиндрови двигатели и голяма проходимост.Състезанието в Кърджали е 1-ви кръг от Балканската Офроуд Купа 2019, като следващите кръгове ще се проведат в Турция, Гърция, Румъния, Македония,В първият състезателен ден участниците изминаха над 230 км, от тях 30 километра с девет атрактивни екстрема. Над 1500 фенове станаха свидетели на атрактивни изпълнения и екстремното изкачване на Скалище, което прототипите преодоляха на собствен ход и без помощни средства, като най-зрелищно бе обръщането на един турски екипаж.Трасето на четириколките бе по-късо, но изключително технично и те постигнаха средна скорост 55 км/час. Поредното добро представяне и похвала за Рени Христова, водещата от „Хоби” ТВ\".Организаторите канят всички фенове да наблюдават затворения кръг на 17 март от 10:00 часа до въжения мост на водното огледало в центъра на Кърджали. Маршрутът около водното огледало е 2000 м и ще се правят по 2 обиколки. След това победителите ще получат и своите награди.Организатор на проявата е Троянския клуб „4х4 Адвенчър”. Директор на състезанието е известния ни пилот Тодор Христов, съорганизатор е Община Кърджали под егидата на кмета Хасан Азис.", "date": "2019.03.16", "title": "Продължава Кърджали Офроуд Фест (снимки)"}
{"url": "https://offnews.bg/sviat/mvr-atentatorat-ot-nova-zelandia-patuval-do-balgaria-kato-turist-bil-699427.html", "text": "Основният заподозрян за терористичното нападение в Нова Зеландия - 28-годишният австралиец Брентън Тарант, е пътувал в България като турист и основно е посещавал исторически обекти, потвърди днес главният секретар на МВР Ивайло Иванов.Към момента няма никакви данни, които да доказват дейност на австралиеца, свързана с тероризъм у нас.Засега събраната информация сочи, че мъжът е пътувал сам и е нощувал в Плевен.\"През нощта колегите не са спрели да работят. Установен е контакт с партньорските служби, установен е целият маршрут на движение на територията за страната, сега се проверяват конкретни данни и връзки. Искам да успокоя всички, че до този момент категорично няма данни за някаква дейност, която да е свързана с тероризъм на територията на България. Засега данните, които имаме е, че той е идвал в България като турист. Сега проверяваме местата, където е преспивал той, имаме информация\", заяви Иванов.Тарант е бил у нас през ноември 2018 г., като част от обиколката му в няколко балкански държави. В България той е посетил София, Пловдив, Плевен, Благоевград, Бачково, Асеновград и др.В атаката над две джамии в новозеландския град Крайстчърч загинаха 49 души, а още толкова са ранените.", "date": "2019.03.16", "title": "МВР: Атентаторът от Нова Зеландия пътувал до България като турист, бил сам и спал в Плевен"}
{"url": "https://offnews.bg/futbol/levski-shte-se-vrashta-v-pravia-pat-sreshtu-vereia-699413.html", "text": "Третият в класирането Левски гостува на Верея в мач от последния 26-ти кръг от редовния сезон в Първа лига. Срещата на \"Трейс арена\" е от 13:00 часа днес. \"Сините\" имат актив от 51 точки, като изостават на 3 от втория ЦСКА. Лидер е Лудогорец с 59 точки в актива си.Домакините все още търсят първата си победа за сезона, а последната им такава датира от 8 март миналата година срещу Славия. Старозагорци имат проблеми и с отбелязването на попадения като за последното отблезаха преди повече от 3 месеца при равенството 2:2 с Локомотив Пловдив. За отбора на Олександър Севидов се завръща капитанът Иво Иванов, но грузинецът Годердзи Мачадзе няма да вземе участие. Групата на Верея е от 17 футболиста, повечето от които неизвестни чужденци, които до този момент по никакъв начин не дават индикации, че отборът ще успее да запази елитния си статут, но все пак успя да открадне точка от Лудогорец.Левски загуби последния си двубой, който бе срещу Лудогорец и сега играчите са длъжни да победят, ако искат да останат в борбата за титлата. Преди няколко дни отбора се подсили със защитника Седрик Унтонджи. Георги Дерменджиев няма да може да разчита на Кали Тиам, който изтърпява наказание заради натрупани картони, а най-вероятно Илия Юруков ще заеме мястото му. Травми пък продължават да лекуват Валери Божинов и Холмар Ейолфсон. Очаква се Дерменджиев да излезе с малко по-различен състав като вдясно на отбраната ще бъде Живко Миланов, а вляво - Луи Нганиони. Нуно Рейш и Давид Яблонски ще продължат да си партнират в центъра на защитата, а пред тях Юруков ще действа в тандем с Мартин Райнов. Атаката ще води Станислав Костов, а по крилата отново ще му помагат Паулиньо и Кабрал, а зад Костов ще играе Мариани.", "date": "2019.03.16", "title": "Левски ще се връща в правия път срещу Верея"}
{"url": "https://offnews.bg/politika/sds-reshi-do-3-ili-shte-probvame-s-gerb-699415.html", "text": "След бурно заседание на Националния съвет в парк хотел \"Москва\" СДС реши: ще преговаряме с \"Демократична България\", ако Атанас Атанасов и Христо Иванов се съгласят да ни признаят за по по най от партньорите си в обединението - \"Зелените\" на Борислав Сандов. Искането за до трето място за СДС в евентуалната обща листа за евровота вероятно ще е само една от всички пречки пред дясното обединение. Има и други - например: В наименованието на коалицията да се съдържа абревиатурата СДС, като предложението на Националния съвет е : КП „Демократична България – СДС“. Но най-големият проблем за събирането на десните си остава ГЕРБ. Участници във форума твърдят, че скандал в зала \"Киев\" на парк хотел \"Москва\" се е разразил именно заради партията на Бойко Борисов, заради вече водени преговори с ГЕРБ от председателя Румен Христов. Той обаче обяснява, че е разговарял с Жозеф Дол, още преди  до бг партиите, членки на ЕНП, и затова е разговарял с представители на ГЕРБ. За ДБГ, които също са част от ЕНП, не се споменава. От ДСБ обаче настояват СДС да заклейми ясно и категорично ГЕРБ като основно условие за водене на преговори за обединение. Това в решенията на СДС и от вчера не присъства. Решенията на НС на СДС: Националният съвет на СДС дава мандат на председателя и ръководството за продължаване на преговорите за сключване на коалиционно споразумение с „Демократична България“ при следните параметри:1. Обединяване около обща позиция, че основната цел на демократичната общност е промяна на порочния и неефективен управленски модел2. Обединяване около обща позиция, че ще работим за: приемането на България в Европейския банков съюз, Еврозоната, Шенген, повишаване стандарта на живот, силна структурна, регионална и кохезионна политика.3. Обединяване около обща позиция, че ще се противопоставим на идеята за Европа на различни скорости и ще работим против опасните тенденции, налагани от евроскептици, крайно леви, крайно десни и популисти, поставящи под заплаха постиженията и ценностите на Обединена Европа.4. Избраният /те/ кандидат/и/ и техните партии от коалицията да поемат категоричен ангажимент, че ще изберат групата на ЕНП и ще останат в нея до приключването на мандата си. За нас ЕНП в най-голяма степен олицетворява съхранението на ЕС и защитава интересите на България в него.5. В наименованието на коалицията да се съдържа абревиатурата СДС, като предложението на Националния съвет е : КП „Демократична България – СДС“6. Подреждането на листата за евроизборите да стане по най-демократичния начин, а именно - чрез отворени вътрешни избори. Ако това не се приеме, на СДС да се даде между първо и трето място в листата с кандидат-депутати за Европейския парламент.Националният съвет очаква отговорите на поставените към Демократична България въпроси до 22 март 2019 г.II. Националният съвет на СДС дава мандат на председателя и ръководството да проведат преговори с другите български партии-членки на ЕНП, във връзка с Европейски избори 2019 г.III. До 30 март областните организации на СДС да излъчат кандидати за евродепутати и да сформират предизборните си щабове.IV. Националният съвет на СДС ще се събере на извънредно заседание на 23 март в гр. Ловеч. ", "date": "2019.03.16", "title": "СДС реши: До 3 или ще пробваме с ГЕРБ"}
{"url": "https://offnews.bg/futbol/cherno-more-predlaga-nov-dogovor-na-ilian-iliev-699416.html", "text": "Черно море ще предложи нов договор на Илиан Илиев, пише “Тема Спорт”. Специалистът изпълни целта влизане в първата шестица. В същото време “моряците” са на четвъртфинал за Купата на България, където ще срещнат Ботев (Пловдив) в Коматево.Настоящият контракт на старши треньора е до лятото. Шефът на варненци искат насатвникът да продължи започнатото и да доразвие тима си. Илиан Илиев подписа с Черно море през декември 2017-а, като замени Емануил Луканов.През миналия сезон варненци останаха седми и играха бараж за Лига Европа срещу Левски на “Герена”, който обаче загубиха. През този сезон те биха на “Тича” “сините”, ЦСКА-София и Лудогорец.През зимата името на специалиста се завъртя за нов наставник на Лудогорец, но самият Илиев отрече. През ноември миналата година се появи информация за оферта към него от клуб от елита на Саудитска Арабия.Той обаче продължи да води “моряците”. От ръководството на Черно море са много доволни от работата му и са категорични, че искат той да продължи и през следващата кампания. Развитие се очаква в най-скоро време.", "date": "2019.03.16", "title": "Черно море предлага нов договор на Илиан Илиев"}
{"url": "https://offnews.bg/nashite-avtori/valnodobiv-i-mlekonadoj-699408.html", "text": "На 9 454 254 955 488 километра е равна една светлинна година. Девет трилиона, четиристотин петдесет и четири милиарда и така нататък. А галактиката Андромеда се намира на 2,5 милиона светлинни години от Земята. В километри това прави… нещо си там по десет на степен 19. Страшно е. Да си го представиш дори, да си го помислиш е страшно. Какво ли остава да тръгнеш на пътешествие към Андромеда? Може би раят е някъде там и душите на праведниците биват транспортирани нататък със скорост по-голяма от светлинната, след като такова… Всички ние някой ден ще таковаме. Ще ни изтропат сандалите. Даже и Карл Маркс си е заминал по направление, към Андромеда или другаде, няма точна информация по въпроса. Че и Ленин го е последвал. Звучи невероятно, но е така.А по времето на император Анастасий Първи, в началото на 6-и век, в двореца му се намирало и неговото лично съкровище. Сто хиляди килограма злато. Аз един килограм не съм виждал, а тоя змей със сто тона такъв метал лично имущество е разполагал. Един грам злато 14 карата се продава за около 40-50 лева. Няма данни каква е била чистотата на златото на Анастасий. Да речем, че е от това, средностатистическото. Един килограм злато значи струва 50 хиляди лева. Ако искате в евро да ги смятаме? 25 хиляди. Десет килограма са 250 хиляди. Сто хиляди килограма са 2 милиарда и 500 милиона. Днес само Джеф Безос, Бил Гейтс и други подобни типове са богати колкото римския император. Че и повече. Не им завиждам. Какво ще правят с тия тонове? Страшно е даже да си представиш толкова злато накуп. И Маркс не е имал толкова, да не говорим за Ленин. Те да са разполагали с по десетина-двайсет кила, не повече.Първо гледах сериала „Рим“, където цар Ирод, за да си запази властта в своята провинция на Римската империя, изпрати подкуп на Марк Антоний и Октавиан в размер на 6 тона злато. Те го мерели някога във фунтове, ама аз си имам калкулатор и го пресмятам в тонове, че ми е по-лесно. Едни хора имат, други нямат, и Хемингуей е разбрал това много добре. Най-богатите писатели днес Джоан Роулинг и Джеймс Патерсън са сиромаси в сравнение с императорите, да имат най-много по петнайсет тона злато, не повече. Чудна работа, не съм чел нищо и от двамата, а като гледам класацията на десетимата най-богати, само текстовете на трима от тях са имали честта да бъдат прочетени от мен – Дан Браун, Кинг и Гришам. Прочетох „Шифъра“ преди 14 години, когато още подобни неща можеха да задържат вниманието ми. На Кинг съм чел само „Мъртвата зона“ и „Рита Хейуърт и изкуплението Шоушенк“, като от първото разбрах, че не е моят автор, а от второто, че може да пише и големи истории. Обаче решил си човекът да трупа и той тонове за бъдните свои поколения, нищо лошо.А преди два месеца гледах „Младият Карл Маркс“ и се сетих, че имам някъде из нас трите тома на „Капиталът“, общо около 2308 страници, които също навярно ще прочета някой хубав ден, ако преди това не такова… Писал човекът, та се захласнал. Искал „с въжета и лостове“ да преобрази света, да го превърне в по-справедливо място. Икономически трактат с морални изражения. И умрял сиромах. Нямал и сто грама злато, по-горе се шегувах. Но сега не се шегувам, като попитам днес Маркс дали би бил в челната десетка на най-богатите писатели, щото тия хиляди страници са едни от най-преиздаваните в света? Само си го представете, човекът, чиито книги вдъхновиха световни революции, отровиха милиарди съзнания с думи за биологически невъзможно равенство, идеалистът-материалист да живее в замък, да има огромна яхта, частен самолет, свой остров. Дали щеше да се продаде ми е мисълта. Щото, което не се купува с пари, се купува с много пари. И Маркс днес щеше да е рекордьор по вълнодобив и млеконадой. С около триста тона злато.Големите числа са голяма работа.И ако се прокрадне завист у вас, докато поразмишлявате защо едни притежават толкова много, а вие си връзвате гащите със сезал, сетете се за Андромеда и за евентуалния рай там. Може пък да не е толкова далече. Казват, че микрокосмосът е точно копие на макрокосмоса.", "date": "2019.03.16", "title": "Вълнодобив и млеконадой"}
{"url": "https://offnews.bg/izvan-terena/shampion-s-levski-arestuvan-za-izmami-699421.html", "text": "Бившият футболист, шампион и носител на купата с Локомотив (Пловдив) и Левски Екундайо Джайеоба се намира в следствения арест в София, съобщи \"Витоша нюз\". Нигериецът е заподозрян, че е част от банда, занимаваща се с измами с банкови карти.По първоначална информация, през неговата банкова сметка преминавали трансакциите на измамниците. Нигериецът е в България от 19 години, а в елита има 154 мача и 39 гола.Новината потвърдиха и от футболния клуб, където играеше доскоро Джаейоба - Гранит (Владая).\"Да, Джайеоба беше задържан. Казват, че е за измами с карти. Много неприятен случай. Жалко, че така се развиха нещата. Дайо е много свестно момче и добър футболист. Беше основна част от нашия отбор. Дано да бъде оправдан и скоро излезе на свобода\", коментираха хора от ръководството на Гранит (Владая).Четвъртодивизионният тим участва в столичната АОГ – Юг и е сред претендентите за влизане в Югозападната трета лига.", "date": "2019.03.16", "title": "Шампион с Левски арестуван за измами"}
{"url": "https://offnews.bg/futbol/bivsh-levskar-sablichaneto-na-petev-beshe-nepriemlivo-fenove-iskaha-699418.html", "text": "Бившият френски халф на Левски Кевин Бру не си спомня с добро своя престой на \"Георги Аспарухов\". Бру дойде с големи надежди в \"синия\" клуб преди около четири години, но се превърна в едно от поредните трансферни разочарования в историята на вековния клуб.\"Не съжалявам, че играх в Левски. Срещнах много трудности, но те ми бяха за урок. Освен това престоят там ми послужи като \"паспорт\" за Ипсуич. Със сигурност няма да забравя едно нещо - инцидентът с Ивайло Петев. Докато течеше неговата пресконференция, феновете нахлуха и го принудиха да си съблече фланелката.Смятаха, че не е достоен да я носи, понеже бил привърженик на големия съперник ЦСКА. Такива неща са неприемливи\", започна Бру.\"При едно равенство феновете нахлуха на терена и искаха да ни бият. Някои от тях дори успяха да стигнат до съблекалнята. Такива събития са безпрецедентни. Срещу мен конкретно не е имало атаки, но тези неприятни случки ме накараха да поискам да си тръгна.Отделно сменихме петима треньори за една година. За пръв път ми се случи да работя в такива условия. Накрая не издържах и поисках от ръководството да си тръгна\", допълва халфът.В момента Бру играе за кипърския Аполон (Лимасол), а преди това игра стабилно за английския Ипсуич.", "date": "2019.03.16", "title": "Бивш левскар: Събличането на Петев беше неприемливо, фенове искаха да ни бият"}
{"url": "https://offnews.bg/futbol/nestor-el-maestro-prodalzhava-da-e-trenior-na-tcska-699419.html", "text": "Треньорът Нестор Ел Маестро продължава да създава огромни проблеми на ЦСКА.Сърбинът все още е старши треньор на тима по документи, след като отказва да разтрогне договора си, настоявайки за огромно обезщетение за предсрочното му прекратяване.Поради тази причина Любослав Пенев вече около месец се води помощник-треньор, което в един момент може да създаде солидни проблеми за клуба, пише \"Тема Спорт\".Припомняме, че през седмицата името на Ел Маестро бе свързано с работата в австрийския гранд Аустрия (Виена). Медиите във въпросната държава пък бяха силно учудени от факта, че \"класен специалист като него е напуснал толкова изненадващо ЦСКА\".Самият Пенев не е притеснен от казуса.\"Мисля, че не е толкова важно. Стояне, как вървят нещата?! Не знаем. Изчакваме. Не ме притеснява този бадж. Това е най-малкият ми проблем. Не е от моята материя това. Администрация. Нали така. Така си мисля аз\", коментира Пенев на вчерашната си пресконференция преди мача с Берое в събота от 17,45 часа.", "date": "2019.03.16", "title": "Нестор Ел Маестро продължава да е треньор на ЦСКА"}
{"url": "https://offnews.bg/politika/mladezhite-ot-bsp-sofia-s-aktcia-za-poveche-mesta-v-detskite-gradini-699428.html", "text": "Млади социалисти организират акция в подкрепа на петицията „Срещу липсата на места в детските градини в София“, съобщиха от БСП-София.На 17 март младите активисти от столичния район „Триадица“ организират акция в подкрепа на петицията.Организаторите, които са млади родители от района, поставят следните въпроси на институциите и кмета на район „Триадица“ Николай Терзиев: 1. Защо за миналата година на територията на района имаше само 50 свободни места в детските ясли? 2. Защо за поредна година се обещава, че ще се строят така нужните за жителите на района детски градини и ясли, но това така и не се случва, а общинските терени си стоят обрасли и запустели? 3. Ще започне ли изобщо в близко бъдеще строеж на нови детски градини и ясли или те ще останат мираж? 4. До кога в България да имаш дете, което да отгледаш, обучиш и да израсне в една „нормална“ среда ще бъде привилегия само за избраните?Събитието ще се състои от 10.00 часа на входа на Южния парк от страната на бул. „Витоша“.", "date": "2019.03.16", "title": "Младежите от БСП-София с акция за повече места в детските градини"}
{"url": "https://offnews.bg/obshtestvo/lekarskiat-saiuz-s-novata-naredba-za-kasovite-aparati-nap-shte-ima-zd-699429.html", "text": "Българският лекарски съюз (БЛС) се обяви против достъпа на данъчните до здравните досиета на пациентите и приравняването им с данъчна информация, става ясно от позиция на съсловната организация, изпратена до отговорните институции и медиите.БЛС приветства усилията на НАП и МФ за ограничаване на сивата икономика и подобряване на възможностите за фискален контрол, пише в позицията. Съюзът обаче е притеснен, че \"разпоредбите на  превишават целите на фискалния контрол и могат да нарушат правата и интересите на българските граждани. БЛС е притеснен от поставянето под един знаменател на чисто търговските обекти и лечебните заведения.\"От БЛС добавят, че от срещата си с НАП са останали с впечатление, че медицинският софтуер е приравнен с този използван за управление на продажбите в търговските обекти (СУПТО). Това, според лекарската организация, е погрешно и неприемливо. \"Медицинският софтуер се използва за формиране на здравно досие, което съдържа подробна и всеобхватна информация за здравното състояние на човека. От него става ясно кога и какви медицински услуги е използвал пациентът (преглед, пролежаване в болници, резултати от изследвания, ползвано лечение, причина за смърт и др.)\", обясняват от БЛС.Отттам изразяват опасения, че органите на НАП ще имат достъп до чувствителна информация в здравните досиета без такъв достъп да е необходим за осъществяването на данъчен контрол от агенцията. По този начин се нарушава лекарската тайна, както и изискванията за съхранение на чувствителна информация.\"Разширява се кръгът от хора и институции, извън медицинските специалисти и пациентите, които ще имат информация за здравната история на българските граждани\", обобщават от БЛС.Блокирането на СУПТО в един търговски обект защитава търговските интереси на фиска, но по никакъв начин не застрашава здравето на гражданите. Ако обаче блокира медицинският софтуер, то ще блокира дейността по всяка една грижа за здравето и живота на хората, обясняват от организацията.БЛС настоява да се вземат предвид всички изложени проблеми, които ще произтекат от прилагането на  спрямо медицинската дейност.", "date": "2019.03.16", "title": "Лекарският съюз: С новата наредба за касовите апарати НАП ще има здравна информация за пациентите, това е неприемливо"}
{"url": "https://offnews.bg/bojni/zvezda-ot-ufc-gubi-razsadaka-si-699430.html", "text": "Американската звезда от смесените бойни изкуства Тони Фъргюсън губи разсъдъка си, алармираха негови близки. Тревожното състояние на Фъргюсън беше потвърдено и от шефа на UFC Дейна Уайт.\"Тони има големи лични проблеми и се надявам да ги оправи\", коментира Уайт. За капак стана ясно, че съпругата му Кристина е подавала пет оплаквания срещу него в полицията в Ориндж Каунти заради поведението му. В една от жалбите е описано детайлно състоянието на боеца, който трябваше да се бие с Хабиб Нурмагомедов, но боят пропадна в последния момент, след като Фъргюсън се спъна в кабел докато даваше интервю и получи сериозна травма.\"Тони не е наред с главата. Веднъж ме събуди през нощта, за да ми каже, че навън има наводнение, но не бива да се притеснявам, защото е купил лодка и ще доплуваме до безопасен остров. След това заспа. Друг път ме обвини, че тегля пари от сметката ни, за да избягам със сина ни в Италия. На 15 февруари пък ми каза, че синът ни е прероден Иисус Христос, също като него. Аз пък съм била вещица.Намали мощността на хладилника, за да спре камерите, които според него били инсталирани вътре. След това счупи огледалото в банята, за да се увери, че отзад няма никой. Няколко дни по-късно каза, че се е записал на психолог. Отидохме на адреса, но на мястото нямаше никаква клиника. Тони беше сигурен, че съществува тайна врата\", споделя Кристина.Последният инцидент е отпреди няколко дни, когато Фъргюсън й нанася побой, а този път полицията го задържа. Делото срещу него е насрочено за 22 март, като Кристина се бори за ограничителна заповед.", "date": "2019.03.16", "title": "Звезда от UFC губи разсъдъка си"}
{"url": "https://offnews.bg/sviat/ubietcat-ot-nova-zelandia-se-izpravi-pred-sada-pri-zatvoreni-vrata-699412.html", "text": "28-годишният стрелец от Нова Зеландия се изправи пред съда по обвинение за кървавото нападение над две джамии в град Крайстчърч. Атаката отне живота на 49 души и рани 48.Стрелецът се яви пред областния съд на Крайстчърч при затворени врата поради засилените мерки за сигурност.Срещу него ще бъдат повдигнати и допълнителни обвинения, посочи полицейски комисар от града.Вчера стана ясно, че атентаторът  През ноември той е обиколил няколко града, сред които София, Пловдив, Благоевград, Асеновград, Плевен, Банско и др.Младият мъж е пътувал до няколко балкански държави. Самият той обявява, че с атаката си отмъщава на мюсюлманите за редица атентати по света и за исторически събития в миналото, сред които боевете при връх Шипка през 1877 г. и битката при Булаир през 1913 г.Вчера австралийската телевизия Ей Би Си съобщи, че името на атентатора е Брентън Тарант. Преди нападението той е публикувал в социалните мрежи антимюсюлмански манифест и е заявявал, че иска да атакува мюсюлмани.", "date": "2019.03.16", "title": "Убиецът от Нова Зеландия се изправи пред съда при затворени врата"}
{"url": "https://offnews.bg/horoskop/horoskop-za-16-22-mart-ot-antonia-mechkova-698071.html", "text": "Тодорова събота пълни сърцето, вероятно е да зарадвате роднини и приятели по някакъв начин. От понеделник обаче започват трудности за Овните, едни са съвсем обективни, други подсказват, че колеги и бизнес партньори не могат да изпълнят обещания и не поемат поравно делови отговорности. От вторник до петък бъдете по-сдържани, не е време за укори, конфликти, защото макар и мъчително, можете да балансирате важните съюзи, в редица начинания ще си върнете увереността в успеха. За лични неща слушате сърцето си, но трезво.За вас 7-дневието е трудно, но ще се справите с пречките, извлекли сте си поуки от предишни грешки. Телците се настройват по-философски, поводи за спорове няма да липсват от понеделник до петък. Не се заблуждавайте, че ако действате по самостоятелни проекти, всичко ще е ОК, в този случай пък ще ви липсва разбирателството с партньори, подкрепяте ги и те да се справят добре. Бъдете внимателни към мотивите на околни, а и с финанси, актуализирайте и бюджета си. Необвързаните да търсят свое щастие, без да се месят на другите.През тези дни сте подвластни на противоречиви влияния: от една страна, привличат ви пътища, запознанства, нова и нова информация за делови начинания, от друга, трупат се домашни грижи. Някои Близнаци може да се заемат с ремонти, други от началото на работната седмица странят от чужди спорове, имат си и свои задачи, и идеи, и амбиции. В сряда това ясно личи, ала дали околните няма да се подразнят, хората разчитат на подкрепата ви. От четвъртък имате повече време за отдих и близки, не пилейте пари и енергия...Това 7-дневие тече забавено и изисква по-голяма гъвкавост в отношенията с околните. Раците да бъдат предпазливи, не е време да налагат мнение, да се противопоставят упорито на опоненти. В понеделник не се претоварвайте с работа, във вторник не ламтете за по-високи ангажименти, шансове има, но и подводните камъни са доста. До петък се справяте с трудностите, успокоявате и общуването с близки, а останалите хора ще държите надалече от проблемите си. В любовта търпението ви ще бъде възнаградено от положителни промени.Труден период, макар че сте познати с упорито преследване на деловите цели. Лъвовете имат куп амбициозни планове, ала моментът не е подходящ или по-внимателно следва да анализират условията за реализация. От Тодоровден се мобилизирате за сериозна работа, дано разчитате и на подкрепа от любимия. Вторник е за приключване на стари дела, но ги съобразете и с постъпваща нова информация. В сряда бавите темпо, близки си имат грижи и няма да се поемат вашите. Затова пък вие в четвъртък и петък няма да се скъпите да им помагате.През седмицата има куп поводи за празнуване, а вие трябва да усилите своята бдителност в работата, трупат се пречки пред изявата ви, назряват спорове. В петък ще се върнете към темата, уредете и правно нещата. Още в понеделник Девите да заложат на стриктно изпълнение на задачи, има риск от несполуки и разваляне на отношения с колеги, партньори. В следващите дни трудностите се умножават, привличайте си сътрудници дори вие да се товарите с по-големите отговорности. С отстъпки ще прокарвате по-лесно мнение, от битки ще губите.Тодоровден дава начало на период за промени, ще оползотворите енергията му, ако сте обмислили плановете си за изява и печалби. В понеделник някои Везни ще се ориентират към ново партньорство, ще се намерят покровители. Моментът е добър за уреждане и на по-лични неща. От вторник до петък стабилизирате доходи, ала не се впускайте в купони, макар че покани не ви липсват. Все още има нюанси за доизясняване, стари ангажименти следва да бъдат приключени, а отношения уредени, само че възможно по-дипломатично.Наясно сте, че този период изисква подчертана бдителност и за бизнес, и за лични въпроси. Доста Скорпиони имат амбициозни идеи за изява и печалби, но дискретно да проучват условията за работа, едно е да се съветват с роднини, друго е да им се месят странични хора. Някои са щастливи само с любим. От вторник-сряда нещата вървят леко, не се подлъгвайте по предишни уговорки, съюзи, начинания и не се връщайте към тях. От четвъртък уреждайте стриктно финансови въпроси и с приятели, взаимното недоверие ще е много ощетяващо.Започващото 7-дневие ви изкушава набързо да се хващате с делови проекти, а това едва ли е разумно. Група Стрелци имат да довършват немалко служебни задачи, и второ, до понеделник идва доста нова информация, с която трябва да съобразят партньорствата занапред. Във вторник си давате отдих, няма защо да влизате в остър спор с близки, а той не е изключен, ако не изпълнявате дадени обещания. От сряда поне не коментирайте намеренията си, съсредоточете се в работа, за да не си докарате щети. Изберете ли път, не се отклонявайте от него.Периодът е динамичен, а вие не сте съвсем уверени в деловата си изява. Защо, Козирозите си имат и приятели, с които да подхванат начинания, и колеги, с които да се подкрепят в изпълнение на общи отговорности. Не се бойте, че ще носите другиго на гръб – през уикенда и във вторник ще намерите решение и на такива проблеми, в четвъртък и петък действайте най-предпазливо, за да избегнете щети. Някои се тревожат да не останат в чужда сянка, ала могат да обогатят знанията и уменията си. Изяснявате и укрепвате важни лични връзки.Напоследък не сте доволни много от хода на нещата си, а ако не се чувствате във форма – най-добре намалете темпото през следващите дни, анализирайте проблемите. До понеделник Водолеите ще откроят делови рискове, да мислят не за несполуките, а за възможностите си за изява, за по-широко използване на личните си умения. Държите на приятелите си, подбирайте ги и по оптимизъм, сега е важно да ви импулсират за нови изяви, колкото и амбициозни цели да си избирате. Ако не сте удовлетворени от интимна връзка, не правите компромис.Това 7-дневие дава простор на умението ви да привлечете по-широка подкрепа за изпълнение на ваши идеи. Рибите не винаги се стремят към лидерството в делови или обществени екипи, но сега може да получат и служебна роля, която изисква да приобщават колеги и подчинени в работата по трудните задачи. До вторник залагате и на чара си, общувате с лекота, печелите доста лични симпатии. От сряда нещата се усложняват, трябва да включите в дейността и хора, които познавате по-слабо, а вече си правят сметки зад ваш гръб. Е, ще успеете.", "date": "2019.03.16", "title": "Хороскоп за 16 - 22 март от Антония Мечкова"}
{"url": "https://offnews.bg/obshtestvo/kak-patiat-na-koprinata-sazdade-sveta-699275.html", "text": "Пътят на коприната е едно от най-великите начинания на човечеството. В продължение на хиляди години търговският път е свързвал Изтока и Запада и е оставил своя отпечатък върху историята на цяла Евразия. Търговията по Пътя на коприната е подпомогнала създаването и падането на империи, подбуждала е революции и е повлияла на цивилизации. Човечеството - такова, каквото го познаваме и каквото сме създали, дължи много на легендарния Път на коприната. Това се отнася както за предмети за ежедневна употреба, които са били революционни открития за времето си, като хартията, така и за съвременен Ню Йорк.Пътувайте през времето, за да проследите развитието на древното военно дело, потопете се в ужаса на Черната смърт, вижте невероятния ефект на иновациите и преживейте радикални социални промени. Впуснете се в драматичното историческо пътешествие през Евразия и се потопете в завладяващите истории за световния търговски път. Открийте как Пътят на коприната създаде света с едноименната поредица по . Започва в събота, 16 март, в 21:00 ч.", "date": "2019.03.16", "title": "Как Пътят на коприната създаде света"}
{"url": "https://offnews.bg/obshtestvo/todor-i-bozhidar-cherpiat-na-konskia-velikden-699375.html", "text": "Днес е Тодоровден, празникът се чества винаги в първата събота от Великия пост. Църквата почита свети великомъченик Теодор Тирон. Имен ден празнуват и Тодор, Божидар и женските варианти на имената.Името произхожда от гръцкото Theodoros и означава \"Божи дар\".Тодоров ден е един от първите пролетни празници и в народните представи е свързан с плодородието. Вярва се, че светецът отива със своя кон при господ, за да го моли за лято и добра реколта за стопаните. Най-характерни за празника са кушиите, които се провеждат в цялата страна.На този ден според народните вярвания свекървите се сближават с младите си снахи, в миналото те получавали на Тодоровден правото да месят хляб в новия си дом.Петдесет години след смъртта на св. Теодор гонителят на християните император Юлиан Отстъпник (332 - 363) продължавал да желае възвръщането на езичеството. Знаейки че 40 дни преди Великден християните спазват строг пост, решил да се подиграе с тях и да ги застави да ядат жертвена храна. Император Юлиан наредил на градоначалника в Цариград да напръска тайно с кръв всички постни храни на пазара и християните, като ядат, макар и без да знаят, да се осквернят и тъй да бъдат подиграни и обявени за езичници.Църковното предание разказва, че св. Теодор Тирон се явил на Цариградския Архиепископ Евдоксий, известил му наредбата на Юлиан Отстъпник и му заръчал да предупреди християните през тази седмица да не вземат никаква храна от пазара. На запитването на Архиепископа: какво да ядат през тия дни, св. Теодор отговорил: да си приготвят жито, то да им бъде храната. Архиеп. Евдоксий запитал: кой е този, с когото говори, и св. Теодор му известил името си. Предупредени за наредбата, християните не взимали никакви храни от пазара. Юлиан разбрал, че лукавият замисъл е разкрит, останал посрамен и пуснал неосквернена стока на пазара.Оттогава за благодарност на Първата събота от Великия пост Църквата възпоменава паметта на св. великомъченик Теодор Тирон. За спомен на случилото се се вари жито, което се благославя в по време на богослужението в храма.", "date": "2019.03.16", "title": "Тодор и Божидар черпят на Конския Великден"}
{"url": "https://offnews.bg/tenis/federer-sreshtu-nadal-na-polufinal-v-indian-uels-699414.html", "text": "Двамата големи съперници на корта Роджър Федерер и Рафаел Надал ще се изправят помежду си за 39-и път, след като се класираха за полуфиналите на турнира от сериите “Мастърс” в Индиън Уелс.Швейцарецът елиминира Хуберт Хуркач от Полша с 6:4, 6:4, а Рафа се справи малко по-трудно с руснака Карен Хачанов - 7:6(2), 7:6(2).В другия полуфинал ще се срещнат Милош Раонич и Доминик Тийм.Ясен вече е финалът при дамите. До него достигнаха поставената под №8 Анжелик Кербер от Германия и канадската сензация в тениса Бианка Андрееску.Кербер победи Белинда Бенчич с 6:4, 6:2 за 69 минути. Германката реализира 7 пробива от 9 възможности и сбърка 4 пъти на собствения си сервис.Участващата с покана от организаторите Андрееску надделя над украинката Елина Свитолина в три сета 6:3, 2:6, 6:4 след 2 часа и 15 минути битка на корта.Родената в Онтарио 18-годишна тенисистка преодоля по пътя си към финала Доминика Цибулкова, Стефани Фьогел, Ван Цян и Гарбине Мугуруса.", "date": "2019.03.16", "title": "Федерер срещу Надал на полуфинал в Индиън Уелс"}
{"url": "https://offnews.bg/politika/stanishev-obiavi-che-e-nominiran-za-evrolistata-v-85-ot-obshtinite-699423.html", "text": "Лидерът на ПЕС Сергей Станишев обяви, че е номиниран са европейската листа на БСП в около 85 процента от общините. Той потвърди информацията, че е „БСП е демократична партия. Вече повече от 1 месец в страната върви процес на номинации на кандидати. Над 200 конференции са минали, но не са приключили всички. Това, което знам, е, че имам номинации в, може би, 85% от общините. Очевиден е един факт – аз и Елена имаме най-много номинации от всички останали от партийните структури”, заяви в предаването „Събуди се” на  Сергей Станишев.Утре, 17 март, предстои пленумът на Националния съвет на БСП, на който ще бъде определен водачът на листата за евровота през май. Двете най-спрягани имена за вяодач са именно Станишев и Йончева.„На мен не ми е на всяка цена да съм водач на листата на БСП. Но имам няколко каузи и няколко принципни разбирания. БСП трябва да се яви с ясна политическа физиономия на тези избори”, заяви Сергей Станишев. „Ако някой мисли, че ще ни сблъска с Елена – няма да му се получи, ние сме приятели”, добави той.„Трябва да имаме хора в Европейския парламент, които могат да защитят българския интерес. Смятам, че го умея и съм го доказал с действия и резултати”, каза още лидерът на ПЕС. „Залогът на евроизборите не е само кой ще има 5, кой ще има 6 депутати, а това дали ще има предсрочни парламентарни избори и как ще се отиде към местните избори”, коментира той.", "date": "2019.03.16", "title": "Станишев обяви, че е номиниран за евролистата в 85% от общините"}
{"url": "https://offnews.bg/obshtestvo/zatvariat-krastovishta-na-grafa-za-koli-do-15-april-699384.html", "text": "Столичната улица „Граф Игнатиев“ ще бъде затворена за движение от днес до 15 април в участъка от \"Алабин\" до бул. \"Васил Левски\" включително и през кръстовищата на Графа и ул. „Солунска“ и на ул. „6-ти септември“, съобщи Столична община. Забраната не се отнася за трамваите. Заради ремонтните действия се затваря и кръстовището на Графа с \"Любен Каравелов\" в участъка от бул. „Васил Левски” до бул. „Евлоги и Христо Георгиеви”.  Отваря се за движение обаче кръстовището на ул. ул. „Граф Игнатиев” с ул. „Иван Денкоглу” - при площад „Гарибалди“.От 8 до 16 часа днес и утре „Столичен електротранспорт“ – ЕАД ще извърши текущ ремонт и профилактика на релсовия път и контактно кабелната мрежа по трамвайна линия № 8 в участъка от спирка „ж.п. прелез“ до трамвайното колело „Люлин“. За времето на ремонтите ЦГМ променя маршрута на трамвайна линия № 8, като мотрисите ще пътуват от Съдебна палата до ж.к. Западен парк. След 16.00 часа движението ще се възстанови по нормалния маршрут.Разкрива се временна автобусна линия № 8-ТМ с маршрут: от трамвайно обръщателно колело “Люлин” по бул. ”Добринова скала”, бул. “Д-р Петър Дертлиев”, бул. “Панчо Владигеров”, бул. “Царица Йоана”, ул. “Булина ливада”, бул. “Александър Стамболийски”, бул. “Вардар” и по бул. “Царица Йоана” по маршрута двупосочно ", "date": "2019.03.16", "title": "Затварят кръстовища на Графа за коли до 15 април"}
{"url": "https://offnews.bg/obshtestvo/kushia-s-kone-v-ekopark-varna-699273.html", "text": "Университетската ботаническа градина – Екопарк Варна ще отбележи Тодоровден с традиционната си програма.Откриването на празника е от 11:00 часа и ще бъде съпроводено с водосвет за здраве.Неотлъчна част от програмата е състезанието за най-красив конски впряг, последвано от фолклорна програма. Честването ще завърши с гвоздея на програмата - кушия с коне.В паузите ще се проведе томбола с награди. Събитието е подходящо и за деца, отбелязват организаторите.", "date": "2019.03.16", "title": "Кушия с коне в Екопарк Варна"}
{"url": "https://offnews.bg/sviat/misteriozna-ataka-v-posolstvoto-na-phenian-v-madrid-bila-napat-da-prov-699417.html", "text": "Мистериозен инцидент в посолството на Северна Корея в Испания бил напът да провали срещата на лидерите Доналд Тръмп и Ким Чен Ун в Ханой, която се проведе по-рано този месец.За случилото се разказва в. \"Вашингтон пост\".Дни преди срещата във Виетнам маскирани нападатели влезли в допломатическото представителство на Пхенян в Мадрид, завързали персонала, откраднали компютри и мобилни телефони и избягали с две луксозни коли. Атаката била осъществена в края на февруари, посред бял ден. Зад нея стои група, известна като Гражданска защита Чиолима. Според \"Вашингтон пост\" това е тайно дисидентско движение, чиято цел е детрониране на династията Ким.Досега не е съобщавано за съпричастността на това движение към атаката, а властите в САЩ, Северна Корея и Испания не са я коментирали официално.В последните дни обаче в испански медии са се появили спекулации за целта на нападението. Репортаж в \"Ел Паи\" например свързват двама от участниците с ЦРУ.Според източници на американското издание групата не е действала в координация с никое правителство, нито с американските служби. Последният вариант се изключвал заради момента - планираната внимателно с месеци среща на двамата лидери. Въпреки това инцидентът в Мадрид остава най-дръзкото директно посегателство над режима, допълва вестникът.Испански медии съобщават, че нападателите са завързали с въже персонала на посолството, сложили са качулки на главите им и са ги разпитвали. Говорели корейски и звучали като азиатци.Около час след нахлуването им жена е успяла да избяга и с писъци да привлече отвън вниманието към сградата на посолството. Така съсед подал сигнал в полицията. Когато униформените пристигнали на място, мъж отворил вратата и заявил, че няма проблем. След секунди през вратата излезли няколко души и отпрашили с автомобили на посолството. По-късно същите автомобили били открити изоставени в близост до посолството.Смята се, че нападателите са се сдобили с ценна информация и разполагат със записи, които по-късно могат да публикуват.Същаъа група е свързана с евакуацията на племенника на Ким от Макау, смятан за мишена на режима след убийството на полубрата на севернокорейския лидер в Малайзия. Тогава операцията бе подпомогната от чужди правителства.", "date": "2019.03.16", "title": "Мистериозна атака в посолството на Пхенян в Мадрид била напът да провали срещата на Ким и Тръмп"}
{"url": "https://offnews.bg/obshtestvo/sabota-shte-ni-stopli-sas-slantce-i-temperaturi-do-20-gradusa-699407.html", "text": "Топла и слънчева е прогнозата за времето днес.Температурите в по-голямата част от страната ще се покачат до 17-20 градуса, вещаят метеоролозите от НИМХ.Минималните температури в сутрешните часове ще са между нула и 5 градуса.Ще има променлива облачност, главно в следобедните часове, но въпреки нея вероятността за валежи е малка.Следобед се очаква и умерен, за кратко и по-силен вятър. Затоплянето обаче ще се усети чувствително.", "date": "2019.03.16", "title": "Събота ще ни стопли със слънце и температури до 20 градуса"}
