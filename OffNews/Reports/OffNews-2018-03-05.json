{"url": "https://offnews.bg/protesti/protest-v-zashtita-na-d-r-dimitrov-blokira-dvizhenieto-okolo-sadebnata-676114.html", "text": "Протест в защита на д-р Иван Димитров, който застреля крадеца Жоро Плъха в своя имот, се проведе в София. На 2 март д-р Димитров усетил престъпника да тършува в 2 часа през нощта, докато съпругата му и двете им деца спели. Лекарят се опитал да спре Плъха, който го пробол с нож. Рентгенологът стрелял при самозащита, а нападателят тръгнал да бяга. Престъпникът издъхнал на около 100 метра от дома на доктор ДимитровПротестиращите се събраха до Съдебната палата в столицата. Те спряха движението на трамваите по ул. „Алабин“. Демонстрантите се обявиха против задържането на д-р Димитров, като го обявиха за неправомерно. Те настояха, че държавата трябва да направи необходимото, за да защити гражданите и техните домове от посегателства. На протеста бяха събрани и подписи в подкрепа на арестувания лекар. Протест в защита на д-р Иван Димитров се проведе и в Пловдив. Протестиращите скандираха „Свобода за доктора” и настояваха за освобождаването на лекаря. ", "date": "2018.03.05", "title": "Протест в защита на д-р Димитров блокира движението около Съдебната палата в София"}
{"url": "https://offnews.bg/politika/rusia-gotova-da-se-vkliuchi-v-pregovorite-za-restart-na-aetc-belene-676118.html", "text": "Русия е готова да се включи в преговорите за рестарта на АЕЦ \"Белене\". Това е обявил руският президент Владимир Путин по време на телефонен разговор с премиера Бойко Борисов. По време на телефонния разговор Путин е поздравил Борисов по случай националния празник на България. Двамата са обсъдили енергийните проекти у нас. Борисов е представил идеята си за развитие на проекта за АЕЦ „Белене“ като общобалкански, като идеята е срещнала подкрепа от колегите му от страните от Западните Балкани. Президентът Путин пък изразил готовност страната му да се включи в обсъжданията при подновяване на работата по проекта, съобщиха от правителствената пресслужба.По време на разговора е обсъдено и развитието на газовия хъб „Балкан“ и възможностите за директни доставки на газ за България при взаимоизгодни условия и пълни гаранции от страна на Европейската комисия.В тази връзка е коментирано и изграждането на газопровода „Турски поток“, като руският президент е обяснил, че проектът в голямата си част е изпълнен, а Борисов е информирал, че се очаква на 1 юни да е готова интерконекторната връзка между България и Турция.Двамата са разгледали и вариант за изграждане на отклонение от газопровода \"Турски поток\", което да достига пряко до хъба.Бойко Борисов и Владимир Путин са подчертали, че двустранният диалог се развива добре и се наблюдава напредък в отношенията в редица сфери на икономиката, в търговията и туризма - стокооборотът между България и Русия е нараснал с 24% през 2017 г., а туристите, посетили страната ни, са близо 560 хил., което е с 1,3 на сто повече от 2016 г.Борисов е запознал Путин и с развитието на темата за Западните Балкани, върху която акцентира Българското председателство на Съвета на Европейския съюз – изграждане на транспортна и дигитална свързаност в региона, както и развитие на електроенергийната и газопреносната инфраструктура.Коментирано е и провеждането на среща между двамата по време на българското председателство.", "date": "2018.03.05", "title": "Русия готова да се включи в преговорите за рестарт на АЕЦ Белене"}
{"url": "https://offnews.bg/sviat/bivsh-ruski-shpionin-v-kritichno-sastoianie-sled-doseg-s-neizvestno-ve-676122.html", "text": "Бивш руски шпионин е в критично състояние в болница след излагане на неизвестна субстанция във Великобритания, съобщи Би Би Си. 66-годишният Сергей Скрипал е получил убежище във Великобритания след размяна на шпиони между САЩ и Русия през 2010 г. Скрипал е пострадал при инцидент в неделя в търговски център в Солсбъри. Той и една жена са приети в болница в критично състояние след излагането на субстанцията, която до момента остава неизвестна. Скрипал, който е пенсиониран руски разузнавач, е осъден на 13 години затвор през 2006 г. за това, че е шпионирал за Великобритания. Той разкрил на британските служби самоличностите на руски агенти, работещи под прикритие в Европа. Сергей Скрипал е един от четиримата затворници, освободени през 2010 г. и разменени срещу 10 американски шпиони.Полицията разследва инцидента, при който е пострадал Скрипал.", "date": "2018.03.05", "title": "Бивш руски шпионин в критично състояние след досег с неизвестно вещество във Великобритания"}
{"url": "https://offnews.bg/futbol/fiorentina-udalzhi-posmartno-dogovora-na-astori-676116.html", "text": "Страхотен жест към семейството на внезапно починалия на 31-годишна възраст Давиде Астори направиха от клуба му Фиорентина.\"Виолетовите\" обявиха, че продължават договора му посмъртно безсрочно. Заплатата му ще получават съпругата му и детето им, което се появи на бял свят едва преди две седмици.Астори почина в нощта на 3 срещу 4 март, като причините все още не са изяснени. Първоначалните информации гласят, че той е починал по естествени причини, но аутопсията ще даде повече отговори. Тя е насрочена за утре.\"Професионалните футболисти минават пълни медицински прегледи на всеки шест месеца и няма как да остане скрито някакво заболяване.Чакам аутопсията. Интересно ми е какво се е случило от научна гледна точка. Италия е доста напред в спортната медицина\", коментира бившият лекар на Рома Ернесто Аличико пред местните медии.", "date": "2018.03.05", "title": "Фиорентина удължи посмъртно договора на Астори"}
{"url": "https://offnews.bg/obshtestvo/protesti-v-chetiri-grada-v-zashtita-na-lekaria-zastrelial-zhoro-plaha-676120.html", "text": "Протести в защита на д-р Иван Димитров, който беше арестуван, след като застреля крадец, нахлул в дома му, се проведоха в четири града. Над 2000 души се събраха пред сградата на Второ РПУ в Пловдив, като настояха д-р Димитров да бъде освободен. Шествието стигна и до прокуратурата. Демонстрантите опитаха да се срещнат с дежурния прокурор, но той така и не дойде. В протеста се включиха още близки на лекаря и негови колеги. Протестът беше подкрепен от таксиметрови шофьори и фенове на двата пловдивски отбора „Локомотив” и „Ботев”.„Ако съпругът ми не си беше вкъщи в нощта на нападението, с мен и децата можеше да се случи нещо страшно”, каза съпругата на д-р Димитров, цитирана от bTV. Близките на убития Жоро Плъха пък отричат той да е влизал да краде, но казват, че за кражба не може да се отнема живот.Протестът в София беше пред Съдебната палата. Демонстрантите блокираха движението на трамваите на ул. \"Алабин\". В четирите града демонстрантите подписаха петиция с искане за освобождаване на Иван Димитров и за промени в Наказателния кодекс, свързани с неизбежната самоотбрана. Протести се проведоха още във Варна и Стара Загора, където демонстрантите издигнаха транспаранти с надписи \"Свобода за д-р Иван Димитров\" и \"Докторе, Стара Загора те подкрепя\".Събраните подписи в защита на доктора ще бъдат внесени в парламента и в Министерския съвет.Очаква се утре да стане ясно дали прокуратурата ще поиска удължаване на мярката за неотклонение на арестувания лекар.", "date": "2018.03.05", "title": "Протести в четири града в защита на лекаря, застрелял Жоро Плъха"}
{"url": "https://offnews.bg/sviat/liderat-na-demokratite-v-italia-podade-ostavka-sled-provala-na-izborit-676121.html", "text": "Лидерът на италианската Демократическа партия Матео Ренци обяви, че подава оставка след нейното поражение на парламентарните избори в страната, съобщи Ройтерс, цитирана от БТА.Демократическата партия загуби недвусмислено изборите, като събра под 20% от гласовете. Избирателите дадоха гласовете си за евроскептични и антиимигрантски формации. Евроскептиците от Движение \"Пет звезди\" получиха най-големия самостоятелен резултат - 32,3%.\"Очевидно е при тези условия, че аз напускам ръководството на партията\", каза Ренци. Бившият италиански премиер уточни, че няма да се кандидатира на следващия конгрес на левоцентристката формация.ДП не бива да влиза в следизборни споразумения с \"екстремистки партии\", призова 43-годишният Ренци. Той подчерта, че левоцентристката формация ще е в опозиция на следващото правителство.В случай че ДП остане в опозиция, това на практика прави невъзможно съставянето на управляваща коалиция без участието на популисткото Движение \"Пет звезди\" и на крайнодесни формации.", "date": "2018.03.05", "title": "Лидерът на демократите в Италия подаде оставка след провала на изборите"}
{"url": "https://offnews.bg/sviat/blizak-satrudnik-na-izraelskia-premier-reshi-da-svidetelstva-sreshtu-n-676117.html", "text": "Още един близък сътрудник на израелския премиер Бенямин Нетаняху се съгласи да свидетелства срещу него в едно от разследванията за корупция срещу премиера в замяна на по-лека присъда, съобщи Франс прес, цитирана от БТА.Разкритието за постигнатото споразумение между следователите и бившия говорител на семейство Нетаняху Нир Хефец идва броени часове преди днешната среща между Бенямин Нетаняху и президента на САЩ Доналд Тръмп във Вашингтон.Хефец бе арестуван преди две седмици по подозрение, че е помогнал за приемане на медийни регулации, донесли стотици милиони долари на израелската телекомуникационна компания Безек, в замяна на благоприятно отразяване на Нетаняху и семейството му в популярния информационен сайт на компанията. Той бе освободен вчера.В същото разследване вече се е съгласил да свидетелства за обвинението и бившият генерален директор на министерството на комуникациите Шломо Филбер, който е бил сред най-доверените хора на Нетаняху.", "date": "2018.03.05", "title": "Близък сътрудник на израелския премиер реши да свидетелства срещу него в разследване за корупция"}
{"url": "https://offnews.bg/futbol/shefat-na-fa-napadna-guardiola-zaradi-podkrepata-na-katalunskia-separa-676123.html", "text": "Шефът на футболната асоциация на Англия (ФА) Мартин Глен даде ясно да се разбере, че няма да толерира мениджъра на Манчестър Сити Джосеп Гуардиола за носенето на жълтата пандела, която е символ на подкрепата за независимост на Каталуния.\"Това е нещо, което предизвиква разногласия. Към тези символи се отнасят еврейската звезда, свастиката, сърпа и чука и т.н.Не искаме да виждаме подобни демонстрации в Лигата. Повечето испанци не са каталунци и това, което прави Гуардиола ги дразни. Утре някой може да реши да си сложи значка на Ислямска държава. Затова правим всичко възможно да избягваме подобни прояви. Единственият разрешен символ е  аления мак в памет на английските жертви във войните\", каза Глен.На Гуардиола ще му се наложи да свали лентата и да бъде благодарен на английската толерантност, че го е правил до този момент.Миналата година от УЕФА забраниха на англичаните да сложат червения мак, въпреки липсата на актуален политически мотив.", "date": "2018.03.05", "title": "Шефът на ФА нападна Гуардиола заради подкрепата на каталунския сепаратизъм"}
{"url": "https://offnews.bg/obshtestvo/v-balgaria-opitvat-da-zalichat-ruskia-prinos-za-osvobozhdenieto-obiav-676115.html", "text": "В България има опити да бъде заличен приносът на руските воини за освобождението от османско господство. Това обяви зам.-председателят на отдела по външни работи на Московския патриарх протойерей Николай Балашов, цитиран от РИА Новости. \"Искам да отбележа две неща: тази памет се пази сред народа. И второ - има опити тя да бъде заличена. Това също го има\", каза Балашов. Той подчерта, че Българската православна църква е съхранявала и съхранява спомена за ролята, която Русия има в Освобождението, като винаги споменава Александър II. \"Тя го споменаваше дори тогава, когато не го споменаваха дори в нашите руски храмове, даже тогава, когато никой не споменаваше публично царете ни. А българите винаги са го правили и продължават да го правят на всяка литургия. Това е истинска проява на благодарност\", допълни Балашов. Николай Балашов направи коментара на пресконференция на Московската патриаршия, на която беше направен отчет на резултата от посещението на патриарх Кирил в България.На тръгване от страната ни патриарх Кирил обяви, че си тръгва огорчен, защото Русия е приравнена към другите народи, участвали в освобождението на България преди 140 години. „Много ме огорчи, че в официалната риторика на представителите на държавата наравно с Русия същата роля се оказва, че са играли Полша, Литва, Финландия. Никаква политкоректност не може да оправдае лъжлива историческа интерпретация”, заяви той.\"Ние тази историческа истина сме я завоювали със своята кръв. И не може да има никакви политически и прагматични причини тя да бъде премълчавана днес или лъжливо интерпретирана\", подчерта духовният водач на РПЦ.", "date": "2018.03.05", "title": "В България опитват да заличат руския принос за освобождението, обяви Московската патриаршия"}
{"url": "https://offnews.bg/obshtestvo/vazstanoviavat-dvizhenieto-po-patia-sofia-samokov-utre-do-obiad-676107.html", "text": "До утре на обяд ще продължи обследването и обрушването на ската над затворения за движение, поради активирало се срутище път II-82 София – Самоков в района на Дяволския мост, съобщи агенция \"Пътна инфраструктура\".Вчера вечерта пътят беше затворен поради срутване на скална маса на част от пътното платно, вследствие на обилните валежи от дъжд и сняг.В момента пътният участък се разчиства. Трафикът е пренасочен по обходни маршрути: • по път III-181 София – Бистрица – Ярема;• по път III-822 Ново село – Живково - гр. Ихтиман - АМ „Тракия“;• или II-62 Самоков – Дупница – АМ „Струма”.Очаква се утре на обяд да се възстанови движението по пътя. Дотогава ще се извършват огледи от екипи геодезисти и алпинисти, и ще се обрушват опасни скали от ската над пътя.", "date": "2018.03.05", "title": "Възстановяват движението по пътя София-Самоков утре до обяд"}
{"url": "https://offnews.bg/sviat/mazh-otkradna-oskara-na-aktrisata-fransis-madormand-676125.html", "text": "Мъж беше арестуван, защото откраднал наградата \"Оскар\" за най-добра актриса на Франсис Макдорманд, предаде Асошиейтед прес, като се позова на полицията в Лос Анджелис.47-годишният Тери Брайънт бил задържан снощи, в деня на раздаването на най-престижните отличия в света на киното. Той е откраднал скъпоценната статуетка на парти след церемонията.Крадецът бил спипан от фотограф на място, съобщи вестник \"Ню Йорк таймс\", цитиран от БТА. Статуетката била върната на Макдорманд, която казала на охраната да пусне мъжа.Брайънт обаче бил арестуван, като за освобождаването му е определена гаранция от 20 000 долара.Франсис Макдорманд получи \"Оскар\" за най-добра актриса за ролята си във филма \"Три билборда извън града\".", "date": "2018.03.05", "title": "Мъж открадна Оскара на актрисата Франсис Мадорманд"}
{"url": "https://offnews.bg/zdrave/nuzhdaete-li-se-ot-kravoprelivane-dobrovoltci-predlagat-pomosht-676105.html", "text": "Безвъзмездна помощ за хора, нуждаещи се от кръвопреливане, предлагат доброволци, които са създали интернет портали, фейсбук страници и групи, за да достигнат болните.За да разпространи възможността, с OFFNews се свърза Стойчо Добрев - основател на такива. На 21 февруари 2018 г. създадохме фейсбук страницата \"Дари кръв - спаси живот\" с цел да помогнем да момче - наш близък приятел от Бургас. След успешната кампания решихме да запазим страницата и за 5 дни успяхме да направим още няколко успешни кампании, пише той до медията.Страницата станала популярна и много хора се отзовали в желанието си да дарят кръв. Но не можем да намерим тези, които имат нужда от нея, обяснява Добрев и моли медиите да разпространят информацията, че кръводарителите търсят хора, които имат нужда от помощ. Ще опитаме да помогнем на всички нуждаещи се, пише мъжът.Той предоставя и контактите си:Стойчо Добрев: Телефон:0893 33 34 03Имейл:signal@zovzapomosht.bgФейсбук страница: Други фейсбук страници и групи:Зов за помощ: ДАРИ НЕНУЖНА ВЕЩ ЗОВ ЗА ПОМОЩ (страница): ", "date": "2018.03.05", "title": "Нуждаете ли се от кръвопреливане? Доброволци предлагат помощ"}
{"url": "https://offnews.bg/futbol/holandski-fenove-nahluha-na-terena-i-se-sbiha-s-futbolistite-video-676106.html", "text": "Очевидно не само по родните терени се случват такива екцесии. Фенове на Го Ахед Ийгълс нападнаха футболистите на Де Граафшап след края на неделния мач между двата отбора от втора дивизия на холандското първенство.Кадри показват как привържениците на домакините навлизат на терена след края на мача, който техните играчи загубиха с 0:4, и започват да удрят и ритат футболистите на гостите, които празнуват победата.От ръководството на Го Ахед Ийгълс заявиха, че са \"дълбоко засрамени\" от поведението на своите фенове. Началото на мача се забави с няколко минути, след като зрителите хвърлиха фойерверки на терена.Полицията е арестувала седем души, съобщават холандските медии.", "date": "2018.03.05", "title": "Холандски фенове нахлуха на терена и се сбиха с футболистите (видео)"}
{"url": "https://offnews.bg/futbol/tcska-bez-greshka-na-nivata-v-ruse-676113.html", "text": "Отборът на ЦСКА победи Дунав с 2:0 в двубой от 23-ия кръг на Първа лига, който се изигра на изключително тежък терен в Русе, който приличаше на разорана нива.Това на практика изравни качествата на двата тима, тъй като \"армейците\" не можеха да разгърнат техническия си потенциал, докато домакините разчитаха на физическа агресия и доста затрудниха гостите от столицата.Изходът на мача беше на практика решен в 34-ата минута. Тогава Кирил Десподов организира атака по крилото и намери непокрития в полето на Дунав Кристиян Малинов.Опорният халф стреля много силно без сериозна подготовка, топката се отклони в тялото на бразилеца Фернандо Каранга и влетя неспасяемо в мрежата на изненадания Мартин Луков. Домакините протестираха за игра с ръка, но реферът Георги Кабаков беше непреклонен.Пет минути по-късно се стигна до скандална ситуация. При поредното центриране в наказателното поле на ЦСКА играчът на Дунав Васил Шопов удари капитана на \"армейците\" Божидар Чорбаджийски в ребрата при въздушен двубой. Нервите на Чорбаджийски не издържаха и той се саморазправи с Шопов, като го просна с два шамара на терена.Настъпи разправия, а реферът наказа с жълти картони героите в инцидента, както и двама от активните участници в последвалата разправия - Бодуров от ЦСКА и Васев от Дунав.През втората част домакините заиграха ва банк в търсене на изравнително попадение, но това не им донесе успех. В добавеното време ЦСКА стигна до втори гол чрез Едвин Джеси, като попадението беше изработено от Фернандо Каранга.С победата ЦСКА събра 54 точки и отново е само на 3 от лидера Лудогорец, който постигна измъчен успех с 1:0 надд новака Септември в своя мач от кръга.Стартов състав на ЦСКА: 30. Витаутас Черниаускас (в), 11. Станислав Манолев, 5. Николай Бодуров, 4. Божидар Чорбаджийски (к), 18. Александър Георгиев, 15. Кристиян Малинов, 20. Тиаго Родригес, 10. Роланд Алберг, 17. Енрике Рафаел, 19. Кирил Десподов, 9. Фернандо КарангаРезерви: 12. Георги Китанов (в), 2. Стойчо Атанасов, 3. Жеферсон Телес, 25. Александър Барт, 8. Едвин Джеси, 16. Раул Лое, 7. Жан Бланко", "date": "2018.03.05", "title": "ЦСКА без грешка на нивата в Русе"}
{"url": "https://offnews.bg/politika/dps-protiv-namesa-na-darzhavata-v-sdelkata-za-chez-676112.html", "text": "ДПС се обяви против намесата на държавата в сделката за продажбата на ЧЕЗ, а председателят му Мустафа Карадайъ заяви, че \"ако властта се опитва да обсебва процесите, тя се превръща в диктатура\".Той коментира въпроса по време на пресконференция в рамките на семинар на партията.\"Два търговски субекта сключват договор. Тази е картината, докато ние говорим за отношения власт - граждани. Да, ако властта се опитва да обсебва процесите, тя се превръща в диктатура. Тук трябва да се намеси гражданското общество, но не онова гражданско общество, с което сме свикнали - неправителствени организации, а съставено от свободни и активни граждани, които познават процеса, носят своята отговорност и реагират\", заяви Карадайъ.По повод пожеланата от БСП, а след това - и от премиера Борисов намеса в сделката и придобиване на дял, Карадайъ заяви:\"Доскоро приватизирахме предприятията в страната, които наследихме от тоталитарния комунистически режим. Този процес все още продължава. Мисля, че остатъчният пакет от електроразпределителните дружества съвсем скоро, преди няколко години, мисля, първото правителство на г-н Борисов ги продаде на борсата, тоест ги приватизира. Само в рамките на няколко години ако властта и държавата има друго мнение, иска да развива друг процес, то според нас това не е либералният подход. Аз съм убеден, че ако има такъв ход, само след няколко години наново сигурно пак ще ги приватизираме тези придобити от държавата акции\".Последните 2 месеца властта генерира проблеми, заяви лидерът на ДПС и отново подчерта, че не е либерален подход държавата да се се меси в сделки.Скандалът със сделката избухна през втората половина на февруари, когато стана ясно, че купувачът на ЧЕЗ ще е не кой да е, а Гинка Върбакова от Пазарджик с малката фирма \"Инерком\".", "date": "2018.03.05", "title": "ДПС против намеса на държавата в сделката за ЧЕЗ"}
{"url": "https://offnews.bg/izvan-terena/sharapova-ludna-po-izkustvoto-pokraj-novia-676108.html", "text": "Бившата номер 1 в женския тенис Мария Шарапова напоследък прекарва повече време в художествени галерии, отколкото на корта. Това е логично предвид връзката й с британския предприемач и основател на аукционната къща Paddle8 Александър Гилкс.Двамата вече не се крият, а посещават заедно публични събития, а рускинята намира все по-малко мотивация да играе. За последно тя беше на корта на 12 февруари, когато загуби в Доха, а след това се оттегли от турнира в Дубай и отлетя за САЩ.Възстановява ли се от травмата не става ясно, но от публикациите й в социалните мрежи става ясно, че не се е занимавала активно с тренировки, макар и да е заявена за участие в турнира в Индиън Уелс.От тях става ясно, че тя се интересува активно от изкуство, като качва снимки от различни музеи, изложби и галерии. Преди дни тя и новият й приятел се появиха на събитие в Бевърли Хилс, хванати за ръка.", "date": "2018.03.05", "title": "Шарапова лудна по изкуството покрай новия"}
{"url": "https://offnews.bg/futbol/otlozheniat-zaradi-astori-krag-ot-seria-a-shte-se-igrae-v-nachaloto-n-676126.html", "text": "Отложените мачове от 27-ия кръг на Серия \"А\", които не се състояха заради трагичната смърт на Давиде Астори, ще се играят на 3 и 4 април. Единствено датата за дербито между Милан и Интер ще се реши допълнително. Италианската федерация иска да види първо какво ще направят \"росонерите\" в Лига Европа.Може да бъде преместен и финалът за Купата на Италия, който между Милан и Ювентус на 9 май, но това ще се коментира, като минат мачовете от Лига Европа.Съобразена е натоварената програма на \"росонерите\", които ще играят финал с Ювентус за Купата на Италия, а също така продължават с участието си в турнира Лига Европа.\"Старата госпожа\" също може да бъде недоволна от промените в графика, защото така финалът за Купата евентуално може да бъде насрочен за след края на сезона в Серия \"А\" (20 май), а потенциално \"бианконерите\" могат да мислят тогава за финал в Киев в Шампионска лига (26 май).Още една среща е с неясно бъдеще. Невъзможно е сблъсъкът между Аталанта и Сампдория да се изиграе на 14-ти март, тъй като бергамаските ще изиграят друб отложен двубой с Ювентус.", "date": "2018.03.05", "title": "Отложеният заради Астори кръг от Серия А, ще се играе в началото на април"}
{"url": "https://offnews.bg/analizi-i-komentari/kak-da-se-darzhat-balgarskite-darzhavnitci-s-ruskite-savetat-na-evgen-676109.html", "text": "Това писание предлагам в помощ на българските държавници, когато си имат работа с руски такива. Наистина. Искам да помогна.В момента, в който видях снимката на почти-коленичилата вицепрезидентка при посрещането на руския патриарх Кирил – още тогава ми мина през главата да напиша статия по темата: „Защо нашите държавници и държавнички, като видят руски власт-имащ, все ги тегли да падат на колене?”. Ама – мина ми. Да си се радват, казах си. Да му се подмазват на развален руски, а той да ги гали по главите. Поне „високият гост” ще остане доволен.Да, ама – не. Не остана човекът доволен. Напротив – напопържа ги на изпроводяк. В момента най-вероятно нашите държавници и държавнички са плувнали в студена пот, задавайки си безпомощно въпроса: „Къде сбъркахме? На ръце го носихме... Не пуснахме никакви украински знамена на Шипка... Профилактирахме гадове-протестъри, за да сплашим населението да не го попържа... А сега той попържа нас... Къде сбъркахме?”.Ще ви кажа, драги, къде сбъркахте.Имам огромен опит с руснаци, трупан в продължение на десетилетия. Затова знам, какво и защо е станало. Въпрос на разбиране на „широката руска душа”.За руския народ предлагам да не говорим. Там е... странно. Сред руската интелигенция има хора, които са много просветени, начетени, цивилизовани и добри. Намаляват, като бройка, но ги има. Управляващата каста обаче е съвсем друга бира. А нашите държавници си имат работа тъкмо с нея.Основите на нейното поведение са поставени още в средата на 16-ти век от Иван Грозни. Именно Грозни решително обръща Русия с гръб към Европа, бързо привеждайки я в татарско-азиатски вид.Изтребва аристокрацията, а онези, които оцеляват лишава от поземлена собственост. За разлика от европейската аристокрация, оттук насетне руската ще зависи изцяло от царя. Ако го слуша – има имение, титла и признание. Ако не – не. Това става по времето, когато в Европа кралете са „първи между равни” по отношение на аристокрацията – една подялба на властта, от която в крайна сметка произлиза днешната представителна демокрация.В същото време, когато в Европа на практика вече няма крепостни селяни, Грозни въвежда крепостничеството в Русия. Веднъж лишил от автономност и достойнство аристокрацията, той втори път превръща дотогава свободните руски селяни в роби. Цялата власт – и цялата собственост – се събират в ръцете на царя; и само той решава, кой ще има, по негово благоволение, някаква власт и някаква собственост. Която той може да си прибере обратно във всеки миг.Всички до един (т.е. освен избягалите от това робство свободни селяни, нарекли себе си „казаци”; те са подчинени чак от Петър I) в Русия зависят от волята, произволните хрумки и прищявки на царя.Тези ходове ликвидират възможността за структуриране на обществото покрай йерархии, свързани със собствените усилия, достойнство, умения и качества. Йерархията в обществото се определя от царя.В началото на 18-ти век тази йерархия е официализирана, от Петър I, в т.нар. „Таблица за ранговете”. Всички, които не са крепостни, са разделени на 14 основни категории, пронизващи военните, придворните и светските чинове. Ранг VIII, например, съдържа: колежски асесор (светска длъжност); майор (армейска длъжност); капитан-лейтенант (флотска длъжност) и титулярен камергер (придворна длъжност). Те са равни помежду си, но над себе си имат седем пласта „началници”, чиято воля са длъжни да изпълняват; под себе си имат шест пласта подчинени, които са длъжни да изпълняват тяхната воля. Тези, които не са в таблицата, са крепостни – роби, които могат да бъдат купувани и продавани, както и наказвани с камшик, от всеки с „ранг”.В крайна сметка, разбира се, всички зависят от волята на царя, което изкривява цялата структура на общественото поведение и мотивации. Вместо да се придвижват в живота благодарение на собствените си усилия, хората търсят връзка с царя, който да ги уреди. Дори да нямаш достъп до царя, щом обитаваш таблицата на ранговете ти отново зависиш не от собствените си усилия – а от това, доколко те харесва началството. Ако, например, искаш да се придвижиш от ранг VIII към ранг VII, ще трябва качествено да се натегнеш на някой колежски съветник, полковник, капитан първи ранг или титулярен камергер.Резултатът е, че в последните поне 300 години нравите, култивирани в руското общество по нищо не приличат на европейските. Докато в Европа се ценят способностите, способстващи за воденето на независим живот, в Русия се цени подмазването, лакейството и качественото коленичене пред вишестоящите. А те, на свой ред, култивират особено брутално отношение към по-нисшите от себе си.Идеалният обитател на тази система качествено ближе ботуша на по-висшия, та да може да се изкатери нагоре; и с особена бруталност се отнася към по-нисшите, за да им покаже, какъв е началник.И така – едно 15-20 поколения. Съгласете се, че след толкова много упражнения, близането нагоре и бруталността надолу е, в Русия, доведено до висини, които са абсолютно недостижими за никой, който не е живял столетия в тази среда.Къде, да се върнем на въпроса, са тръгнали нашите държавници с тяхното неумело-селско подмазване на руския патриарх? Не го умеят това, както трябва, защото няма как да са го научили. В неговите очи са изглеждали като някакви недодялани цървули, опитващи се да имат „правилното” поведение. Никак не е чудно, че е останал недоволен човекът.Ако сега нашите се сетят да си внесат някой руснак, за да ги научи, как да вършат тази работа качествено – пак няма да им се получи; и следващият визитиращ руснак ще бъде ядосан още повече. А няма да им се получи, защото българите, за разлика от руснаците, никога не са били роби. Докато дедите на руския патриарх са били купувани и продавани като говеда, дедите на нашите държавници са имали имоти, училища, читалища и са пътували по Европа. Липсата на „правилния” исторически опит не може да бъде надмогната с тренинги...Преди да хукнат по курсове по правилно коленичене и качествено челобитие, нашите държавници е добре да си дадат сметка и за начина, по който руската управляваща каста води своята външна политика.Тъй като вътре в Русия няма равенство между хората, то и нейните управници не си представят, че може да има равенство между държавите.Онези държави, големи и силни, които искат да бъдат „партньори” – т.е. равни – на Русия, непрекъснато са преформулирани, от руската върхушка, като врагове. Защо? Защото не може да има такова нещо като отношение между равни. Някой трябва да е господар – да е по-нагоре в таблицата на ранговете. А който не иска да се подчинява, а иска да бъде равен – значи е враг.Така е още от времето на странните отношения между Иван Грозни и английската Елизабета Велика. Той иска да се ожени за нея, тя се дърпа – и той ѝ пише писмо, в което я нарича безпомощна дърта мома, която не е господар дори у дома си. Така е и днес, когато президентът Путин оня ден заплаши с нови и страшни оръжия... всички: „...във всяка точка на земното кълбо”.В най-тежко положение спрямо Русия обаче не са големите и силни държави, а онези – като България – които хем са малки и знаят, че не са равни на Русия, хем обаче искат да бъдат с нея „приятели”. Добре, ама приятелството също е възможно само между равни. А в руския манталитет равенство няма. И оттук: руснаците не искат приятелство. Искат онова, което са искали винаги – подчинение. Да се изпълнява тяхната воля. Да се повтарят техните идеологически „опорки”.Колкото и да се кълнеш в приятелство – колкото и може би наистина да искаш да си приятел на Русия – това никога няма да ти се случи. Колкото повече се кълнеш – толкова повече искания ще чуваш и толкова повече наказания ще получаваш, ако не ги изпълняваш до последната запетайка. Както казва Сталин: „Крачка вляво, крачка вдясно – разстрел”.Всичко това главният руски свещеник съобщи на нашите държавници и държавнички. Съобщението е достатъчно ясно: „Ще ви обичам само тогава, когато вие правите всичко така, както го правим в Русия – падате качествено на колене, говорите онова, което ние искаме да говорите”. Както вече предупредих, обаче, положението е такова, че – обективно погледнато – нашите, колкото и да се стараят оттук насетне, никога няма да се справят така качествено, че да получат бублик, блинчик или дори чаша квас. По-добре да правят онова, което се прави в Европа. Да имат уважително, но независимо поведение.", "date": "2018.03.05", "title": "Как да се държат българските държавници с руските: съветът на Евгений Дайнов"}
{"url": "https://offnews.bg/futbol/mourinio-shte-dava-otcenki-na-uchastnitcite-v-mondial-2018-676103.html", "text": "Мениджърът на Манчестър Юнайтед Жозе Моуриньо ще бъде на Мондиал 2018. Специалистът се разбра да бъде анализатор към руската телевизия \"RT\".Освен португалеца, с оценки и коментари в медията ще се присъедини и легендарният вратар на \"червените дяволи\" Петер Шмайхел.\"Щастлив съм, че ще се присъединя към екипа на RT. С нетърпение чакам лятото, за да споделя моите виждания за играта\", каза Моуриньо.Поредното изпитание пред португалеца е днес от 22:00 часа, когато Манчестър Юнайтед ще се изправи срещу Кристъл Палас в двубой от Висшата лига.", "date": "2018.03.05", "title": "Моуриньо ще дава оценки на участниците в Мондиал 2018"}
{"url": "https://offnews.bg/obshtestvo/taksidzhii-i-agitki-na-shestvie-v-plovdiv-za-osvobozhdavaneto-na-d-r-d-676097.html", "text": "Шествието на протестиращите пловдивчани в защита на д-р Иван Димитров, който гръмна крадеца Жоро Плъха, ще премине от Второ районно управление в Пловдив до Прокуратурата. Очаква се днес на протеста да присъстват и футболни агитки, както и таксиметрови шофьори. Всеки, който иска да подкрепи нашата кауза, може да го направи, нека мирно да подкрепим д-р Димитров, призова един от организаторите на протеста Николай Гаргов, цитиран от Фокус. „Не искаме да правим безредици. Идеята е да се помогне на човек, който е жертва на системата ни”, добави той.Близо 500 души са се подписали досега в подкрепа на лекаря. Събралите се днес се редят на опашка, за да се включат в подписката. Протести за освобождаването на лекаря от ареста ще има и в столицата от 16 часа пред Съдебната палата. ", "date": "2018.03.05", "title": "Таксиджии и агитки на шествие в Пловдив за освобождаването на д-р Димитров"}
{"url": "https://offnews.bg/futbol/nadahvat-manchestar-siti-s-bonusi-za-trebal-676085.html", "text": "Футболистите на Манчестър Сити може да спечелят сериозни бонуси, ако тимът спечели требъл през сезона, твърди \"Сън\".Част от възпитаниците на Джосеп Гуардиола може да увеличат банковата си сметка с по до 1 милион паунда, ако това стане факт.Манчестър Сити вече завоюва първият трофей през сезона, след като вдигна Купата на лигата. Тимът почти сигурно ще стане и шампион в Премиър лийг, след като убедително води в класирането с 18 точки пред втория Ливърпул, а до края остават малко кръгове.Най-трудната задача за \"гражданите\" ще е да триумфират и в Шампионската лига, но и там за момента всичко върви по план, като тимът е с единия крак на 1/4-финал след успеха с 4:0 в първия мач с Базел от 1/8-финала.Шефовете на Манчестър Сити са взели решение да стимулират допълнително играчите, които и без това получават сериозни заплати.Със сериозните бонуси босовете се надяват още повече да повдигнат духа в отбора, който да се раздаде максимално до края на сезона на последните два фронта.", "date": "2018.03.05", "title": "Надъхват Манчестър Сити с бонуси за требъл"}
{"url": "https://offnews.bg/izvan-terena/gej-sportist-srazi-s-vida-si-na-oskar-ite-676088.html", "text": "Американският фигурист с гей ориентация Адам Рипон срази с външния си вид на церемонията по раздаването на филмовите награди \"Оскар\".Докато повечето гости дойдоха с традиционните за събитието смокинги, Рипон, който зае десето място в Пьонгчанг, се появи в костюм с кожени коланчета на раменете и гърдите.Нетрадиционното облекло веднага събра погледите и направи страхотна реклама на марката Moschino, чието дело е.Рипон призна за хомосексуалната си ориентация след олимпиадата в Сочи 2014.\"Аз не съм гей икона или любимият гей на Америка. Аз съм си просто гей и любимец\", каза тогава фигуристът.", "date": "2018.03.05", "title": "Гей спортист срази с вида си на \"Оскар\"-ите"}
{"url": "https://offnews.bg/futbol/fenovete-mogat-da-dokarat-globi-i-nakazanie-na-levski-676086.html", "text": "Феновете на Левски отново си показаха рогата по време на безличното реми 0:0 срещу Берое на \"Герена\".Недоволни от слабата игра, част от привържениците започнаха да замерят терена със снежни топки. Уцелени бяха играчи на Берое, както и страничния съдия откъм Сектор А.Вариантите за наказания са парична глоба или лишаване от домакинство или и двете. Последната изцепка на сините фенове със снежни топки беше по време на дербито с ЦСКА на 25 октомври 2014 година, когато беше уцелен треньорът Стойчо Младенов. Тогава Левски беше глобен и лишен от домакинство.Слабата игра е изнервила не само феновете, а и собственика Спас Русев, твърди \"Меридиан Мач\".Според изданието той собственикът е разочарован от представянето на \"сините\" срещу Берое и е поканил треньора Делио Роси на разговор, за да му обясни причините.", "date": "2018.03.05", "title": "Феновете могат да докарат глоби и наказание на Левски"}
{"url": "https://offnews.bg/obshtestvo/protest-v-sofia-sreshtu-izsichane-na-darveta-676089.html", "text": "Жители на столичните квартали „Абдовица” и „Димитър Миленков” излязоха на протест срещу изсичането на гората в близост до парк. Те блокираха пътя за „Бусманци” с искане дърветата да бъдат запазени. Хората носеха плакати с различни лозунги, сред които – „Искаме въздух за децата си!”, „Не на голата сеч!”. Това е трети пореден протест на хората в квартала. Извършваното от частна фирма изсичане е законно – с мотив, че дърветата са стари. Хората обаче настояват за индивидуална оценка на всяко дърво.Комисията по екология просто потвърди – дърветата са стари, да се изсичат, каза един от организаторите на протеста – Людмил Кушинов по бТВ. Служител на горското стопанство обясни, че сечта е в държавна горска територия от над 90 дка, а не в парк и е била наложителна, защото засадените тополи трябва да се премахват до 40-годишна възраст. „Сечта няма как да бъде спряна, тя е почти приключила”, подчерта той. По думите му след изсичането ще има залесяване, като на дирекция „Зелени системи” е предложено да изготви проект за парково залесяване. Ако такъв не бъде предложен отново ще има предимно тополи, предназначени за дървен материал. „Обещания сме чували от много по-високи длъжности. Не знаем дали утре няма да си каже „Ами, ние няма да залесяваме” и това да стане частна територия”, коментира Кушинов.", "date": "2018.03.05", "title": "Протест в София срещу изсичане на дървета"}
{"url": "https://offnews.bg/ikonomika/otkriha-ognishte-na-ptichi-grip-v-general-toshevo-676104.html", "text": "Огнище на птичи грип са открили в птицеферма в Генерал Тошево служители на Българската агенция по безопасност на храните, съобщи БАБХ.Те изпълнявали програмата за надзор на болестта по птиците, когато попаднали на огнище в птицеферма за кокошки носачки в града в област Добрич.Предприети са действия по ликвидиране на огнището. Поетапно ще бъдат убити и обезвредени 140 хиляди носачки.Обособена е трикилометрова предпазна зона и 10 км наблюдавана зона около животновъдния обект, като са наложени забрана за търговията и придвижването на домашни, диви и други птици и яйца за разплод, организиране на панаири, пазари, изложби и други струпвания на домашни или други птици. Засилени са клиничните прегледи на птиците, отглеждани в останалите селища на територията на област Добрич.", "date": "2018.03.05", "title": "Откриха огнище на птичи грип в Генерал Тошево"}
{"url": "https://offnews.bg/tenis/grigor-dimitrov-se-opalchi-na-svobodnata-prodazhba-na-orazhia-v-sasht-676099.html", "text": "Най-добрият ни тенисист Григор Димитров и треньорът му Дани Валверду се включиха в кампанията за борба срещу свободната продажба на оръжия в САЩ.Българинът позира с табелка с надпис: \"Изхвърлете ги\", а наставникът му с \"Можем да сложим край на насилието с оръжия\". Димитров e в САЩ, където се подготвя за участието си в турнира от серията \"Мастърс\" в Индиън Уелс.Надправарата започва на 8 март, а Гришо е поставен под номер три в основната схема - веднага след Роджър Федерер и Марин Чилич. Световният номер 2 Рафаел Надал пропуска Индиън Уелс, защото все още лекува контузия.Иначе Димитров запази четвъртото си място в световната ранглиста. Хасковлията претърпя провал на турнира в Дубай и отпадна в първи кръг, но не загуби позицията си.Гришо заема четвъртото място с 4635 точки, а следващият в класирането Александър Зверев успя да намали изоставането си на едва 95 точки от Димитров.Роджър Федерер остава лидер с 10 060 точки пред втория Рафаел Надал с 9460, като испанецът все още лекува травма и няма да играе в близките седмици.", "date": "2018.03.05", "title": "Григор Димитров се опълчи на свободната продажба на оръжия в САЩ"}
{"url": "https://offnews.bg/obshtestvo/zasilen-trafik-po-patishtata-preduprezhdavat-za-poleditci-676087.html", "text": "Засилен трафик се очаква днес по пътищата, синоптиците предупредиха за поледици на третия почивен ден. Над 240 хиляди българи се прибират по родните си места. От 16 до 20 ч. ще бъдат спирани от движение всички товарни автомобили по основните пътища. А още от 10 часа сутринта до 18 ч., в участъка на Драгичево преди Владая в посока София има две ленти за прибиращите се към столицата. Алтернативен маршрут е магистрала \"Люлин\". От пътната агенция призовават шофьорите да карат със съобразена скорост и по-голяма дистанция.Зоните за платено паркиране в София няма да работят и днес, съобщават от Центъра за градска мобилност.", "date": "2018.03.05", "title": "Засилен трафик по пътищата, предупреждават за поледици"}
{"url": "https://offnews.bg/sviat/italia-dade-vlastta-v-ratcete-na-evroskeptitci-i-populisti-676111.html", "text": "Италия обръща гръб на досегашната си политическа система. Избирателите дадоха властта в ръцете на евроскептични и антиимигрантски формации, но нито една от тях не получи достатъчно голяма подкрепа от избирателите, за да управлява сама, показват резултатите от проведените вчера парламентарни избори. В какъв формат ще е коалицията предстои да видим, след като и двамата основни победители поискаха властта.Дясната коалиция извоюва \"правото и задължението да управлява\", заяви лидерът на \"Лига\" Матео Салвини днес на пресконференция в централата на партията в Милано, цитиран от Франс прес и БТА. Неговата партия спечели 17.6% от вота и изпревари коалиционния си партньор \"Форца Италия\" (14%) на бившия премиер Силвио Берлускони. Коалицията ще има най-много места в долната камара на парламента.Евроскептиците от Движение \"Пет звезди\" обаче имат най-големия самостоятелен резултат. Те вземат близо 1/3 от общия вот (32.3%) и лидерът на Движението - 31-годишният Луиджи ди Майо, също ясно посочи, че иска властта и даде да се разбере, че е отворен за преговори за коалиция.ЛигаНа пресконференция Салвини заяви, че няма да участва в \"супа минестроне\" - явно имайки предвид широка коалиция, пише Ройтерс. АП пък тълкува думите му като нежелание да управлява с популистите от Движение \"Пет звезди\".Салвини коментира изборните резултати с нежеланието на италианците да бъдат управлявани от Берлин, Брюксел или финансовите пазари.\"Решенията за Италия ще бъдат вземани от италианците. Еврото беше и си остава грешка\", заяви Салвини, но допълни, че организирането на референдум за членството на Италия в еврозоната е \"немислимо\".\"Оставам си горд популист\", каза Салвини и допълни, че Европа трябва да се страхува по-скоро от \"престъпниците и паразитите\", отколкото от популистките движения.Пет звездиЛуиджи ди Майо също смята, че има правото да състави следващото правителство на Италия.\"Имаме отговорността да дадем правителство на Италия. Ние сме политическа сила, която представлява цялата страна, нещо което не мога да кажа за другите формации и това неизбежно ни придвижва към управлението на страната\", заяви 31-годишният Ди Майо на пресконференция в Рим.\"Движение \"Пет звезди\" утрои броя на депутатите си, както и бяхме обявили по време на кампанията\" добави той и благодари на 11-те милиона избиратели, които са дали доверието си на движението му.\"Има цели области, където получихме над 50 процента, има райони, където взехме 75 процента от гласовете\", изрази задоволство Ди Майо.Той изброи основните проблеми, с които трябва да се захване следващото управление: бедността, разхищенията, имиграцията, сигурността и заетостта.\"Имаме историческата възможност да отговорим на тези проблеми, да направим неща, които чакаме от 30 години\", заяви Ди Майо.Той изрази готовност да преговаря с всички политически партии за съставянето на следващия кабинет, отбелязва ДПА.Движение \"Пет звезди\" се появи през 2009 г. от отхвърлянето на старата политическа класа и за по-малко от 10 години стана първата партия на Италия, като взе 32 процента от гласовете на вчерашните избори, отбелязва АФП.Междувременно управляващата Демократическа партия на бившия премиер Матео Ренци получи само 18.9%, а след обявяването на резултатите Ренци обяви, че подава оставка от ръководния пост в нея.Избирателната активност е била 73%, по данни на вътрешното министерство на страната.", "date": "2018.03.05", "title": "Италия даде властта в ръцете на евроскептици и популисти"}
{"url": "https://offnews.bg/lajfstajl/desislava-radeva-hora-chestno-li-vazhnoto-v-momenta-sa-moiat-i-na-vi-676092.html", "text": "За мен е важно как ме оценя човекът до мен. Защото съм негов избор. Не ваш! Не градете образ, който няма нищо общо с действителния. Ще рухне - рано или късно. Това написа съпругата на президента Десислава Радева във фейсбук. Поводът са появили се коментари за тоалетите на Радева и на вицепрезидента Илияна Йотова на приема за националния празник на 3 март. Текстът на Радева: \"Хора, честно ли важното в момента са моят и на вицепрезидента тоалети?! Това ли е темата? Дори в деня на националния празник?!Дори тогава ли не можем да потиснем желанието си да сме пенкелери? И да празнуваме заедно. И да МИСЛИМ заедно. Къде сме? Каква е реалността? Какво е бъдещето ни? За какво говоря ли? За онова синьо-червено и какво-ли-още-не, дето ни дели от 90-те. За онова Левски-ЦСКА, в което влизаме с охота.Така ли ще оцелеем като нация - ядящи се помежду си? Това ли са ни проблемите? Ако да - с мед да ги намажеш!На приема снощи, преди да зазвучи химна, се пошегувах с г-жа Йотова: \"Да вземем да се уговаряме предварително, м?\" Тя отвърна с усмивка: \"Карай, току виж решили, че сме се уговорили.\"Не вярвах, че това ще се превърне в поредното отвличане на внимание от истинските проблеми на България. И все още не вярвам, че дотолкова сме отвикнали да мислим и да отсяваме важното. Тук е мястото да цитирам Томас Джеферсън: Ако една нация очаква да бъде невежа и свободна, това не е било, и няма и да го бъде!А всички мои критици искам да уверя, че за мен е важно как ме оценя човекът до мен. Защото съм негов избор. Не ваш! Не градете образ, който няма нищо общо с действителния. Ще рухне - рано или късно. (Правило на маркетинга).Поздрав за съпруга ми, избран за президент с над 2 млн.гласа. Некупени! И не предимно червени! И нека е ясно - няма да спра да го подкрепям! Защото той пък е моят избор в личен план. П.С. Модните корифеи и стайлинг специалистите, приемете поздравите на Nevena Nikolova. Дано ви светне защо работи предимно в Лондон, а не в София. Дръжте стандарта ;) Обичаме ви!", "date": "2018.03.05", "title": "Десислава Радева: Хора, честно ли важното в момента са моят и на вицепрезидента тоалети?"}
{"url": "https://offnews.bg/kultura/formata-na-vodata-vze-oskar-za-naj-dobar-film-gari-oldman-s-parva-sta-676081.html", "text": "Филмът „Формата на водата” е големият победител на 90-та церемония на най-престижните кино награди – Оскар, той спечели приза за най-добър филм. Лентата грабна и статуетка за режисурата на мексиканеца Гиермо Дел Торо. Соченият за фаворит „Три билборда извън града” победи в други две от най-важните категории – за най-добра актриса в главната роля на Франсис Макдорманд, както и за мъжка поддържаща роля, която отиде при Сам Рокуел. Наградата за най-добър актьор взе Гари Олдман за превъплъщението си в Чърчил в лентата „Най-мрачният час”.Най-добра второстепенна актриса пък стана Алисън Джани във филма \"Аз, Тоня\". Лентата \"Икар\" за допинга сред руските спортисти беше удостоена с наградата \"Оскар\"в категорията \"Най-добър пълнометражен документален филм\". Режисьор на филма е британецът Брайън Фогел, а главно действащото лице - бившият ръководител на московската антидопингова лаборатория Григорий Родченков, който я ръководи до ноември 2015 година, преди да стане сътрудник на комисияка към Международната антидопингова агенция. Останалите претенденти в категорията бяха \"Абакус\" на Стив Джеймс за имигрантите от Китай, \"Лица, места\" на Агнес Варда за френските покрайнини, \"Последните хора в Алепо\" на Феруз Фаяд за \"белите каски\" в Сирия, както и \"Стронг айлънд\" на режисьора Янса Форда за убийството на тъмнокож мъж и последвалия съдебен процес.Продукцията \"Фантастична жена\" от Чили на Себастиан Лелио спечели \"Оскар\" за най-добър чуждоезичен филм. Лентата разказва за младата сервитьорка Марина, стремяща се да стане певица, която е транссексуална и която трябва да доказва на семейството на починалия си приятел Октавио, че е добра жена, а не използвачка и покварена. Продукцията спечели миналата година на Берлинале награда за най-добър сценарий. Това е първа победа на филм от Чили на наградите на Академията.Сценаристът Джеймс Айвъри грабна\"Оскар\" за \"Най-добър адаптиран сценарий\" за романтичната драма \"Призови ме с твоето име\", разкриваща историята за първата любов на едно младо момче към по-зрял мъж.Междувременно видяхме и първата голяма изненада на вечерта при присъждането на отличията. Хорърът \"Бягай\" успя да спечели наградата за \"Най-добър оригинален сценарий\" под носа на най-големите фаворити в категорията - \"Три билборда извън града\" и \"Формата на водата\"Филмът \"Тайната на Коко\" спечели наградата Оскар за най-добър пълнометражен анимационен филм. Филмът разказва историята на Мигел, който мечтае да стане музикант и се озовава по случайност в Страната на мъртвите, където открива тайни за своите прабаба и прадядо. Продукцията е смесица от приключенски филм, съчетаващ елементите на мексиканските филми и на обичаите и вярванията, свързани с Деня на мъртвите.В категорията за най-добра късометражна анимационна продукция \"Оскар\" спечели \"Скъпи баскетбол\" - филм по сценарий на баскетболната звезда Коби Брайънт, режисиран от Глен Кийн. Филмът е разказ на Коби за любовта му към баскетбола и за това на какво го е научил спортът.Биографичният филм \"Най-мрачният час\" грабна \"Оскар\"-а за \"Най-добър грим и прически\" заради невероятната работа на екипа върху превръщането на Гари Олдман в британския министър-председател Уинстън Чърчил.В категорията \"Най-добри костюми\" обаче филмът загуби от изящната драма на Пол Томас Андерсън \"Призрачна нишка\".Британецът Роджър Дийкинс спечели \"Оскар\" за операторско майсторство за работата си във филма \"Блейд Рънър 2049\".Френският композитор Александер Депла получи \"Оскар\" за най-добра оригинална музика за филма \"Формата на водата\". За тази музика Депла вече получи и \"Златен глобус\" за оригинална музика.Наградата за най-добра песен от филм спечели \"Remember Me\" от \"Тайната на Коко\". Тя е дело на Кристен Андерсън-Лопес и на Робърт Лопес", "date": "2018.03.05", "title": "Формата на водата взе Оскар за най-добър филм, Гари Олдман с първа статуетка"}
{"url": "https://offnews.bg/analizi-i-komentari/kak-shte-povliae-ginka-na-izborite-676090.html", "text": "Георги Лозанов, водещ на „Необичайните заподозрени“ по Bulgaria ON AIRНай-често споменаваното име тази седмица, сигурно повече и от това на Бойко, е Гинка. В завалялите коментари, разбира се, имаше различия, но всички бяха убедени в едно – тя е подставено лице. На никого, освен нея самата, не му хрумна да твърди, че може да е действала по собствена воля и със собствен ресурс. Гинка е някой друг. Големият въпрос за пореден път е: Кой?Хипотезите са от обичайните заподозрени вътре в страната до нестихващите опити на Кремъл да ни постави в енергийна зависимост. Премиерът Борисов също излезе със своя версия, която не изключваше останалите: сделката с ЧЕЗ в последна сметка не е икономическа, а политическа и целта й е пак да го свалят от власт. Малко вероятно е в случая да стане така и въобще така да е замислена сделката, но по-важното е, че Борисов с добре тренираната си политическа интуиция знае, че занапред именно така ще се осъществява разпределението не само на тока, а и на властта. Още от Костинбродската афера се разбра, че фалшивите новини не са достатъчни, трябват фалшиви събития с напълно истинско влияние върху вота. От такава гледна точка историята на прехода се дели на три периода. Първо беше партийният вот, когато червените или сините страсти водеха до урните. Докато и на едните, и на другите се оказа, че демокрацията не им е по силите. Червените, заради неспособността да се освободят от миналото си, сините, заради неспособността да си осигурят бъдеще. Тогава дойде харизматичният вот. Първо Царя, после Бойко. Залагаш на една личност, затваряш очи и скачаш в урната.Днес обаче не само харизмите са изтощени, но и надеждата за спасителя на нацията е изложена в музея на политическата наивност. Вече няма кой да те остави дори да се самоизлъжеш, тази работа е поета от специалисти. Намираме се в хибридния период. Партийните програми и лидерските харизми губят значение, достатъчно е да можеш да платиш на фабриките за фалшиви новини да произведат фалшиво събитие, което да промени хода на истинските. За да влезеш във властта, първо трябва „Да разлаем кучетата”.Ако не сте гледали този филм, направете го, защото ни предстои участие в него.Още не могат да ми се поберат в ума тези 45000 души, за които паравоенната организация „Шипка” твърди, че са нейни членове. Та това е населението на един не малък град, готово до крак да тръгне да наказва онези, които по някаква причина не му харесват. Засега основната им жертва са бежанците, но апетитът идва с яденето, така че да се готвят ромите, гейовете, евреите… Аз самият се чувствам заплашен, защото принадлежа на тъй наречените от тях „либерасти”, които са обявени за врагове на българщината.Ако има нещо по-лошо от лоша държава, е частни лица да приватизират репресивната й функция. Тоест, да извършват насилие и да твърдят, че това не е престъпление, а патриотичен дълг. И проблемът не е в тези 45000 души, взели името на славния връх „Шипка”, а в обществото, за което насилието над индивида без съд и присъда е приемливо. Това се прояви в съдбата на Истанбулската конвенция у нас, която – под претекст за борба с някакъв въображаем трети пол, беше отхвърлена. И така негласно домашното насилие беше защитено. Видя се и през годините на прехода, когато мутрите, превърнали уличното насилие в поминък, успяха да наложат вида си и поведението си като престижен лайфстайл. И тъкмо започна да ни се струва, че те са на изчезване, и доброволецът Динко се оказа клониран в цяла армия…Въпросът е, ако една мутра развява националното знаме, от това става ли по-малко мутра?", "date": "2018.03.05", "title": "Как ще повлияе Гинка на изборите"}
{"url": "https://offnews.bg/sviat/pet-zvezdi-vodi-na-izborite-v-italia-676082.html", "text": "Антисистемното движение на Луиджи Ди Майо \"Пет звезди\" се очертава да бъде най-голямата партия в италианския парламент, според  данните от екзитпола след проведените вчера парламентарни избори.В Сената, според прогнозите, Движението \"Пет звезди\" печели 33%, а в Камарата на депутатите - между 29,5 и 32,5 на сто.Нито една партия или коалиция в Италия обаче няма да има пълно мнозинство в парламента, отбелязват световните агенции, цитирани от БНР. Като най-голям политически блок се очертава Дясноценстристката коалиция от партиите Форца Италия на бившия премиер Силвио Берлускони, Лига и Италиански братя.Официалните резултати от вота се очакват по-късно днес. ", "date": "2018.03.05", "title": "'Пет звезди' води на изборите в Италия"}
{"url": "https://offnews.bg/obshtestvo/proletta-se-vrashta-tazi-sedmitca-676035.html", "text": "Седмицата започва с валежи, но пролетта се завръща - термометрите ще се качат до 17 - 18 градуса през следващите дни. Днес вятърът ще e слаб до умерен, а максималните температури ще са от 2-3 градуса в Северозападна България до 12-13 градуса в югозападната част от страната. Над Черноморието ще бъде облачно. Ще духа до умерен югоизточен вятър. Максималните температури ще са 5-7 градуса. Температурата на морската вода е 5-6 градуса. Вълнението на морето ще бъде 2-3 бала. Над планините ще бъде предимно облачно и мъгливо. След обяд над масивите в западната половина на страната ще завали дъжд, над 1700-1800 метра - сняг. Ще духа умерен до силен южен вятър. Максималната температура на височина 1200 метра ще е около 6 градуса, на 2000 метра - около минус 1.Утре температурите тръгват нагоре, но ще се движат от 2 до 13 градуса в различните региони на страната. Затоплянето продължава, за дамския празник - 8 март, синоптиците обещават повече слънце. Няма да вали и през уикенда, слънце и облаци ще се гонят из небето, а максималните температури ще бъдат между 14 и 18 градуса.", "date": "2018.03.05", "title": "Пролетта се връща тази седмица"}
{"url": "https://offnews.bg/nashite-avtori/iz-delnitcite-na-edin-lud-26-fevruari-2-mart-676098.html", "text": "Понеделник, 26 февруариРей Бредбъри, „Възпявам електрическото тяло!“Да беше жив бай Рей, па да го поканя, да му сипя едно вино (от глухарче) и да му разкажа, че има далеч по-странни работи от това, някой да помни раждането на баба си. Много по-големи чудеса. Само за Гинка градската да му разкажа…Всъщност, сделката Гинка-ЧЕЗ е едно рецидивиращо чудо, ако мога така да се изразя. В Сандански пред младежи от ГЕРБ Борисов рекъл, че сделката не му се вижда съмнителна. И обяснил: \"ЕРП са продадени 2005 г. Забележете как са продадени – контролният процент, който позволява да се контролира дружеството е 34, а държавата си е оставила 33. Още тогава те са заложили да няма никакъв контрол\".През 2005 г. Борисов беше гл. секретар на МВР. Но вероятно не е бил в състояние да попречи. А може и да не е разбрал. Той тогава припкаше от местопрестъпление на местопрестъпление…Но по принцип е прав. В началото бе царят. Ето какво си е записал д-р Филипов с дата 23 януари 2003: „Министърът на вътрешните работи обяснява промените в Закона за приватизация, в който се отваряла нова глава “Национална сигурност”. И в тая глава влизали всички предприятия, които царят си е набройкал: оръжейният бизнес, седем електроразпределителни дружества, “Булгартабак”, БТК. Тяхната приватизация минава под знака на опазването на националната ни сигурност. И вече само кабинетът (сиреч царят) ще решава кое на кого да се даде. Съдът и да има нещо против, няма думата. Защото се касае за националната сигурност!“.Къде са сега царските мушмороци? Къде е министър Милко Ковачев, идеологът на цялата далавера? Къде е министър Севлиевски? А червените бонзи? Ако енергийната мафия има преобладаващ цвят, то той е червен…Така сме го видял тогава, така го виждаме и днес.А ако се чудите откъде се взе тая Гинка, веднага ще ви кажа. Гинка е ескалацията на наглостта и безскрупулността на управляващите и персонално на Борисов. Този път обаче отидоха твърде далече. Не знам дали ще могат да се върнат… Какво ще кажете, дали сега да излизаме да протестираме или да изчакаме да се затопли времето? Нека се затопли, нали? Бърза работа нямаме.Междувременно почнаха да излизат разни работи за Гинка и фамилия. Ген. Наско вика, че когато бил шеф на НСС, там имало информация за участието на Славчо в афера с фалшиви телефонни импулси, които източвали БТК.На друго място пък прочетох, че Гинка и Славчо били семейни приятели с Митко Каратиста, известен като шофьор на Пашата и дългогодишен член на борда на ЧЕЗ. Каратиста става член на борда на 14.10.2009 г., веднага след идването на Борисов на власт (27 юли 2009 г.) Което е чиста случайност. Както обясни преди време Делян Добрев, Борисов нямал пръст, назначен бил от ЧЕЗ. Вероятно защото името му седи на първата страница на справочника „Кой кой е в българската енергетика”, друго обяснение няма…На една снимка пък видях Гинка и Славчо заедно с някаква Мая Вампира. Да не беше Мая Хиената... Която била близка с Борисов. Не я знам коя е и каква е госпожата, но като съдя по прякора, не чувствам да се изпълвам с емпатия…По Нова ТВ показали анонс на интервю с Гинка, което ще бъде излъчено утре. Според Афера.бг в него Гинка казвала оШфорни компании. Обаче на следващия ден в цялото интервю тези думи ги няма. Явно някой ги е изрязал. За да не се излага Гинка с невежеството си. Кой и по чия поръчка?Изобщо следите водят все към Борисов… Както каза Драго Симеонов, видях Гинка и сега още повече не вярвам, че съществува…Вторник, 27 февруариПредседателят на КЕВР доц. Иван Иванов вика: „Заявявам го съвсем отговорно – хората не бива да се притесняват. Заемът, който ще вземе г-жа Върбакова, няма да натовари българските граждани и няма да се плаща през цената на тока…“Да, бе, ще се плаща през цената на водата… Ай що се правиш на улав!Този човек някога го представяха за честен и морален. Някога…Господин Иванов, понеже е възможно да си живеете още с представата за лична почтеност, та съм длъжен да ви кажа, че вие може би неусетно за вас, а може би не, сте станал ибрикчия на властта. Е, да, иначе нямаше да се задържите на поста след отпадането но РБ от съдружието. Но дали си заслужаваше?!Всъщност, има вариант доц. Иванов да не лъже. Председателят на БЕФ Иван Хиновски вика: „Има иск от страна на ЧЕЗ за стотици милиони. Много вероятно е ЧЕЗ да спечели това дело… Гинка от Пазарджик ще получи стотици милиони…“ А дали тук не е заровено кучето или поне част от него? Колко му е да се помогне на ЧЕЗ да спечели делото? И купувачът на ЧЕЗ, който и да е той, но той не е който и да е, да си върне парите? Вижте, хора, имаме работа с бандити! Те по цял ден мислят какво и как да откраднат. В тази област трудно можем да се мерим с тях.Президентът Румен Радев обяви, че обмисля дали да свика КСНС заради сделката за ЧЕЗ. „Явно става въпрос за схема за скрито придобиване на дружеството. Въпросът е кой и защо крие своите намерения…. Без ресурси някой получава огромна банкова гаранция. Това са много въпроси. Има ли политическа гаранция, също така? Всички чакаме отговори”.Интересното е, че „Монитор“ цитира Радев с удоволствие: „Радев: В сделката за ЧЕЗ става въпрос за скрито придобиване на дружеството.“ Шиши, понеже си знае, че е обичайният заподозрян, та бърза да обади: „Тоя път не съм аз!“ Ще видим.Червените твърдят, че правителството стои зад Гинка. Жельо Бойчев вика: „За нас поведението на г-н Борисов е необяснимо и неоправдано по никакъв начин. Той или лъже българския народ, че няма информация за тази сделка или обратното, ако той не е знаел, мястото му не е там“.С две думи Борисов или е лъжец, или е тъпак. Срещал сме мнения, че нещата не са в дизюнкция. И, ако сте ни чели внимателно когато ви писахме за користното невежество, което ни управлява, знаете, че самият ние сме привърженик на едно конюнктивно разглеждане на проблема. Но и то вече не е достатъчно да обясни феномена. Защото в него през годините настъпиха сериозни нематериални промени. (Материалните са отделно.) Между нас да си остане, но като го гледам и не съм далече от мисълта, че в него има баре двама. Някои прояви не могат да се обяснят дори с банкянска простотия…Самият Борисов кандисва на некадърност: \"Да приемем, че нашата опозиция е алармирала, ние сме подценили…“Май усети, че този път ще набара фазата. Според експресно изследване на Галъп 72% от българите намират за неморална и неприемлива тази сделка. Работата почна да се обръща.И Борисов демонстрира свирепо настроение: “Гъци – гъци, гъци – гъци – гъци – гъци… Мамка му ѝ прасе. Тръгнах към него – не мърда. Ритнах го – не мърда. То излезе един изгнил пън, от онези, дето нощем светят“.Пън, обикновен пън!Някакви неизвестни гадове искали да свалят Борисов от власт. Те му спретнали тоя компромат и без да се усети, му срали в гащите, извинете, но това е точната метафора.\"Някой иска да повтори февруарските събития, по друг сценарий със същите изпълнители... Тоя път оставки няма да има. Обещавам им на тези хора да ги разнищя докрай\".Боже, Боже… Десет години вече крадат и не се научиха! Почнаха като Паниковски и така и ще свършат. Може ли такава аджамийска работа?! Има една българска пословица, която казва: „Който е откраднал минарето, той е намерил калъф да го скрие\". А тия тръгнали като на сватба, без калъф, без нищо…Навън е яка зима. Студ и сняг до колене. Столицата е проходима или непроходима, въпрос на оборудване, при зимни условия. Юрий Сомлев публикува във ФБ една зимна рима, посветена на кметицата: Сняг се сипе на парцали, Фандъкова си мисли, че е кмет на остров Бали.Нали съм си поет по душа и веднага ми се завъртя из ума една рима със заебали, но доде да я запиша и тя избяга… Нямате представа колко страхотни рими и изобщо мисли са ми избягали в последния момент!Снимка във Фейсбук показва надпис в Париж, който, според автора, насочва към българското културно наследство. По този повод „Монитор“ поразпитал търновския пътешественик Георги Стоименов, който разказал какво е виждал по света: „На самата Айфелова кула, вика, имаше поне 2-3 подобни надписа с имена на хората, увековечили присъствието си там. Подобен надпис с червен маркер има и върху една от колоните на Бранденбургската врата. А на една от пейките в Хайд парк в Лондон пък се мъдри текста: „Яж ми х.я. Пешо от Варна.” И на „Саграда Фамилия” в Барселона имало българска следа, плевенска по-точно. С една дума навсякъде.Преди няколко месеца разказахме за преживяванията на Антони Георгиев в пустинята Атакама в Чили, където върху скулптура \"Ръката на пустинята\", видял написано с дебел червен флумастер думата Х*Й и то два пъти. Той твърдеше, че било българско дело. И по този повод се завърза дискусия. Много читатели предположиха, че е дело по-скоро на руснаци, отколкото на българи. Казаците пишели „Х*Й“. Българите предпочитали да напишат „К*Р“. В което има известен резон. Макар че пък Радан как каза на Бойко? Бай Х*й, не Бай К*р. Нe ли?! Но все пак не е хубаво да бързаме и веднага да обвиняваме българите за всеки Х*Й. Ако няма изрично указание, като например „Пешо от Варна“, обвинението трябва да е срещу неизвестен извършител – може да е българин, може да е руснак. Да не говорим, че руснакът чисто статистически е много по-вероятен.Сряда, 28 февруариНинова темперира скандала с Гинка. Написа във ФБ: „Борисов е срам за България и за нейния европейски образ… Потресена съм. Премиер на България, която е председател на Съвета на ЕС, замеси по недопустим начин премиер на друга европейска държава, като излъга нагло, че г-н Бабиш му е предоставил документи за скандална сделка… Председателството приключи…“.Бабиш категорично отрича да е давал документи: „Бойко Борисов ми се обади вчера заради продажбата на ЧЕЗ-България. Но аз отказах да пращам каквито и да е документи… \"Думата срещу дума. Не знам на Бабиш колко му струва думата, щото и той се е омотал в някакви далавери с еврофондове… Но понеже знам, че на нашия думата е безценна, в смисъл че никой не дава пет пари за нея, не е нужно да се напъвам, за да разбера кой лъже. „Документите“, които уж му изпратил Бабиш, се оказаха един хвърчащ лист, който освен това, той не му бил изпращал…Колегите от Фрогнюз научили, че на срещата в сараите на Доган Пеевски декларирал, че няма нищо общо със сделката за ЧЕЗ. Имал документи, които сочели кръгове, свързани с премиера Борисов.Склонен съм да го вярвам, като съдя по политиката на вестниците на медийния империалист. Още на 25 февруари Иван Тропанкев написа в „Монитор“: „Скандална е сделката с продажбата на ЧЕЗ“. А, както е известно, Тропанкев никога не си казва мнението, преди ръководството да му съобщи какво му е мнението.Вчера забравих да напомня, че се навършиха 116 г. от рождението на един от любимите ми настолни приятели – Джон Стайнбек. Той е казал хиляди хвъркати мисли, сред които и тази: „Понякога проституирането не е въпрос на съдба, а съчетание от способности и склонности”. („Благодатният четвъртък”)Казвам го, щото повечето викат, че си вадели хляба…Четвъртък, 1 мартЧестита Баба Марта, братя и сестри! Честито и на народните ни избраници!Юнкер изчетка яко приятеля си Борисов на срещата на лидерите на балканските държави в София: „Българите могат да се гордеят с начина, по който лидерите им водят европредседателството…“.И те се гордеят! И ката ден благодарят на Бога! Благодарим ти, Господи, за този премиер, който си ни дал и прости ни, ако не го харесваме достатъчно. По-точно хич…На мястото на Юнкер бихме се въздържал точно в тоя момент, когато Борисов се е осрал до плешките, да го прегръщаме и хвалим.Поканил Гинка на среща в МС. И тя се явила. При минус 13 градуса Гинка се явила по къс ръкав. Така сме ние от Пазарджик! Калени сме като челик!След срещата Гинка, непосредствена като повечето граждани на Пазарджик, си каза направо: „Водихме разговори за това, че премиерът желае да има пълен контрол върху сделката, която сключваме, и върху компанията…\" Точно в което цяла България и половин Европа го подозира…И Гинка, силно омекнала след срещата с премиера, вика, че с радост приема: „Ако това ще успокои крайните потребители, склонна съм държавата да има участие в сделката. Склонна съм и да прехвърля договора, който имам, стига продавачът да бъде съгласен”.Така е тук. Както беше казал бай Мирон Иванов, никога не се знае кое на кого е и до кога…И все пак, честно ще призная, че като пазарджиклия мъничко съм горд с Гинка! Такава била, онакава била, носела се с жилетчица за 20 лв. от Илиянци, ама как зачука Корнелия Нинова?! \"От лидера на една политическа сила, рече Гинка в парламента, беше зададен въпросът как може Гинка от Пазарджик на 43 г. да си купи ЧЕЗ. Мога ли и аз да върна въпрос в същия стил: А как може млада дама от с. Крушовица на 28 г. да си купи \"Техноимпекс\"?Шах! Нинова си взе свободен ден да мисли как да отвърне…И изобщо Гинка прослави Пазарджик така, както нито Стоян Ганев успя, нито Кошлуков успя, нито Катя Михайлова, нито никой… Певци песни за нея пеят…(Георги Касъров)Мисля, че градинката трябва да се поправи от офшорна на ошфорна, за да е в стилистиката на протагониста. Но това е дреболия.Близката на сърцето ми колежка Татяна Лозанова се възмущава във Фейсбук от варварските писания в учебниците по български език и литература. И цитира: „В популярната представа за хармоничността на Йовковия художествен свят все още битува известен анахронизъм, който бихме си обяснили като следствие от замяната на прочита и вникването в самите Йовкови творби с хипертрофираното взиране в метатекстовете за тях.\"Да, много овча мисъл, няма как да се отрече. И това вероятно е писано от учЕн от СУ, езикът ми е познат. Напомня ми например на проф. Валери Стефанов. Другаде сме му се възхищавал нашироко, затова тук ще илюстрираме само с няколко цитата от книгата му „Творбата – безкраен диалог”. И по-специално есето „Еросът на институциите (Дядо Йоцо вижда)“.„Втората Йоцова среща до голяма степен носи посланията на първата – дошлият в отпуск войник бързо бива превърнат в любовен партньор: „Той се спуска и стиска пъргавата ръка, която войникът му подава весело. Па му бара дебелия шинел, копчетата, фуражката, хваща сабята и я целува“. Ако преди обект на любовните ласки бяха еполетите, сега е ласкана сабята – най-важната част от институционалното «тяло». В смисловата тъкан на творбата образът на сабята присъства като върховен израз на потентността, тя е «онова, което сече» и сегментира социалното поле. Сабята е знакът на крояческата мощ на Държавата-шивач».С последното изречение за „Държавата-шивач” професорът ни подготвя за третата и най-важна среща на Дядо Йоцо – с влака: „Социално разкроима „дреха” е станала цялата българска земя, или, по-точно – земята е метафоричното сукно, от което се шие „униформата” на „българското”. Влакът е иглата на Държавата-шивач, денонощно наведена над земята-сукно. Планината се разрязва, сече, за да се съчлени, у-члени изразимостта на държавата…”И по нататък се обяснява как, ако сабята показва силата и твърдостта, то влакът е еманацията на твърдото проникване и обладаване на планинските недра…Такива хора определят „модата“, те пишат учебниците, по които системно затъпяват нашите деца.За да обикнете българската литература, трябва да срещнете някой, който да ви я разкаже с любов. Не за хабилитация и дисертация, а просто от любов. Имаше такива хора някога, а може и още да има.Петък, 2 мартАктивни граждани подемат акция \"Загаси лампите!“. Призивът е на 3 март в 19 часа всички да загасим за 5 минути, за да покажем отношението си към сделката на Гинка с ЧЕЗ. Аз ще изгася за 10 минути. Така де, дето вика Швейк, да не съм за пет минути!Но защо точно 19 часа? Ако бях сред организаторите, щях да се поинтересувам в колко часа гасят тока в затворите и да предложа този час за начало на акцията. Така де, да има някаква символика.Стига вече сме гинчили. В държавата стават и други свинщини. Полицаи обикаляли по къщята на граждани, които се изказвали неласкаво за руски патриарх Кирил във Фейсбук, и ги принуждавали да подпишат предупредителен протокол, че няма повече да огорчават главата на руската църква. Факсимиле от публикация на Велислав Минеков.По информация във ФБ от народната милиция са били посетени Теодор Спасов, отец Рафаил, Иво Дошев. Рафаил (Росен Стефанов), лично потвърди, че е посетен от двама полицаи и е подписал предупредителен протокол, че няма да застрашава сигурността на патриарх Кирил Гундяев.Манол Глишев, в изблик на ревност, че него не са го уважили да му предложат да подпише предупредителен протокол, съобщи на всички заинтересовани институции - милиции, синоди и т.н., че: „Смятам споменатия т. нар. \"патриарх\" за говедо, нищожество и лъжесвещеник, комуто, в качеството си на твърдо убеден християнин, докаран до отвращение от упадъка на източноправославното изповедание, с радост… бих се изсрал в митрата, която митра сетне бих нахлупил обратно върху всесветейшата Гундяева кратуна.“Пък Иво Джоков е още по-краен: „К*р за руския патриарх!“Не знам… Не съм единодушен. От една страна така не бива. От друга страна обаче не знам как бива с тези нахалници! И вселенският патриарх е идвал, и папата, и ламата и на никой не сме простили. Откъде накъде на руския патриарх да прощаваме?! Разбира се, трябва сериозно да се помисли, преди да предприемем такава сериозна мярка, като тая да му се изтропкаме в короната.Шегувам се. Не бива така. Все пак сме цивилизовани хора. Но ако ме попитате от кого се срамувам повече, дали от сквернословието на Глишев, или от унизителната проскинеза на вицепрезидента пред руския патриарх, нито за миг няма да се поколебая! Да паднеш на колене пред попа и то дори не българския, а чуждия поп, и да му целуваш ръка, ми се струва позорно! Да не говорим, че тоя поп изобщо не е дошъл тука като поп, а като политическо лице!„За Трети март не знам какво да кажа. Питам се ако един празник разделя нацията, може ли той да е национален празник.“Това съм написал лани и нямам какво да добавя…To be continued", "date": "2018.03.05", "title": "Из делниците на един луд (26 февруари – 2 март)"}
{"url": "https://offnews.bg/obshtestvo/protesti-v-plovdiv-sofia-i-stara-zagora-v-zashtita-na-lekaria-gramna-676084.html", "text": "Протести в Пловдив, София и Стара Загора ще се проведат днес за освобождаването на задържания лекар Иван Димитров за убийството на Жоро Плъха. Футболни агитки ще се включат в митингите, в столицата недоволните се събират пред Съдебната палатаСега прокуратурата ще освободи доктора, за да се успокои общественото напрежение, ще го пуснат с парична гаранция, прогнозира адвокат Марин Марковски по Нова тв. Евродепутатът Ангел Джамбазки поиска да бъде променен закона за неизбежна самоотбрана. Жоро не е крадец, той отиде по малка нужда до колата, аз го познавам мъжа ми. Той излиза по казаните, повече боклук има нощем, така си изкарва хляба, обяви съпругата на убития Жоро Джевизов-Плъха. Според институциите той има 9 присъди за кражби, според близките му - три за побоища. Когато те нападнат в дома ти, трябва да имаш право да се защитиш\", заяви Жулиета Димитрова, съпруга на задържания лекар. Тя си пожела мъжът й да си е вкъщи за рождения ден на дъщеричката им утре.Димитрова разказа, че е разбрала какво се е случило на другия ден след стрелбата. На сутринта мъжът ми каза, че отива на работа. Разбрахме се да се чуем по-късно, но той не ми вдигна телефона. А после видях полицаите, които ми съобщиха, че е задържан за разпит, разказа жената. За трети път обират дома ни. Досега не е имало задържани. Голямата ни дъщеря е на 6 годинки, а малката е на 2 годинки и половина. Нищо не знаят и се старая да не разбират. Голямата задава повече въпроси. Казвам й, че татко й има работа\", заяви Димитрова и допълни, че не знае съпругът й да има оръжие.В Пловдив стотици хора протестираха вчера срещу ареста и повдигането на обвинения срещу лекаря. Според хората д-р Димитров е направил това, което всеки трябва да стори, за да защити близките си хора. Пациентски организации „Заедно с теб“ изразr подкрепа за арестувания д-р Иван Димитров. ", "date": "2018.03.05", "title": "Протести в Пловдив, София и Стара Загора в защита на лекаря, гръмнал Жоро Плъха"}
{"url": "https://offnews.bg/koloezdene/obviniavat-bradli-uigins-i-sky-v-zloupotrebi-676091.html", "text": "Победителят в Тур дьо Франс през 2012 година Брадли Уигинс беше обвинен в злоупотреба с медицински средства, за да подобри своите резултати.Твърденията се появяват в доклад на специална комисия на британския парламент. Според разследването колоездачът е използвал кортикостероиди не за лечение, а целенасочено в подготовката си за изданието на Тур дьо Франс, което печели впоследствие.В доклада се твърди още, че Уигинс е употребявал също \"Триамциналон\", който се използва за лечение на астма. Той обаче не е лекуван от астма, а е използвал веществото, за да постигне идеалното съотношение на тегло и сила в организма си преди обиколката.От отбора публикуваха специално изявление, в което отричат резултатите от разследването на комисията на британския парламент, като ги наричат \"анонимни твърдения без нито едно доказателство\".Докладът от 52 страници на комисията по цифровите технологии, културата, медиите и спорта към британския парламент е изготвен на базата на продължило близо две години и половина разследване. В него се твърди още, че Sky използва забранени вещества, за да подобри издръжливостта на състезателите, а не само за медицински нужди.", "date": "2018.03.05", "title": "Обвиняват Брадли Уигинс и Sky в злоупотреби"}
{"url": "https://offnews.bg/kultura/ivo-dimchev-kulturnite-politiki-v-balgaria-sa-zle-zashtoto-v-parlame-676046.html", "text": "Иво Димчев е един от най-интересните артисти, които може да видите. Без значение дали сте негови почитатели, или не, може да се твърди, че спектаклите му са едно от събитията, които трябва да посетите поне веднъж - особено ако ви е писнало от еднообразието на комерсиалната сцена.Певец, автор на песни, танцьор, хореограф, актьор, художник, писател, пърформър - няма как да определим кое е \"неговото\" изкуство, защото се изявява еднакво добре в много артистични области, обединявайки ги в собствен стил. На публиката говори с тяло, глас и поглед, понякога само с присъствие на сцената, което казва: \"Ето, вижте ме, аз съм тук и съм просто истински, предавам ви част от разнообразието на света\".С представленията си обикаля цял свят - София, Берлин, Лондон, Сао Пауло, Токио - и е приеман с овации. Признава, че интересът към него расте и това не е изненадващо. Спектаклите му носят усещане за свобода - от познатото, от посредствеността и подражанието. През близо 20-те си години на сцена изгражда собствен стил, който не може да бъде описан, но може да бъде чут и видян, а след среща с него можеш само да си задаваш множество въпроси за същността на изкуството и начина, по който се проявява. Самият той има собствена философия за изкуството. За него то е На въпроса какво го вдъхновява и откъде идват идеите му, отговаря: Въпреки че изкуството идва по естествен път, той не забравя да спомене и две важни неща, които за него са най-важни в работата на един артист: смелостта и самодисциплината. Освен като успешен изпълнител, той влиза и в ролята на преподавател, провеждайки мастър класове в европейски школи. Допълва, че именно на това иска да научи младите изпълнители:Димчев е възпитаник на Николай Георгиев и школата на 4хС.А относно признанието по света споделя, че Според него сцената у нас е достатъчно отворена за експериментаторския му дух. Но не е доволен от културните политики тук и дава идея как да избираме бъдещите си политици:На Иво Димчев предстоят две важни събития у нас - концерт в \"Терминал 1\" и издаване на нова книга, в която разказва как се заразява с вируса на СПИН и как живее с него вече над десетилетие.Иво Димчев се заразява преди 12 години. Според него тук не се говори за ХИВ-позитивните, а темата е табу и си е поставил за цел да даде гласност на проблема и да вдъхне смелост на хората, с което споделя една съдба по отношение на болестта. По думите му е крайно време за дебат у нас, за да стане ясно на всички, че отдавна не се умира от СПИН и има терапия, която предлага нормален начин на живот.Книгата се казва \"ХИВ + Kiss\" и ще бъде представена у нас в края на април или началото на май, надява се Димчев, тъй като има много ангажименти зад граница. На 14 март ще видим Димчев на сцената на клуб \"Терминал 1\". Това няма да е първо представление на артиста пред публиката на Терминала, но този път е подготвил нещо ново и различно. Ще чуем акустични версии на песните му, а също така подготвя и две нови парчета. За по-верните фенове, които го посещават всеки път\"., казва шеговито Димчев.След София Димчев ще се отправи на пътешествие - концерт в Берн, след това в клуба на Дейвид Линч в Париж, а накрая и два концерта в Токио. , казва Димчев. Но завършва простичко: \"Каквото ми е писано - това\".", "date": "2018.03.05", "title": "Иво Димчев: Културните политики в България са зле, защото в парламента цари чалгария"}
{"url": "https://offnews.bg/futbol/berbatov-pri-pristiganeto-si-v-sofia-pravite-me-da-izglezhdam-losh-676095.html", "text": "Бившият национал Димитър Бербатов се прибра късно снощи от Индия и бе чакан на летище София от представители на bTV, но отказа да говори и да слезе по стълбите, докато не остане сам.\"Трябва ли да се караме? Защо идвате? Правите ме да изглеждам лош. Няма какво да казвам\", каза Бербатов.Вече бившият играч на Керала Бластърс напусна индийския клуб със скандал, като не скри критиките си към треньора Дейвид Джеймс в социалните мрежи.\"Най-лошият, е този, който се мисли за треньор. Най-лошите тактически съвети. Ритайте топката към гърдите на нападателите, след това те ще се оправят. Кой, по дяволите, играе така? Сезонът свърши! Време е да се прибирам у дома\", написа Бербатов в Инстаграм.Отговорът не закъсня. Един от вече бившите играчи на \"Керала\" - канадецът Йън Хюм написа в Туитър: \"Мисъл на деня: Ако нямаш какво хубаво да кажеш, по-добре да замълчиш\".Привържениците на \"Бластърс\", сред които е и индийския футболен агент Балджит Рихал, също реагираха.\"Това е абсолютен срам! Тотална липса на уважение! Много непрофесионално от страна на Димитър Бербатов! Ако не си съгласен с треньора си, няма нужда да го изливаш по този начин в публичното пространство. \"Керала Бластърс\" и индийският футбол са по-добре без него! Добре, че се отървахме!, написа Рахал.", "date": "2018.03.05", "title": "Бербатов при пристигането си в София: Правите ме да изглеждам лош"}
{"url": "https://offnews.bg/ikonomika/zapochva-remontat-na-obhodnia-pat-na-lovech-676094.html", "text": "Подписан е договорът за рехабилитацията на 9 км от път II-35 Ловеч - Троян Кърнаре – обходният път на град Ловеч, съобщи АПИПроектът лот 16 ще се финансира от Оперативна програма „Региони в растеж“ 2014-2020 г. чрез Европейския фонд за регионално развитие. Инвестицията е за 14,5 млн. лв. Строително-ремонтните работи ще стартират при подобряване на метеорологичните условия. Второкласният път осигурява най-кратката връзка между Плевен и Ловеч, свързвайки двата областни града, и е основна пътна комуникация към фериботния комплекс „Никопол - Турну Мъгуреле“ на река Дунав. На обходния път на Ловеч ще бъде направена цялостна подмяна на пътната настилка, подобряване на отводняването, нова хоризонтална маркировка, пътни знаци и ограничителни системи. Основно ще бъде ремонтиран тунелът при 43-ти километър, който е с дължина 400 метра. Предвижда се възстановяване на хидроизолацията на съоръжението, подмяна на съществуващата предпазна ограда, ново енергоефективно осветлението и др. Ще бъдат ремонтирани и 7 съоръжения - подлези и надлези. Изпълнител на лот 16 Път II-35 Ловеч -Троян - Кърнаре от км 37+393 до км 46+105 е „РЕГИОНАЛНИ ПЪТИЩА 2017“ ДЗЗД, в което участват: „ПСТ Груп“ ЕАД, „ПСТ Плевен“ ЕООД, „ОРС - Инфраструктура“ ООД и „Пътстрой - Ловеч“ ЕООД. Стойността на договора е 14 433 204 лв. с ДДС. Строителният надзор ще бъде осъществен от „Рутекс“ ООД. Техният договор е за 234 660 лв. с ДДС. Авторският надзор ще изпълни „ВИА ПЛАН“ ЕООД. Стойността на договора е 1466 лв. с ДДС. Срокът за изпълнение на проекта е 15 месеца, съобщи АПИ. Със средства от ЕС тази година ще се ремонтират 21 км от път II-35 Плевен - Ловеч. От тях 9 км са в лот 16, а 12 км са в лот 7, който е на територията на област Плевен. През миналия програмен период чрез ОП „Регионално развитие“ 2007-2013 г. бяха ремонтирани 10 км от пътя, в участъка между Троян и Кърнаре. Със средства от бюджета през 2014 г. бяха обновени още 8 км в Ловешка област.", "date": "2018.03.05", "title": "Започва ремонтът на обходния път на Ловеч"}
{"url": "https://offnews.bg/politika/dps-obsazhda-na-seminar-otvorenoto-upravlenie-i-stabilnostta-na-vlastt-676034.html", "text": "ДПС организира семинар днес, темата на форума е \"Отворено управление – нова възможност за либералните демокрации. Привличане на гражданите в процеса на вземане на решения”.Целта е ДПС да даде началото на широка обществена дискусия за възможностите и предизвикателсвата, пред които са изправени демокрациите от новото време.За участие във форума е поканен дългогодишният председател на АЛДЕ сър Греъм Уотсън. Поканени са народни представители, представители на европейските институции, на академичната общност и местната власт. На 27 февруари почетният председател Ахмед Доган събра в Боянските сараи ЦОП и депутатите на ДПС. След срещата лидерът Мустафа Карадайъ съобщи за предстоящия семинар. \"Това е важна тема за нас и не само за нас. От тази гледна точка можете да го приемете дори като един вид подготовка за управление на страната от наша страна\", заяви тогава Мустафа Карадайъ.Ние работим и даваме своя принос за стабилност на държавата. Някои хора се опитват да го разбират като стабилност на властта. Стабилността на властта е част от стабилността на държавата, но тези две неща не са еднозначно равни. От друга страна, обаче властимащите непрекъснато да генерират скандали, дори конфликти между институциите, това са тревожни неща, с оглед стабилността на страната. Тези скандали пораждат напрежение в обществото\", обясни Мустафа Карадайъ. ", "date": "2018.03.05", "title": "ДПС обсъжда на семинар отвореното управление и стабилността на властта"}
{"url": "https://offnews.bg/politika/bozhidar-dimitrov-uchrediava-dvizhenieto-si-kalki-v-rakovodstvoto-676080.html", "text": "Бившият шеф на НИМ Божидар Димитров учредява днес ново движение.Конгресът за създаването на Българско надпартийно движение \"Кубрат\" (БНСК) ще е във военния дом-паметник на столчната ул. \"Солунска\" 21 от 14 часа, съобщиха от Боянски клуб за подкрепа на българската държавност и нация.Форумът ще е под ръководството на проф. Божидар Димитров, арх. Миломир Богданов, д-р Костадин Георгиев - Калки, Христо Бойчев и ген. Стоимен Стоименов. Сред кандидат-членовете са хора \"от национално отговорните академични среди, интелигенция, офицерство и професионалисти, с гости от Унгария и български политически и граждански организации\", се казва още в съобщението. За създаването на новото движение Божидар Димитров съобщи на 30 януари. Тогава той уточни, че формацията може да се трансформира в партия.Движението ще работи за възход и величие на България. Това може да стане само при президентска република. Не можем да продължаваме да влачим с тази атрофирала парламентарна република”, уточни проф. Димитров. Първоначално насрочената дата за учредяване на движението - 4 февруари, бе отложена, заради заболяване от грип на много от инициаторите, по думите на бившия шеф на НИМ. ", "date": "2018.03.05", "title": "Божидар Димитров учредява движението си, Калки в ръководството"}
{"url": "https://offnews.bg/sviat/humanitarnata-pomosht-naj-nakraia-stigna-do-iztochna-guta-676100.html", "text": "Камионите с хуманитарна помощ за Източна Гута най-накрая достигнаха сирийския анклав, предаде Би Би Си.46-те камиона са първите с хуманитарни помощи, които ще влязат в земеделския район, намиращ се на изток от столицата Дамаск, от средата на февруари. Това е последна крепост на бунтовниците, чието население от около 393 хил. души бе подложено на жестоко кръвопролитие от правителствените сирийски части.Най-малко 719 души бяха убити за този период, много от тях са деца. Други 5 640 души бяха ранени.Световната здравна организация съобщи пред Ройтерс, че представители на сирийското правителство са спрели 70% от помощите, които включват хирургически материали и превръзки, преди камионите да напуснат складовете. Смята се, че това е част от плана на правителството да не осигурява медицинска помощ на бунтовниците.И въпреки това ако камионите успеят да доставят храната и стоките от първа необходимост, която пренасят, това ще е голям успех.Режимът в Сирия и съюзниците му превзеха 1/3 от Източна Гута за последните няколко дни. Регионът е под контрола на ислямистки и джихадистки групировки от началото на гражданската война, започнала през 2012 г.Президентът Башар Асад заяви пред държавната телевизия в неделя, че офанзивата срещу \"тероризма\" трябва да продължи и отхвърли твърденията за критичната хуманитарна ситуация в анклава като \"абсурдни лъжи\".Той каза още, че подкрепя разпореденото от Русия всекидневното петчасово хуманитарно прекратяване на огъня, за да позволи на мнозинството от тези в Източна Гута да избягат от зоните под контрола на \"терористите\".Нито всекидневната пауза, разпоредена от Русия - основният поддръжник на режима в Сирия, нито разпореждането за прекратяване на огъня на Съвета за сигурност на ООН позволиха на хуманитарните помощи да стигнат до анклава.Източници от опозицията и журналисти на място казват, че стотици хора бягат от бомбардираното село Байт Сава, намиращо се на юг от град Дума, на източния край на гъсто населения център на Източна Гута. Жителите - много от тях жени и деца, бягат към центъра на анклава, за да търсят подслон, пише още Би Би Си.Американският президент Доналд Тръмп и британският министър-председател Тереза Мей са провели телефонен разговор, в който са подкрепили твърдението, че Сирия и руските поддръжници на режима носят отговорност за \"сърцераздирателно човешко страдание\", съобщи Даунинг стрийт.Двамата лидери са се съгласили, че Русия трябва да настоява сирийското правителство да спре бомбардировките.", "date": "2018.03.05", "title": "Хуманитарната помощ най-накрая стигна до Източна Гута"}
{"url": "https://offnews.bg/sviat/germanskiat-prezident-predlaga-merkel-otnovo-za-kantcler-676093.html", "text": "Германският президент Франк-Валтер Щайнмайер ще предложи Ангела Меркел да бъде избрана за канцлер за четвърти мандат, съобщи ДПА. Ще изпълня задължението си по конституция и ще направя препоръка на парламента официално за избор на федерален канцлер, каза Щайнмайер във Франкфурт. Едва ли ще е изненада за някого, че тази личност е Ангела Меркел, добави той. Президентът е разговарял по телефона с Меркел, уточнява ДПА, цитирана от БТА. Германският канцлер Ангела Меркел ще сформира четвъртото си правителство, след като опозиционната Германска социалдемократическа партия гласува в полза на широка коалиция. 66% гласуваха \"за\" съставянето ѝ, 33% - \"против\".Право на глас имаха 463 723 души. ", "date": "2018.03.05", "title": "Германският президент предлага Меркел отново за канцлер"}
{"url": "https://offnews.bg/sviat/patnik-se-sableche-gol-i-napadna-stiuardesa-po-vreme-na-polet-676096.html", "text": "Гражданин на Бангладеш се съблече гол и нападна стюардеса по време на полет от Малайзия, съобщи АФП.Малко след излитането на самолет на Malindo Air («Малиндо еър“) от летището в Куала Лумпур, 20-годишен пътник свалил дрехите си и започнал да гледа порно на лаптопа си.Мъжът, който бил студент в малайзийски университет, отначало склонил да се облече след настояване на бордния персонал, пише вестник New Straits Times («Ню стрейт таймс“), цитиран от БГНЕС. След това обаче пътникът се опитал да прегърне стюардеса и други членове на екипажа и когато не получил взаимност, станал агресивен и нападнал стюардесата, разказва изданието.Пътникът бил обуздан и вързан с помощта на пътници. След кацането в столицата на Бангладеш Дака буйният младеж бил арестуван.", "date": "2018.03.05", "title": "Пътник се съблече гол и нападна стюардеса по време на полет"}
