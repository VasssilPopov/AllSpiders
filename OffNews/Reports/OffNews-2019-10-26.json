{"url": "https://offnews.bg/bojni/kikboksiori-sreshtu-karatisti-tazi-vecher-na-senshi-vav-varna-714066.html", "text": "Броени часове остават до старта на зрелищната бойна галавечер SENSHI, която ще изправи на ринга кикбоксьори срещу каратисти от близо 10 страни в общо 12 двубоя по три правилника – на Професионалната лига на Световния киокушин съюз, карате фул контакт и К-1.Бойното шоу започва точно в 19:00 часа в зала „Конгресна“ на Двореца на културата и спорта във Варна. Специални гости на епичната галавечер са четирикратният световен шампион от легендарните серии К-1 Ернесто Хуст и трикратният победител на същата верига Петер Артс. Четирима от най-добрите бойци от школата на Артс ще покажат най-доброто от себе си по време на SENSHI.За пръв път женски двубой ще открие бойното шоу. Една срещу друга по правилата на К-1 ще се изправят двукратната ни световна, трикратна европейска шампионка по муай-тай и балканска шампионка по кикбокс Теодора Кирилова и непобеждаваната досега киргистанка, която се състезава за Русия – 19-годишната Бегаим Какчекеева.Сред българите, които ще се състезават за купа на супертурнира, са капитанът на националния ни отбор по кикбокс Атанас Божилов и рекордьорът по участия на SENSHI и многократен медалист от десетки киокушин първенства Николай Йоргов. Предизвикателството пред двукратния ни световен шампион при професионалистите е тежък противник от Беларус, който е обявен за майстор на спорта в родината си. Йоргов пък ще се изправи на арената на SENSHI срещу японец, който е обявен за петият най-добър състезател по карате киокушин в света.Пред родна публика днес ще играят трима аса от Варна - един от силните ни ММА бойци и многократен шампион Александър Евстатиев, българският кикбоксьор и шампион от национални първенства по бокс и карате киокушин Едуард Алексанян, който ще се изправи срещу Томас Дуве от школата на кикбокс легендата Петер Артс, както и Али Юзеир - световен шампион по муай тай на WMF за 2018 година и балкански шампион по кикбокс за 2017 г. За Евстатиев и Юзеир битките ще са дебютни на арената на SENSHI.Освен тежки битки, изпълнени с много обрати, нокаути и адреналин, за публиката на SENSHI има още една приятна изненада. Щастливец трибуните ще си тръгне от шоуто, освен с хубавите спомени, и с два двупосочни самолетни билета до Амстердам – столицата на родината на кикбокс легендите Петер Артс и Ернесто Хуст.При влизането си в зала „Конгресна“, феновете ще получават талон, половината от който ще пускат в урна, а другата половина ще запазват. На двете части ще има един и същ номер. Преди последния двубой от шоуто, водещият ще изтегли от урната с всички участници един талон, като ще обяви номера на победителя, а щастливецът ще получи голямата си награда на ринга.VIP маси и билети за бойното шоу може да се закупят от мрежата на Eventim.bg, както и от касите на Двореца на културата и спорта във Варна.", "date": "2019.10.26", "title": "Кикбоксьори срещу каратисти тази вечер на SENSHI във Варна"}
{"url": "https://offnews.bg/sviat/10-zhertvi-na-navodnenia-i-svlachishta-v-iaponia-714067.html", "text": "Наводнения и свлачища в Източна Япония взеха 10 жертви, а четирима души са изчезнали, съобщава обществената медия  NHK. Това се случва само две седмици, след като регионът беше засегнат тежко от мощния тайфун Хагибис, който отне живота на над 80 души.Над 3000 души бяха принудени да прекарат нощта на летище Нарита, след като влаковете бяха спрени заради проливния дъжд, пише БНР. За половин ден вчера в префектура Чиба се изсипа месечната норма от дъждове. 13 реки излязоха от коритата си, а 50 хил. души бяха инструктирани да напуснат домовете си.Тайфунът Хагибис премина през централната, източната и североизточната част на Япония и отне живота на най-малко 88 души. Други 7 все са изчезнали. Много от речните корита и диги все още не са почистени и ремонтирани.Властите предупреждават, че може да се очакват нови наводнения и свлачища в страната.", "date": "2019.10.26", "title": "10 жертви на наводнения и свлачища в Япония"}
{"url": "https://offnews.bg/medii/i-tramp-ne-obicha-kritichnite-medii-spira-abonamenta-za-dva-vodeshti-714070.html", "text": "Американските федерални структури ще бъдат принудени да се откажат от печатния и електронния абонамент за два от най-популярните и авторитетни вестници – „Ню Йорк Таймс“ /The New York Times/ и „Вашингтон Пост“ /The Washington Post/.За това съобщиха „Уолстрийт джърнъл“ /The Wall Street Journal/, Асошиейтед Прес /AP/ и Агенция Франс Прес /AFP/. В Белия дом вече са анулирани абонаментите за двете издания с мотива, че се налага съкращаване на разходите. По-рано обаче президентът на САЩ Доналд Тръмп многократно обвиняваше именно тези два вестника в преднамерено отношение към администрацията му.В близко време разпореждането за отказ от абонаментите ще бъде изпратено и до другите държавни структури. Говорителката на Белия Дом Стефани Гришъм заяви пред журналисти, че тази мярка ще позволи да се икономисат стотици хиляди долари на данъкоплатците.Експерти, цитирани от западните медии, смятат, че проблемът не е в икономиите, а в конфликта на Тръмп с двете издания. Отказът от абонамента е с цел да бъде отслабено финансовото състояние на двата вестника, както и влиянието им върху мненията на държавните служители.По-рано Доналд Тръмп неведнъж се изказваше за публикациите в „Ню Йорк Таймс“ и „Вашингтон Пост“. Според него и двете издания крайно преднамерено отразяват работата на неговата администрация. Той многократно ги обвиняваше в разпространение на недостоверна информация, в непрофесионализъм и дори ги наричаше предатели на националните интереси.Неотдавна в интервю пред телевизия Фокс Нюз /Fox News/ Тръмп ги нарече ментета и обеща да приключи с тях. По-късно в Белия дом обясниха, че президентът е говорил именно за отказа от абонамента.През 2018 г. двата вестника получиха престижната награда Пулицър за разкритията по намесата на руските власти в американските президентски избори от 2016 г. и вероятните секретни договорки между тогава бъдещия президент на САЩ и Москва. Тогава Доналд Тръмп призова журито на приза да преразгледа решението си и подчерта, че не е имало никакви договорки между предизборния му щаб и Кремъл. И въпреки, че по-късно комисията на спецпрокурора Робърт Мълър призна, че няма доказателства за това, наградата не беше отнета.Все още няма коментари от издателите на двата вестника за анулирането на абонаментите. Не е ясно и доколко този удар ще засегне доходите им. През 2018 г. „Ню Йорк Таймс“ имаше около 3 млн. онлайн-абонати, а „Вашингтон Пост“ – около 1 млн.Конфронтацията на Тръмп с либералните медии започна още по време на предизборната му кампания и се изостри след идването му на власт. Така през февруари 2017 г. журналисти от критичните издания не бяха допуснати до брифинг в Белия дом.Сред изпадналите в немилост се оказаха репортери от Си Ен Ен /CNN/, „Ню Йорк Таймс“, „Политико“ /Politico/, „Лос Анджелис Таймс“ /Los Angeles Times/ и редица други. Асоциацията на кореспондентите за Белия дом тогава обяви категоричен протест пред пресслужбата на президента.В отговор Тръмп се отказа от участието си в тържествената вечеря на асоциацията – традиция, която не е нарушавана от нито един президент от 1981 г. „Вашингтон Пост“ припомня, че в началото на 1960-те администрацията на президента Джон Кенеди също е отказала абонамента си за „Ню Йорк Таймс“ заради критичното отразяване на дейността на властите. Следващата администрация обаче възобновила абонамента.", "date": "2019.10.26", "title": "И Тръмп не обича критичните медии, спира абонамента за два водещи вестника"}
{"url": "https://offnews.bg/obshtestvo/v-denia-za-razmisal-skochi-broiat-na-mobilnite-urni-v-selo-izzeha-ba-714071.html", "text": "Седем пъти повече са подвижните секции в село Галиче в сравнение с местния вот от 2015 г. За утре са предвидени 7 броя спрямо само една на предишните избори, информират от предизборен щаб, който има свои представители  в изборнaтa aдминиcтрaция.Според тях хората в списъка за гласуване в мобилните секции са 68 души, възрастни, но активни, а голяма част от тях дори не знаят, че са включени за този начин на гласуване. Преди два дни е била организирана традиционната вече екскурзия за жители на селото, като от въпросния щаб изразяват съмнение, че именно по този начин са взети данните на гласоподавателите.За сравнение, в Пловдив избирателните секции за гласуване с подвижна урна са само 4, а 13 са секциите  в лечебни заведения, съобщава \"Марица\".Право да гласуват с подвижна избирателна кутия в изборите за общински съветници и за кметове на 27 октомври 2019 г. имат избирателите с трайни увреждания, които не им позволяват да напуснат дома си и да упражнят правото си на глас в изборно помещение, гласи решение на ЦИК.Прокуратурата във Видин е назначила проверка на действията на един партиен лидер, сигнализираха от съответния щаб. В хода на проверката той е дал писмено обяснение, че става въпрос за личния му празник. Внимание било обърнато и на баницата по случай именния ден, като тя е била иззета заради съмнение за наличие на пари в нея. “За мен буди недоумение защо трябва да давам обяснение как и защо отбелязвам личния си празник”, е посочил в обяснението си именникът. ", "date": "2019.10.26", "title": "В деня за размисъл: скочи броят на мобилните урни в село, иззеха баницата на партиен лидер"}
{"url": "https://offnews.bg/futbol/zhoze-mourinio-e-vse-po-blizo-do-real-madrid-714063.html", "text": "Треньорът Жозе Моуриньо е близо до завръщане начело на Реал Мадрид, пише испанският \"AS\". Според изданието португалецът има намерение отново да поеме \"белия балет\".Специалния дори е обсъдил това с обкръжението си. Близките на Моуриньо смятат, че завръщането му в Мадрид начело на Реал е въпрос на време.Той вече е провел разговори с Шаби Алонсо, като според запознати той ще е асистент на португалеца при евентуалното негово връщане на \"Бернабеу\".Сега Специалния очаква решението на президента на клуба Флорентино Перес относно съдбата на треньора Зинедин Зидан, който е на границата на уволнението.Независимо, че ръководството на \"белия балет\" застана зад Зидан все още не е сигурно мястото му начело на тима, макар тимът да постигна успех в последния си мач в Шампионска лига.", "date": "2019.10.26", "title": "Жозе Моуриньо е все по-близо до Реал Мадрид"}
{"url": "https://offnews.bg/futbol/asat-na-lestar-se-tiuhka-triabvashe-da-vkarame-10-gola-na-sauthemptan-714068.html", "text": "Нападателят на Лестър Джейми Варди разкри, че желанието на отбора по време на вчерашната разгромна победа над Саутхемптън (9:0) е била да счупят рекорда на Манчестър Юнайтед, като вкарат 10 гола на съперника.\"Лисиците\" постигнаха най-голяма победа при гостуване, като досегашното върхово постижение беше на Манчестър Юнайтед - 8:1 срещу Нотингам Форест. \"Червените дяволи\" също имат победа с 9:0 - срещу Ипсуич през 1995 година, но на техния стадион \"Олд Трафорд\".\"Разбрахме за този рекорд, когато поведохме с 6:0 (в 57-ата минута). Джони Евънс спринтира до нас и каза, че ако продължим така можем да подобрим постижението. Тогава дадохме всичко от себе си и накрая успяхме да изравним рекорда.Това е страхотна победа. Прекрасно представяне от момчетата и абсолютно се радвам за феновете. Аз мисля, че това беше перфектното представяне.Знаем, че когато си с 10 футболисти на терена нещата са трудни, но ние знаехме, че ако продължим с плана си на игра ще им докараме проблеми. Както се вижда от резултата, играчите заслужават похвали, страхотна победа.Сега футболът ни е различен от онзи, когато спечелихме титлата във Висшата лига през 2016 година. Тогава действахме много на контраатаки.Тази вечер вие видяхте, че можем да атакуваме, но и да задържаме много добре, както и на скорост, когато можем да нараним всеки\", каза Варди.", "date": "2019.10.26", "title": "Асът на Лестър се тюхка: Трябваше да вкараме 10 гола на Саутхемптън"}
{"url": "https://offnews.bg/bojni/majk-tajsan-ako-az-trenirah-dzhoshua-shtiah-da-se-strahuvam-ot-nego-714061.html", "text": "Живата легенда Майк Тайсън смята, че би могъл да направи бившия световен шампион в тежката категория Антъни Джошуа най-добрият боксьор в света.Британецът бе носител на поясите WBA (супер), IBF, WBO и IBO, но претърпя шокираща загуба от Анди Руис младши през юни. Сега Джошуа има възможност да си върне коланите, ако победи мексиканеца в реванша на 7 декември в Саудитска Арабия.Тайсън обаче смята, че Антъни има един много сериозен недостатък. Според легендата Джошуа не може да разгърне целия си потенциал, защото не осъзнава колко е добър всъщност.\"Ако аз тренирах Джошуа, щях даже да се страхувам от него. Антъни притежава всички качества за един боксьор, но просто не го осъзнава.Трябва да го осъзнае. Има боксьори, които не осъзнават колко са добри. Има и такива, които не са толкова силни, но не го знаят. Това е много коварна уловка в мисълта\", каза Тайсън.", "date": "2019.10.26", "title": "Майк Тайсън: Ако аз тренирах Джошуа, щях да се страхувам от него"}
{"url": "https://offnews.bg/zimni/tijnejdzharka-ot-nova-zelandia-shokira-mikaela-shifrin-v-ziolden-714072.html", "text": "Младата новозцеландка Алис Робинсън поднесе сензацията, след като спечели първата си победа в Световната купа по ски-алпийски дисциплини. В Зьолден, 17-годишната състезателка шокира суперзвездата Микаела Шифрин в първото състезание за сезона при гигантския слалом.Робинсън бе втора след първия манш, само на 14 стотни зад американката. Тийнейджърката бе много агресивна във втория манш, допусна грешки, но въпреки това с общо време 2:17.36 минути успя да грабне победата. Шифрин остана втора, само на 6 стотни зад победителката, а трета се нареди французойката Теса Уорли, на 36 стотни зад Робинсън. Уорли бе шеста след първия манш. Челната шестица бе допълнена от норвежката Мина Фюрст Холтман, италианката Федерика Бриньоне и друга норвежка - Мария Твиберг.В края на миналия сезон световната шампионка в гигантския слалом при девойките Робинсън загатна за потенциала и възможностите си, финиширайки втора, зад Шифрин, в последния старт в дисциплината за сезона от Световната купа - в Солдеу (Андора).Сега родената в Сидни състезателка направи следващата крачка и си заслужи най-високото място на подиума, при това още в първия старт от сезона. Утре е първият старт и при мъжете, отново в Зьолден, а участие в него ще вземе и българинът Алберт Попов.", "date": "2019.10.26", "title": "Tийнейджърка от Нова Зеландия шокира Микаела Шифрин в Зьолден"}
{"url": "https://offnews.bg/kultura/itco-hazarta-za-hazartnoto-si-uchastie-v-partien-miting-kontcert-moit-714073.html", "text": "Участието на топ-рапъра Ицо Хазарта в партиен митинг-концерт сюрпризира тежко голяма част от феновете му и той се видя принуден в предизборния ден за размисъл да сподели своята версия за онова включване.Статусът му във Фейсбук предизвика лавина от коментари от „Осанна“ до „Разпни го“, стотици го оправдават или громят заради изпълненията му на сцената с плакатите и логото на съответната политическа сила. „Не знам кое е по-тъпо – участието му или това обяснение“, пише един от коментиращите.Във вербалните междуособици под признанието на Хазарта се вихрят и присъди като „либерал-терорист“, „марш в Мацква!“, „трол, в Сибир!“ и прочие остроти. Не липсват и добронамерени съвети като „аз ако бях на твое място, щях просто да си тръгна, виждайки паното на сцената“. Поради съображения с изборните правила и не само с тях, се въздържаме да публикуваме и други по-пикантни коментари. Разбира се, припомня му се и онова знаково интервю с Нойзи, публикувано в OFFNews неотдавна, и как с този концерт се е самозаплюл.Ето ги и размишленията на Хазарта, и извиненията му към разочарованите, доверени от него в деня за размисъл:\"Днес наистина се оказа ден за размисъл.През последните месеци отказах десетки предложения за предизборни концерти от кого ли не – управляващи, бивши управляващи и кандидати за такива. Причината е една – не намирам между тях никого, когото да харесвам или да подкрепя. Пак тези същите ми предлагаха и да ставам общински съветник. Пак отказах.Последният ни концерт в Самоков беше преди десетина години. Миналата седмица от една рекламна агенция се обадиха с предложение – казаха ми така: „Направихме проучване между младите хора в Самоков с цел да разберем кой изпълнител биха искали да видят на живо на 24 октомври. Отговорът на повечето от тях беше - Ицо Хазарта.Съгласен ли си да изпееш няколко песни на площада?“ Отвърнах: „Да, но при условие, че няма да агитирам за никого и няма да бъда спряган като симпатизант на каквато и да е политическа идея.“ Съгласиха се, отидох, пях, благодарих на хората и си тръгнах. Като изпълнител, за мен такъв концерт е единствената възможност да отида да пея в подобно малко и бедно градче. Вероятно следващото запитване оттам ще дойде след още десет години.Немалко свестни и интелигентни хора писаха във фейсбук, че съм се продал. Христо Комарницки например е писал, че за кинти духам яко, както и че трябвало от Пик да ме вземат да пея в подкрепа на Гешев. Nikolay Hadjigenov - Николай Хаджигенов също е изказал доста негативно мнение за мен.Г-н Комарницки, г-н Хаджигенов, не съм занимавал обществото с тези подробности, но държа да знаете, че аз си патя точно както и вие, от същите гадове и продажници – и в журналистиката, и не само там, за жалост...Вие прекрасно знаете моите политически пристрастия. Години наред аз, както и стотици хиляди други като мен, стоя и наблюдавам нестихващата глупост на онези, които имат политическата ми подкрепа. С огромни усилия се въздържам и не коментирам тази тема, особено днес. Смятам обаче, че отношението на читави хора като вас към ваш съмишленик като мен е една от причините за резултата, на който ще имаме възможността да се порадваме в неделя вечер.Бих искал да поднеса моите извинения към всеки, почувствал се разочарован от моето решение да пея в един – единствен концерт, па макар и без да правя каквато и да е агитация на него\".", "date": "2019.10.26", "title": "Ицо Хазарта за хазартното си участие в партиен митинг-концерт: моите извинения"}
{"url": "https://offnews.bg/evropa/sarbia-skliuchi-sporazumenie-za-svobodna-targovia-s-vodenia-ot-rusia-e-714064.html", "text": "Сърбия сключи споразумение за създаване на зона за свободна търговия с водения от Русия Евразийски икономически съюз (ЕИС) вчера, а Европейският съюз реагира с предупреждение към Белград.В деня, в който Сърбия стане членка на ЕС, трябва да го напусне, предупреди Брюксел, на което сръбския премиер Ана Бърнабич отговори, че трябва да се грижи за интересите на собствените ѝ граждани и споразумението не е пречка по пътя на страната към ЕС.Освен руския, ЕИС включва пазарите на Армения, Беларус, Казахстан и Киргизстан, които обхващат население от над 180 милиона души.Споразумението беше сключено по време на посещението на Бърнабич в руската столица Москва. То ще замести съществуващите споразумения за свободна търговия между Белград и Русия, Беларус и Казахстан. Досега Сърбия нямаше такива с Армения и Киризстан.Сръбският министър на търговията заяви, че новото споразумение ще позволи износа на около 95.5% от сръбските продукти без мита. Миналата година търговията между Сърбия и ЕИС възлизат на $3.4 милиарда.Преговорите за споразумението за свободна търговия започнаха през 2016 г.", "date": "2019.10.26", "title": "Сърбия сключи споразумение за свободна търговия с водения от Русия Евразийски икономически съюз"}
{"url": "https://offnews.bg/obshtestvo/promeni-v-dvizhenieto-v-sofia-zaradi-izborite-714065.html", "text": "Временни ограничения в движението в София се въвеждат заради провеждането на местните избори на 27 октомври, съобщи Столична община.От 19 часа на 26 октомври до приключване на транспортирането и предаването на изборните книжа и материали от районните избирателни комисии в ЦИК, поетапно ще се ограничава движението по бул. \"Цар Освободител\" между ул. \"Г. С. Раковски\" и бул. \"Княз Дондуков\".От 7 часа утре до края на предаване на изборните документи ще се забрани престоят и паркирането на пътни превозни средства на ул.\"Княз Александър I\" между ул. \"Московска\" и бул. \"Цар Освободител\".", "date": "2019.10.26", "title": "Промени в движението в София заради изборите"}
{"url": "https://offnews.bg/interviu/majk-sandars-bi-bi-si-predsrochni-izbori-niama-da-reshat-problemite-714077.html", "text": "Очакваше се вчера Брюксел, който принципно е за отлагане на Брекзит, да се произнесе до кога да бъде отсрочката, но решението бе отложено за началото на следващата седмица със застрашително наближаващата дата 31-ви октомври.Преди това британският премиер Борис Джонсън отправи „великодушно“, по неговите думи, предложение на опозицията да подкрепи искането му за предсрочни избори, като в замяна гарантира на депутатите достатъчно време за разглеждане на сделката за Брекзит. Това разгневи опозицията, която обвини премиера в политически игри и тя - също като Брюксел - не бърза с отговор, защото иска да е сигурна, че на 31-ви октомври страната няма да излезе от ЕС без споразумение. И така несигурността около Брекзит остава с пълна сила. Кореспондентът на БНР в Лондон Веселин Паунов разговаря с Майк Сандърс, който е редактор в европейския отдел на Би Би Си.-Какъвто и да отговорът на Брюксел, изглежда премиерът Борис Джонсън твърдо следва своите планове за понеделник?-Премиерът Борис Джонсън иска в понеделник да бъде гласувано искането му за свикване на общи избори на 12-ти декември. Той каза, че ако опозиционните партии подкрепят тази опция, тогава ще им гарантира дебат по плана за Брекзит до 6-ти ноември, което е значително повече, отколкото беше неговият първоначален график от три дни. Опозицията гласува против този тридневен график. Изглежда те няма да приемат и новия график, защото лидерът на опозицията Джеръми Корбин иска категорична декларация от Борис Джонсън, че няма да има Брекзит без сделка, преди да се съгласи на общи избори през декември.Всичко това наистина води до задънена улица. А правителството заплашва, че ако опозицията блокира искането за общи избори, ще внася всеки ден процедура за гласуване в парламента на същото искане, докато опозицията не отстъпи. На практика това ще бъде нещо като стачка на правителството и ще блокира всяко друго законодателство, което трябва да бъде разгледано в парламента.-Какви са все пак шансовете британците да имат коледни избори?-Проблемът е, че когато имаше коалиционно правителство на консерваторите и либералдемократите през 2011-та година, за да се гарантира стабилността на това правителство, те приеха закон, който изисква в парламента да има мнозинство от две трети, за да бъдат свикани предсрочни избори. За момента няма признаци на желание сред опозицията да промени този закон, а на Борис Джонсън в момента му липсват 45 гласа, за да има изобщо мнозинство. Така че той е напълно зависим от опозицията да му позволи тези предсрочни избори и за момента това изглежда няма да стане.-Ние говорим за възможността да се проведат общи избори, но като че ли по-важният въпрос е дали, всъщност, тези избори ще решат проблемите?-Най-вероятно не. Защото хората, които на първо време подкрепяха излизането от ЕС, вероятно ще бъдат склонни сега да подкрепят партията „Брекзит“ на Найджъл Фарадж, който призовава за „Брекзит без сделка“, за „категорично скъсване на връзките с ЕС“. Фарадж ще получи сериозна подкрепа на изборите, а това ще разцепи вота за Консервативната партия и партията „Брекзит“ за първи път ще влезе в парламента.Лейбъристката партия е с неясна позиция за Брекзит. Тя иска да бъде зачетен вота от 2016-та година за излизане от ЕС, но в същото време иска Обединеното кралство да остане в митническия съюз, което, според правителството, е в противоречие с цялата идея за Брекзит, защото Обединеното кралство ще остане обвързано с търговските правила на съюза и това няма да позволява на страната да сключва отделни търговски споразумения. Тогава какъв е смисълът изобщо да се напуска евросъюза?От друга страна, много привърженици на Лейбъристката партия са сред близо 16-те милиона, които гласуваха за оставане в ЕС и голяма част от тях сега биха подкрепили либералдемократите, защото те са партията с най-ясна позиция за оставане в ЕС. Тяхната позиция е, че за Обединеното кралство е по-добре да бъде част от общността, отколкото извън нея.-Сигурен съм, че хората стават все по-объркани и по-объркани. Ясно е, че трябва да изчакаме какво ще кажат в Брюксел, но дали можем да хвърлим светлина върху това какво все пак ще се случи оттук нататък?-Ще трябва да изчакаме до понеделник, когато Борис Джонсън ще се опита да прокара идеята си за предсрочни избори и повече време за обстойно разглеждане на сделката му за Брекзит. Но мисля, че второто така или иначе също ще се провали, защото вече има толкова много внесени поправки от опозиционните партии, които ще направят сделката да изглежда неприемлива за правителството и дори вероятно за ЕС. Ние наистина сме в задънена улица.Всички в тази страна искат да се върви напред, от Брекзит към други по-важни проблеми. Разочарованието е голямо, а напредък няма, защото политиците смятат, че Брекзит е толкова важен, че е конституционна промяна, която ще определи посоката на страната за десетилетия напред и те не искат да се обвързват като вземат бързи решения, въпреки че на хората им дотегна от всичко това.-Играта на обвинения продължава. Правителството обвинява опозицията, че блокира всеки негов ход. Опозицията обвинява правителството, че се опитва да избягва прозрачността и т.н. Многократно повторихте „задънена улица“. Не е ли крайно време при това положение народът да си каже последната дума?-Това е и аргументът на правителството. Те казват, че свикването на избори ще реши проблема. За съжаление обаче никой не вярва на това правителство. Голямо е недоверието лично към Борис Джонсън, заради многото и различни обещания, които направи и които не спази. Гласовете на опозицията са необходими за мнозинството за свикването на тези избори, но тя няма да му даде тези гласове, докато той не изключи Брекзит без сделка.Защото Джонсън винаги е казвал, че Брекзит без сделка е по-добър от лоша сделка, а сега твърди, че е договорил отлична сделка. Хората претеглят нещата. Няма икономическа оценка какви ще бъдат последиците от тази нова сделка. Политиците не искат да рискуват. И докато нещата не се изяснят, електоратът ще трябва да чака за своя шанс да се произнесе.-Има разбира се и друг начин, чрез референдум, но понеже стана дума за Борис Джонсън, който е пред провал да изпълни обещанието си за Брекзит на 31 октомври - неговата мантра и картата, на която заложи. Дали този провал не е сигнал за край на политическата му кариера?Не, не мисля. Те се подготвяха за това. Става дума за правителството. Вече признаха, че не могат да осигурят излизането на 31-ви октомври. Министърът на финансите Саджид Джавид го каза по Би Би Си, като обвини за „задънената улица“ така наречения от него „зомби парламент“. Не мисля, че това ще бъде край на политическата кариера на Борис Джонсън, защото той умее да играе „играта на обвинения“ и сега успешно прехвърля вината върху парламента.", "date": "2019.10.26", "title": "Майк Сандърс, Би Би Си: Предсрочни избори няма да решат проблемите на Лондон"}
{"url": "https://offnews.bg/horoskop/horoskop-za-26-oktomvri-1-noemvri-ot-antonia-mechkova-712136.html", "text": "Събота стартира хубав период за вас, но обърнете много голямо внимание на общуването си с околните, на партньорствата. Не случайно българинът смята: Димитровден е за разплащане с работниците, сега за Овните се очертават нови и по-отговорни задачи, привличане на съмишленици с интересни и доходни идеи, създаване на здрави съюзи, екипи. Във вторник си изяснете задълбочено детайлите, в четвъртък и петък може да се наложи да следвате чужди планове, разбира се, пак с добра печалба. Най-голямата е разбирателството с обичаните.За вас 7-дневието не е леко, съсредоточено и спокойно ще обърнете нещата към по-добро. Група Телци да бъдат по-грижовни за тонуса си, от четвъртък да стабилизират своя бюджет и административни дела, за да могат да отделят повече време за тонизиране, удоволствия. Важно е, в отношенията с близки и познати не всичко върви ОК и още понеделник ще ви поднесе разочарования. Ако са за работата, многото и трудни задачи няма да ви уплашат, в сряда даже ще помагате на цели екипи без да налагате мнения. Но целта е вие да успеете.Напрегнато 7-дневие, обаче търпеливите ще уловят положителните шансове, които им дават и нежелани ситуации. През уикенда Близнаците да си наложат строги ограничения, очертават се рискове, дела, бюджет, здраве са уязвими. Не налагайте мнение, от понеделник ще извлечете повече ползи при обединяване с нови хора, във вторник ще разчистите стари спънки пред ефективни съюзи. В сряда не се претоварвайте със задачи и обещания в екипите, трудностите са по-големи и не разкривайте откъде чакате закрила. Усилия и бдителност печелят...Периодът ви кара да разчистите делови и лични неразбирателства, мнозина са готови да последват чужди доходни проекти. В понеделник-вторник Раците се ограничават само в интересите на домашните, услугите им са насочени към семейството, най-близки приятели. Бъдете търпеливи, иначе от последните дни на октомври може да започнете спорове, които бързо ще се задълбочат, а не са продуктивни. В четвъртък деловите задачи ви идват много, има и обществени, но ще се справите. Чертаете си амбициозни цели, гоните постове, ще печелите.За вас 7-дневието също не е леко, през уикенда ви се ще да се усамотите, да обмислите своите планове за изява и печалби. В понеделник Лъвовете ще се чувстват уморени, трябва да се опрат на услуги от познати и непознати, за да се справят с куп пречки. Не бъдете най-критични към околните във вторник, по-важно ви е да си гарантирате сигурност и спокойствие, постигане на цели, а до началото на ноември не сте съвсем наясно със ситуацията. Не прибързвайте с финансови и партньорски връзки, за личните търпеливо прокарвайте мнение.През уикенда не е време за спорове, а има доста поводи и вкъщи, и в службата. Девите кроят амбициозни планове, имат сили да ги осъществят, ала следва да бъдат по-грижовни към здравето си, понеделник и вторник са доста трудни. В сряда изяснете внимателно проблемите, до началото на ноември трябва да поемете по-голям товар в екипи, да инициирате печеливши начинания. Ще се справите стъпка по стъпка, даже за лични неща получавате желания отговор, а някои доста време са се сблъсквали с неразбиране. Поставяйте си реални цели.Напрегнато 7-дневие, май се стремите към по-сериозни промени в служебната и личната сфера. Този Димитровден напомня на Везните да готвят дейността си стриктно и да ловят подходящо време. И в понеделник си давате пауза за среща с близки и купони, от вторник бягайте от светска суета, владейте своята критичност. Краят на октомври показва кои начинания не са организирани добре, за път, преместване, битови нужди плащате повече. Няма да споделяте бизнес или лични неща, денят на будителите „води” по-амбициозните изяви.За вас 7-дневието е най-динамично и изнервящо, в сряда и четвъртък ще се чувствате отпаднали, отегчени. От уикенда Скорпионите хабят доста енергия да наложат мнение на близки и колеги. Защо, къде по-разумно е да поемете част от задачите, с които те не могат да се справят в понеделник. И на вас ще се намери кой да помогне, във вторник това доста ще ви зарадва, пък и ще ви насочи към нови и добри идеи. Ако в края на октомври бъдете по-отворени за сътрудничество, делата ще вървят, но отделяйте време да подкрепите околни.Сложен период, започвате го с разправии, дано до вторник извлечете градивен заряд от споровете с близки и познати. Стрелците ще ловят и новите си делови шансове, ако ги оползотворят без отлагане, конфликтите ще отшумят без щети. От понеделник до сряда е важно да поуспокоите деловото темпо, да изпипвате детайлите, а и да усвоявате опит от по-умели хора в кръга си. В четвъртък се нагърбвате и с чужди задължения, но за успеха на екипа е важно обща дейност да върви. Стабилизирате приятелство или близост с околните, доверяват ви се.Готови сте да работите сами, да свиете кръга от близки максимално, а това 7-дневие ви среща с хора, с които можете да изградите здрави връзки. От събота Козирозите да бъдат бдителни, в деловата сфера идват неприятни изненади, в понеделник ще упорстват, за да ги парират. Вероятни са нови партньорства или стари познати ще се включат съвестно в изпълнение на плана ви. Стремете се към взаимно допълване, сряда и четвъртък предполагат много внимание към финанси и документи. На прага на ноември ще видите: трудът ви не е напусто.За вас Димитровден води напрегнат период за професионален и личен избор, начертайте строга линия на поведение и ще се справите с всички поети задачи. Няма да е лесно, едни Водолеи се изкушават да сменят работата, не е времето. Други да не бързат с интимни връзки и брак, сега имат големи отговорности към близки и едва ли могат да подредят живота си както са мечтали. Ако сте стриктни и принципни, пък и по-пестеливи, в деня на будителите проблясват шансове за доходна изява, за дамите – и заслужен щастлив развой в любовта.Това 7-дневие идва с доста разногласия, гледайте да не влошавате отношения с близки, нали те винаги ви подкрепят за преодоляване на трудностите. Рибите да защитават позицията си искрено, но най-уважително, от уикенда това ще им носи по-добри плодове, отколкото всяка преструвка. Във вторник се откриват нови доходни делови шансове, ала ще зависите от влиятелни покровители и до четвъртък има да изяснявате детайлите в обща дейност. В сряда натоварването е голямо, постигнатото май не ви се вижда удовлетворително, а хич не е малко. ", "date": "2019.10.26", "title": "Хороскоп за 26 октомври – 1 ноември от Антония Мечкова"}
{"url": "https://offnews.bg/sviat/amerikanski-voenni-ot-irak-se-zavrashtat-v-siria-moskva-gi-zapodozria-714074.html", "text": "Американските военни части се върнаха в Североизточна Сирия, съобщава държавната телевизия в Дамаск Syria TV, цитирана от турски и руски медии.„Колона от американски окупационни войски напусна Ирак и навлезе в сирийската провинция Хасека през незаконния граничен преход ал-Валид. В състава й са десетки военни и военна техника, американски хеликоптери прикриват колоната“, твърди телевизията.От 2014 г. САЩ и съюзниците им провеждаха операция против Ислямска държава, като в Сирия действаха без съгласието на официалните власти. Вашингтон реши да се изтегли от североизтока на Сирия, след като на 9 октомври започна турската операция „Извор на мира“, насочена срещу кюрдските формирования, които през последните няколко години бяха съюзници на САЩ в борбата срещу ислямските терористи.Американските военни оставиха голяма част от базите си в провинциите Алепо, Ал-Хасака и Ракка, и се предислоцираха в Ирак. Тогава президентът Доналд Тръмп заяви, че малка част американски военни ще остане в Сирия за защита на петролните находища. От пентагона потвърдиха после, че имат готовност да отправят в нефтените райони допълнителни сили.Около 90% от сирийския добив на нефт е съсредоточен на източния бряг на река Ефрат. Преди районът беше крепост и основен източник на доходи за Ислямска държава, но напоследък бе взет под контрола на кюрдските подразделения и американците. През седмицата Тръмп предложи на кюрдите да завземат района и им обеща някоя американска компания да им помогне за добива на нефт.Руското министерство на отбраната днес съобщи за открити доказателства, че САЩ извършват контрабанда на сирийски петрол и го изнасят извън пределите на страната.На страницата си във Фейсбук ведомството публикува снимки от космическото си разузнаване, които потвърждавали, че „и преди, и след разгрома на терористите от Ислямска държава, под охраната на военните си САЩ активно добива сирийски нефт и масово го отправя със цистерни за преработка извън пределите на Сирия“.Руското министерство твърди още, че самият добив на нефт се извършва с помощта на оборудване, предоставено от водещи западни корпорации след заобикаляне на всички американски санкции. Редът на износа се реализира от подконтролната на САЩ компания „Съдкаб“, създадена от т.нар. Автономна администрация на Източна Сирия“.А приходите от контрабандата постъпват по сметките на американските специални служби чрез свързани с нея брокерски компании. Стойността на един барел от сирийския контрабандиран нефт е 38 щатски долара, така месечната печалба от този бизнес на американските държавни служби превишава 30 млн. долара, убедено е руското военно ведомство.", "date": "2019.10.26", "title": "Американски военни от Ирак се завръщат в Сирия, Москва ги заподозря в контрабанда с петрол"}
{"url": "https://offnews.bg/obshtestvo/hiliadi-praznuvat-dimitrovden-dnes-713655.html", "text": "Православната църква чества днес паметта на великомъченик Димитър Солунски. Имен ден празнуват хиляди съименници на светеца, както и Димо, Драго, Драгомир, Драган, Митко, Диан и дамските еквиваленти на името.Димитър е производно от старогръцкото Δημήτριος – принадлежащ на Деметра, богинята на земята и плодородието.Св. Димитър е роден през 3 век в Солун, след смъртта на баща си той става управител на града и открито изповядва християнската вяра. Хвърлен е в тъмница и убит в килията си по време на молитва.Според народните вярвания от Димитровден започва зимата и подготовката за \"мишите празници\" от утре. Жените не бива да взимат нищо остро в ръка, за да не отворят път за мишките, които да проядат събраната реколта.Иманярите вярват, че в нощта на Димитровден небето “се отваря” и заровените жълтици проблясват със синкав пламък.На Димитровден празнуват строители, архитекти, проектанти, както и ковачи, техници, инженери и металурзи.Днес е и празник на град Сливен.", "date": "2019.10.26", "title": "Хиляди празнуват Димитровден днес"}
{"url": "https://offnews.bg/sviat/chetvarti-arestuvan-za-namerenite-martvi-39-dushi-v-kamion-s-balgarska-714062.html", "text": "Още един арест е извършила полицията в Есекс, Великобритания във връзка с намерените на 23 октомври в град Грейс в графството 39 тела в хладилен контейнер на камион с българска регистрация.\"Мога да потвърдя, че служителите работят денонощно и че сме арестували четвърти човек. Той е 48-годишен мъж от Северна Ирландия, арестуван е на летище \"Станстед\" по-рано днес  по подозрение в заговор за трафик на хора и за убийство\", съобщи в изявление зам.-директорът на полицията Пипа Милс.По-рано вчера бяха арестувани 38-годишни мъж и жена от Уорингтън. Те, заедно с 25-годишния шофьор на камиона, остават в ареста. Двамата са заподозрени в планиране на трафик на хора и убийство, а шофьорът - в убийство.След първоначалната информация от полицията в Есекс, че телата са на китайски граждани виетнамска организация съобщи за десетки изчезнали граждани на страната, за които твърди, че вероятно са сред жертвите.Организацията е VietHome. Тя представлява виетнамската общност във Великобритания. Оттам твърдят пред Би Би Си, че от откриването на камиона досега са получили близо 20 снимки на изчезнали виетнамски граждани и предполагат, че може би те са сред жертвите.В отговор полицията в Есекс призова да не се спекулира по въпроса за националността на починалите.\"Дължим на жертвите правилно провеждане на разследването и спекулациите не помагат за това. Те могат да попречат на развитието му. Полицията няма да коментира никакви спекулации относно националностите на трагично загубилите живота си. Насърчавам силно журналистите и потребителите на социални медии да не спекулират с информация относно идентичността на директно и индиректно замесените в разследването. В четвъртък дадохме първоначално насочване каква е националността, въпреки че то не показва пълната картина. Няма да разкривам други подробности, докато процесът по разпознаването не приключи\", казва по този повод Милс в изявлението си.Започнало е пренасянето на жертвите в моргата в болница, където ще се извърши идентификацията на телата и аутопсиите с цел установяване причината за смъртта. Този процес ще отнеме време, предупреждават от полицията и уверяват, че ще информират при наличието на нова информация по случая.", "date": "2019.10.26", "title": "Четвърти арестуван за намерените мъртви 39 души в камион с българска регистрация"}
{"url": "https://offnews.bg/obshtestvo/slanchevo-s-temperaturi-do-26-gradusa-714027.html", "text": "Днес времето ще е слънчево, с максимални температури между 21 и 26 градуса, по морския бряг - около 20°. Сутринта ще е мъгливо в източните райони, но до обяд мъглите там ще се разсеят, прогнозира Националният институт по метеорология и хидрология.Над планините ще е слънчево. Ще духа слаб север-североизточен вятър. Максималната температура на височина 1200 метра ще е около 19°, на 2000 метра – около 13°.Над Черноморието преди обяд ще преобладава облачно и мъгливо време, на отделни места ще има и ръмежи. Около и след пладне облачността ще се разкъса и намалее до предимно слънчево време. Ще духа слаб до умерен север-североизточен вятър. Максимални температури 19-21°. Температурата на морската вода е около 20°. Вълнението на морето ще е 1-2 бала.Днес слънцето изгрява в 7:52 ч и ще залезе в 18:28 часа. Атмосферното налягане ще се задържи по-високо от средното за месеца.", "date": "2019.10.26", "title": "Слънчево, с температури до 26 градуса"}
{"url": "https://offnews.bg/obshtestvo/vrashtame-strelkite-s-chas-nazad-spim-poveche-v-denia-na-vota-utre-713988.html", "text": "Тази нощ връщаме часовниците с 1 час назад и минаваме към зимно часово време. Така ще спим с час повече в деня на местните избори. Преминаването към астрономическото време за нашия часови пояс ще стане официално в 4.00 часа на 27 октомври. Смяната на часовото време би трябвало да приключи през 2021 година според това, което се споразумяха ресорните комисии в Европарламента. До 1 април догодина държавите в общността трябва да съобщят на Европейската комисия в кой часови пояс избират да бъдат занапред.", "date": "2019.10.26", "title": "Връщаме стрелките с час назад, спим повече в деня на вота утре"}
{"url": "https://offnews.bg/sviat/erdogan-otvariame-granitcite-ako-ne-ni-podkrepiat-za-zonata-za-sigur-714075.html", "text": "Турският президент Реджеп Ердоган отново предупреди, че ако проектите му за създаването на буферната зона в Северна Сирия не намерят подкрепа, Анкара ще бъде принудена да отвори границите и да отприщи бежанската вълна към Европа.Ердоган произнесе дълга реч пред борда на футболния клуб Фенербахче и след отчета за инвестициите в спортни съоръжения, той заговори за външната политика.„Има някои неща, които разстройват Турция. Например, лидерите на големите държави си общуват с главатарите на терористите на масата на преговорите и после предлагат посреднически инициативи. Турция никога няма да седне да преговаря с терористи и няма да приеме подобно посредничество“, заяви той.Президентът отбеляза, че очаква световната общност да се отнесе с уважение към чувствителността на Турция по въпроса за сигурността по границите си и ще подкрепи проектите й за завръщането на сирийските бежанци в родината им, които той представи на последната сесия на ООН.Той каза, че ако е необходимо, освен създаването на зоната за сигурност между сирийските Тал-Абиад и Расулайн, Турция ще построи жилища, социални обекти и инфраструктура за бежанците.Но според него, ако проектите на Турция за отпращането на 1 до 2 милиона сирийски бежанци /от общо 3, 65 млн. души в Турция/ не получат подкрепа, Анкара няма да има друг избор, освен да отвори границите.Освен това, ако до изтичането на срока от 150 часа терористите /кюрдските формирования, които в Турция са считани за терористи, бел.ред./, не бъдат изведени от североизтока на Сирия, то турските въоръжени сили сами ще прочистят района от бойците. „Турция притежава нужната сила да прегази терористичните групировки, където и да се намират те“, подчерта Ердоган.", "date": "2019.10.26", "title": "Ердоган: Отваряме границите, ако не ни подкрепят за зоната за сигурност в Сирия"}
{"url": "https://offnews.bg/politika/1-192-mln-leva-dareni-predizborno-na-partii-i-koalitcii-714052.html", "text": "1,192 млн. лева са били дарени на партии и коалиции преди местните избори, показват данни на Сметната палата, която напомня, че днес е последният ден за деклариране на даренията.Ако партиите, коалициите и инициативните комитети не подадат информацията навреме (24 ч на 26 октомври), ги грози глоба между 3000 и 10 хил. лева.Партиите, коалициите и инициативните комитети са длъжни да подават информацията за Единния регистър по Изборния кодекс (ЕРИК) всяка новопостъпила информация в срок до 7 дни от възникването ѝ. Задължително се подава информацията за:- дарителите, вида, целта, размера или стойността на направените дарения;- юридическите лица и едноличните търговци, ЕИК, вида, целта, размера или стойността на направените дарения;- кандидатите и членовете на инициативните комитети, които са предоставили средства, и размера на средствата;- декларациите за произхода на дарените средства, когато общият размер на дарението от едно физическо или юридическо лице или едноличен търговец надхвърли една минимална работна заплата;- декларациите за произхода на средствата, предоставени от кандидат или член на инициативен комитет, когато размерът на средствата надхвърли една минимална работна заплата;-наименованията на социологическите и рекламните агенции, както и на агенциите за осъществяване на връзки с обществеността, с които участникът работи.Данните към 14 ч на 24 октомври показват следната картина:Днес в страната е ден за размисъл преди изборите. Политическата агитация е забранена.", "date": "2019.10.26", "title": "1,192 млн. лева дарени предизборно на партии и коалиции"}
{"url": "https://offnews.bg/nashite-avtori/tuk-chesto-vali-razkaz-s-prodalzhenie-ot-zdravka-evtimova-713995.html", "text": "Преместих се в Брюксел, Сияна. Тук често вали, но не е студено. Купувам си плодове и месо от арабския пазар, свежи са, струват три пъти по-евтино от тия в кварталния магазин. Парите ми стигат, спестих около 800 евро, може и да са повече, може и по-по малко. Живея на един таван, чисто е, има мивка и течаща вода, евтино е, малко е далече от работата. Усещам, че тук има хора, които биха забелязали ума ти. Математиката е трудна за всички, Сияна. За мене много трудна. Не знам дали помниш, може вече да си ме изгубила от мислите си.Едно момче от Радомир неотдавна се отби при мене. Току-що пристигнал. Поиска ми малко на заем - за седмица. Спомена за някакъв висок господин. И за тебе.Дано мислите ти идват понякога при мене.Беше на твоя рожден ден. Аз, както винаги, нямах много пари, почти хич нямах, но за твоя рожден ден събирах от четири месеца – в една кутия, където стояха едни мои летни обувки. Там слагах по малко, не се сещах за тях, не ги броях въобще – затова сигурно не ми върви. Парите искат да ги броиш, да мислиш за тях, да заемат целия мозък в главата ти, а в моята не са. Точно няколко дни преди рождения ти ден ти дойде със сноп петолевки и ми каза: – „Христо, за какво са ти тия пари? Защо ги криеш от мене?“- За рождения ти ден – казах.Ти така се разсмя, така се разсмя, че и аз се разсмях – и се смяхме като луди. Това е щастието – момичето ти да открие парите, които събираш за нея. Те бяха малко и съм заслужил да ми се смееш, но ти събра парите и каза:– Това е най-хубавият подарък.Вече не ти пиша писмо дори наум, Сияна. Обаждам се на мама по телефона. Питам – „Как е Сияна?“ Тя мълчи. Нищо не казва, нито дума. Никога не сте се разбирали, знам. Няма да ти приказвам за нея. И все пак тогава, на тоя рожден ден, аз ти купих подарък – с други пари, взех ги назаем от татко. Щеше да ме питаш – откъде? И аз, ако ги бях взел от мама, щях да си призная. Ти не я обичаш. Взех от баща ми, не му казах защо са ми, но той се досети. Нищо не може да се скрие от него, защото е умен. Само измърмори: – „Дано хареса каквото купиш”.Аз отидох до София в книжарницата на Софийския Университет и ти купих някаква книга по математика. Не помня заглавието, по математика най-голямата ми оценка е четворка и то ми я писа незаслужено госпожа Гецова. Седях тихо в клас, опитвах се да внимавам, гледах я тъпо и тя ме попита:– Христо, искаш ли да те изпитам за петица?Аз за тройка едвам знаех.- Не, госпожо. И четири ми е много.Виж колко си тъп, казаха ми съучениците. Тъп си, та светиш.С парите, които бях събрал за тебе, ти купи блузка на Дамяна.  Аз ти дадох оная дебелата книга по математика, най-скъпата в книжарницата. Няма да го забравя – ти взема тая книга и се разплака. Не каза дума, човек докато плаче, говори - по филмите жените хлипат и хълцат. Ти само с очи плака, без хлипане.Навремето, като малко момче, насадих една круша. Тя ражда през юни, крушите са по-големи от луната, жълти са - както ги рисуват децата със жълт флумастер. Все едно някой ти беше отразял тая крушка. И луната нямаше да изгрее.- Защо плачеш? – попитах те аз. – Математиката не е избягала. И ти не си избягала от математиката. Учи, тъкмо като поумнееш, ще има кой да показва задачите на Дамянка. Щерка ни е свястно дете. Усмивката ти опита да пробие в очите, но потъна. Аз казах:- Аз не разбирам математика, Сияна. Сигурно някой друг е бил за тебе. Но аз за тебе… – не ми идват думите лесно.По български изкарах петица честно и почтено, но ми се връзва езикът. Прегърнах те, вдигнах те високо, високо, по-високо от книгата по математика и отново изпих сълзите ти с устни. Нали знаеш тая стара приказка от нашия край – като изпиеш сълзите на момичето, то става другарче за цял живот. Какъв цял живот, ти си в училището си с ученици, които мразят часовете ти, а е възможно да удивиш света... забелязвал съм те, Сияна. Когато ти е тъжно и те попитам – „Искаш ли да те развеселя?“ - ти поглъщаше глава.Мен Дамянка ме научи как да те развеселявам. Като се разплачеше Дамянка - още от двумесечно залче, аз я гушках и тя спираше да плаче. Така опитах и с тебе. Гушвах и леко те залюлявах. Но не помагаше. Тъгата си отиваше, като отваряше шкафа – радвам се, че поне успях да ти купя тоя шкаф от бук – тежък и солиден. Отваряше някоя от книгите пълни с цифри –аз и Дамянка мълчахме, но гледах как лицето ти полека се прояснява.Обаждах се баща ми. Питах за тебе. Каза: - „Не знам“, но гласът му казваше друго. Такъв счупен глас.- Ти си ме учил да бъда смел мъж, татко. Кажи ми. - Ами... тя.... то...Ти си ме учил да бъда мъж. Спечелил съм 800 Евро. Може да са и малко повече. Ще ги дам за самолетни билети. Всичките. Тя не ми се обажда. Набрали сте несъществуващ номер, казва ми телефонът ѝ.- Какво става със Сияна?- Ами... дъщеря ти Дамянка е добре... ние с майка ти сме добре – разправя баща ми.- Да не е умряла Сияна? – питам и нямам сила да питам повече. Правихме облицовка с фина розова дървесина в една къща. Много съм уморен, татко. Кажи ми.- Тя ... Сияна.... дойде майка ѝ....знаеш я, още по префърцунена е майката на Сияна ... хвърли триста лева. „Купете на Дамяна нещо за рождения ден.“ „Но той е през юли“ - казах й аз. „Има ли значение?“ – пита оная, облечена цялата в розово, токовете й розови, по-високи от нея. Представление.- А Сияна?- Ами... от колата слезе един...дълъг като влакно... но то не беше кола. Дълга като влак беше. По-натам не знам....Сияна прати на малката двеста лева запис.... Риж Димитър пие в кръчмата си. Пие и ако срещне някого на улицата и още не пиян, го бие. Обаче мене не можа да ме бие, сине. Аз го свалих на земята. Другите не смеят да го свалят на земята. Аз посмях. Та недей… такова. Не мисли за ... математиката.... Онзи, влакното, я докара до нас. Майка ти, сине, не знаеш майка си.... аз я знам повече от тебе. Ами… Сияна и влакното искаха да влезнат вкъщи. Ти я знаеш майка ти... Но за това не можеш да знаеш. Тя взема сатъра… Не, не сатъра. Стисна ножа, щото сатъра знаеш къде го държим. Тя…не знам защо майка ти беше кръстила тоя нож Васьо .... ама ми се струва, че знам... бай Васо акордеониста го знаеш... На него кръсти майка ти ножа... Щото свирнята му била нож, Разбираш ли?- Как е Сияна? – попитах баща си аз, а сърцето ми се стегнало на ръждясал винт. Зная ги, трудно се развиват такива, доста трудно. - Как е тя, тате?- Ами майка ти взема ножа Васьо и я знаеш каква е. Изправи се и каза: - „Влакно, ти може и с ракета да кацнеш тука. Ако до пет не се махнеш, ще те заколя. А ти, Сияно – ако до три не се махнеш. Няма ти да казвам какво ще те направя, защото е мръсно. Не ща мъжът ми да чува мръсни думи от моята уста.Майка ти говореше гъсто като как пада град на ламарина. Тежко пада град на ламарина и човек се плаши. Но ти, Христо, Сияна я знаеш. По-добре от мене я знаеш ти Сияна.- Какво стана със Сияна? – попитах. Вече дори винт и ръжда нямах в гърдите си. Нищо нямах.- Сияна тогава, сине… то е мръсно някак и аз не искам от моята уста да чуваш мръсни думи... пред очите ни. Разбираш ли...Гласът на баща ми – кротък глас… никога не ме удрял този човек като дете, не ме е наказвал. Когато бях момче и се изморях, ме гушваше и ме носеше. Тогава бях щастлив. Мислех си: - „Ние двамата с тате сме силни“ – заблуждавах се, че докато ме държи, моята сила става равна с неговата. Затова, когато ми се струваше, че си тъжна, Сиянке, те гушвах. Щеше ми се да се заблуждаваш, че твоята сила е равна на моята. Математиката и книгите в шкафа ти на друго са те научили, но ако си помислиш, че като те вдигна, си малко момиче, тогава ще повярваш.. Гласът на баща ми, за който вярвах, че сваляше температурата ми, когато бях болен и бях още малко момче – този глас изчезна, сякаш беше вълнен конец и молците го бяха изяли. Пък и аз не исках да чуя мръсни думи от неговите уста. Когато ония молци в телефона изядоха гласа му, Сиянке, така ми се искаше да съм до него, да го прегърна, да го вдигна във въздуха, сякаш старият бе малкото момче и щеше да почувства, да се заблуди, че неговата сила е голяма като моята. Само че аз нямах точно тогава сила, Сияна.Но ти нищо не знаеш. Аз ще си помисля за тебе – за онова красиво и добро момиче, което му беше тъжно и за да се успокои, отваряше шкафа с дебелите си книги по математика, взимаше някоя от тях и четеше. А аз можех само да се радвам, че поне този шкаф от бук бях ти купил. Беше много скъп, но сега благославям всяка стотинка, която дадох за него.Като нямам сила, Сияна, се сещам за онова момиче, което ме беше ме изловило, че събирам тайно пари, а аз си признах, че за подарък за рождения ѝ ден.Днес правихме облицовка от розова дървесинна на една стая в много голям нов хотел. От умора не мога да заспя. Но като се замисля за тебе, умората си отива. Вече не ти пиша писма наум. Ти няма да имаш време да ги прочетеш.Онова момче от Радомир каза глупости за тебе.Не го слушах.Мислех за тебе.Никога не съм ти пожелавал нещо лошо. Може ли човек да желае лошо на щастието.", "date": "2019.10.26", "title": "Тук често вали: разказ с продължение от Здравка Евтимова"}
{"url": "https://offnews.bg/futbol/tcska-domakinstva-na-vasil-levski-dokato-tekat-remontite-na-armiat-714054.html", "text": "По всяка вероятност ЦСКА ще домакин­ства на националния стадион \"Васил Левски\", докато траят дейностите по \"Армията\". Ця­лостната реконструкция на стадиона, както и въвеждане­то му в експлоатация ще отне­мат около година-година и по­ловина.Най-вероятно червени­те ще могат да се върнат в своя дом за началото на сезон 2021/22 г. Предстои да стане ясно кога точно ще стартира реконструкцията, тъй като има текущи процеси, които трябва да се извървят.Проце­дурите са в ход, но поради ре­дица технологични срокове раз­решително за строеж може да бъде издадено най-рано през пролетта на 2020 г. В ЦСКА очакват да започнат дейност по \"Армията\" след около 6 месе­ца. А оттам нататък си по­ставят за цел реконструкция­та да бъде завършена за една година.Един от собствениците на клуба Юлиян Инджов зая­ви пред \"Тема Спорт\", че дейно­стите ще отнемат година-го­дина и два месеца, след което ще са необходими още два или три месеца до въвеждането на стадиона в експлоатация. В то­зи период се очаква ЦСКА да играе на \"Васил Левски\".За момента червените умишлено не разкриват никак­ви подробности около начина, по който ще се строи стадио­нът, както и по външния му вид след завършването.Ръководството планира да покаже де­тайли на малко по-късен етап. Някои от известните неща са, че лекоатлетическата писта ще бъде премахната, което ще доведе до по-добра атмосфера и по-голям капацитет.ЦСКА вече е осигурил всички средства за реконструкцията на стадиона, които ще са в раз­мер на поне 60 милиона лева. Паралелно с \"Армията\" клубът ще работи и по базата в Панча­рево, която вероятно ще бъде завършена по-бързо.Там и са­мите процедури са по-лесни и сроковете за разрешителни ще текат по-бързо. В Панча­рево ще се изградят ресто­рант, хотел с възстановите­лен център и още един терен.", "date": "2019.10.26", "title": "ЦСКА домакинства на 'Васил Левски', докато текат ремонтите на 'Армията'"}
{"url": "https://offnews.bg/futbol/lestar-prenapisa-istoriata-na-visshata-liga-s-nevizhdan-razgrom-nad-sa-714055.html", "text": "Лестър победи Саутхемптън като гост с 9:0 при гостуването си в първия мач от 10-ия кръг на Висша лига. Двубоят пренаписа историята на футбола в новата ера на английското първенство.\"Лисиците\" постигнаха най-голяма победа при гостуване, като досегашното върхово постижение беше на Манчестър Юнайтед - 8:1 срещу Нотингам Форест. \"Червените дяволи\" също имаха победа с 9:0 - срещу Ипсуич през 1995 година, но на техния стадион \"Олд Трафорд\".Чрез възхитителната победа си победа, Лестър почете бившия си собственик Вишай Сривадханапрабха. Той загина на 27 октомври 2018, след като хеликоптерът, в който се е возил бизнесмена, . Сривадханапрабха бе собственик на Лестър от 2010 година, когато купи клуба за 39 милиона паунда.Иначе с по три гола във вратата на \"светците\" се отчетоха двама играчи на Лестър - Джейми Варди и Айосе Перес. Така Лестър стана едва вторият отбор в историята на Премиър лийг с двама автори на хеттрик в един мач след Арсенал.Футболистите на мениджъра Брендън Роджърс вече имат 20 точки, като поне временно излязоха втори в класирането.", "date": "2019.10.26", "title": "Лестър пренаписа историята на Висшата лига с невиждан разгром над Саутхемптън"}
{"url": "https://offnews.bg/tenis/grigor-dimitrov-startira-sreshtu-frantcuzin-v-parizh-714051.html", "text": "Френски талант е първият съперник на Григор Димитров на Мастърс-а в Париж, който започва в понеделник и ще продължи до 3 ноември.Бившият шампион от финалите на АТП ще играе с Юго Юмбер на турнира от категорията \"Мастърс 1000\". Представителят на домакините е на 21 г., 63-и в света и ще участва в \"Мастърс\" на следващото поколение в Милано от 5 ноември.При победа Димитров ще срещне Давид Гофен (Бел). Турнирът в Париж е последен за Григор за сезона. Миналата година той отстрани Роберто Баутиста Агут (Исп) и загуби от Марин Чилич (Хърв).  Поставен под №1 в Париж е Новак Джокович. В последния си официален двубой сърбинът загуби от Стефанос Циципас в Шанхай, а сега във втори кръг възможни опоненти са му Душан Лайович и Ришар Гаске.Диего Шварцман е първият възможен поставен опонент на сърбина, а именно Циципас е възможен съперник на 1/4-финалите в зала „Берси“.В една половина са Роджър Федерер и Рафаел Надал. Матадора е поставен под №2 и започва срещу Адриан Манарино или квалификант, а още в трети кръг може да играе със Стан Вавринка. Докато Николоз Басилашвили или Раду Албот ще определят първия съперник на Федерер.", "date": "2019.10.26", "title": "Григор Димитров стартира срещу французин в Париж"}
{"url": "https://offnews.bg/sviat/desetki-ruski-saprugi-na-isliamski-teroristi-izcheznaha-v-siria-714076.html", "text": "Около 50 рускини с децата им, общо над 100 души, са изчезнали безследно в Сирия, след като са избягали от лагера Айн-Исса, известен като затвор за семействата на джихадистите от Ислямска държава, предаде Би Би Си.До неотдавна лагерите се намираха под контрола на кюрдите, но останаха без охрана след старта на турската военна операция „Извор на мира“. Няколко дни след опразването на лагера, в интернет се появява видео от неизвестно помещение с няколко жени, забулени в никаби, които изричат имената си и казват „От Русия“. Близките им ги търсят вече от седмица.„Кюрдите просто си отидоха, оставиха отворени всички врати на лагера. А малко след това няколко души се върнаха и ти казаха, че ако не се махнем след 5 минути, ще подпалят палатките ни. И те наистина запалиха лагера, момичетата едва успяха да изтласкат децата си и няколко пътни чанти“, разказва Зумруд и цитира снаха си Маида. Те са били заедно с децата си в лагера.През 2014 г. Зумруд е живяла в Сочи. Веднъж синът й се обадил по телефона и казал, че смята да отиде в Москва на работа, но тя категорично му забранила това и разговорът приключил. След няколко дни снахата Маида признала, че мъжът й все пак е заминал, но не в Москва, а уж да учи в Египет.По-късно синът се обадил на майка си и съобщил, че учи, а после ще преподава в ислямски институти. „Пълна нелепица! Повтарях му, че е светски младеж, тренира футбол, ходи на танци, какви ислямски институти сега“, разказва Зумруда.Но след няколко месеца изчезнала и снахата Маида с децата. Доста по-късно Зумруда научила, че въпреки всичко децата й са в Ислямска държава. През всичкото време от 2014 г. те се местели от една гореща точка в друга, а после им били взети и документите.Маида разказвала още, че успели да намерят човек, който е готов да изведе жените и децата от Ислямска държава по безопасен маршрут. Но жените били заловени. Така Маида с децата си се озовала в лагера Айн-Исса, където прекарала година и половина.Зумруда допълва, че при изгонването им от лагера жените са се разделили на няколко групи и потънали в пустинята. След като напуснали лагера, Маида с още 14 жени и 27 деца решили да потеглят към турската граница. Те останали да нощуват в пустинята, но били открити от въоръжени хора от протурските отряди.„Момичетата ни звъниха и се радваха. Казваха, че за пръв път от 2 години са взели душ, видели са електричество и топла вода. Нахранили децата и накрая самите те се преситили“, казва Алия, свекървата на една от жените. Но два дни по-късно връзката със снахата пропаднала. Последният им разговор е бил на 17 октомвриПредставители на турското министерство на вътрешните работи, цитирани от Би Би Си, казват, че през последната седмица техните сили са задържали 236 души от подобни лагери. Журналисти от турското радио и тв TRT уточняват, че всички задържани, които са от турски произход, са преведени в арестите. По-късно те ще бъдат съдени, а децата им ще бъдат настанени в специални приюти.Източниците на Би Би Си твърдят, че протурските сили в Сирия в близко време ще обявят пред представители на страните кои техни граждани са задържани на територията на арабската република.", "date": "2019.10.26", "title": "Десетки руски съпруги на ислямски терористи изчезнаха в Сирия"}
{"url": "https://offnews.bg/futbol/berbatov-chuvstvam-se-uzhasno-kogato-gledam-kade-se-namira-iunajted-714057.html", "text": "Бившият нападател на българския национален отбор и Манчестър Юнайтед Димитър Бербатов призна, че се чувства много зле, когато погледне класирането в английската Висша лига.Там \"червените дяволи\" заемат неприличното за тях 14-то място. Тимът се намира на едва 2 точки над зоната на изпадащите от английския елит.Димитър, който днес празнува имен ден, игра на \"Олд Трафорд\" в периода 2008-2012 година и поради тази причина все още не може да се примири с положението на клуба.\"Всички знаем къде се намира Манчестър Юнайтед в този момент. Това ме кара да се чувствам като ла*но, не е добре. Не мисля, че въобще някой иска да гледа класирането.Гледаш къде се намира такъв голям отбор и осъзнаваш как се променят времената, това е истинска лудост. Не съветвам футболистите да гледат класирането, защото няма да се почувстват добре.От друга страна пък могат да си кажат, че не заслужават да се намират на тази позиция и да се вдигнат. Ако променят играта си, както срещу Ливърпул, нещата ще се подобрят\", каза Бербатов.", "date": "2019.10.26", "title": "Бербатов: Чувствам се ужасно, когато гледам къде се намира Юнайтед в класирането"}
{"url": "https://offnews.bg/futbol/penev-igrata-na-tcska-shte-mi-haresa-kogato-stanem-shampioni-714059.html", "text": "Почетният президент на ЦСКА Димитър Пенев остана критичен към настоящото представяне на \"червените\" през настоящия сезон.Той обяви пред колегите от \"Тема Спорт\", че ще бъде доволен от тима, когато \"армейците\" го зарадват със спечелването на шампионската титла.\"Контролна среща с Кариана, която не ти дава и половин точка в първенството. Няма какво толкова да говорим и анализираме, пък и не е моя работа да правя коментари за играта.Важното е да поправим грешките в официалните мачове. На мен играта ще ми хареса, когато станем шампиони. Хубавото е, че сега на хоризонта излезе един голям слънчев лъч с решението за стадиона.Това е дело и успех на собствениците Ганчев и Инджов. От няколко години се говори по този въпрос и виждате, че каквото е казано, излезе истина.Дано да се получи всичко. Имаше немалко неуредици около нашите бази, особено в последните 20 години. В ЦСКА не бива да е така. Нужно е да се направи рестарт на стадиона\", каза Пенев.", "date": "2019.10.26", "title": "Пенев: Играта на ЦСКА ще ми хареса, когато станем шампиони"}
{"url": "https://offnews.bg/obshtestvo/uchenitci-organizirat-sporten-turnir-v-podkrepa-na-detca-s-uvrezhdania-714060.html", "text": "Ученици от Втора английска гимназия в София организират днес благотворителен спортен турнир под надслов „Спортувай с кауза“.Целта е с набраните средства да се закупи спортен уред за деца с различни специални потребности от „Работилничка за чудеса” - инициатива, която организира безплатни трудови и арт-терапевтични занимания за деца и младежи с увреждания, както и творчески ателиета за техните родителите. До момента за каузата са събрани 1100 лв.Турнирът ще се проведе днес от 14 ч. в \"Спортна София – 2000\".Младежите ще премерят сили в двубои по футбол, баскетбол и тенис на маса. Ще бъдат организирани и съвместни игри за децата с увреждания.Събитието ще бъде открито от мажоретния състав на училището.Основният организатор на турнира - Теменуга Константинова - е била доброволец през лятото в летните срещи и игри на работилничката.Всяка година Втора английска гимназия реализира инициативи в помощ на деца с увреждания. Училището стартира и провежда ежегодно кампанията „Панаир на добрината“, като събраните средства се даряват за деца с редки заболявания. Учениците от гимназията предвиждат и други инициативи за подкрепа на децата от „Работилничка за чудеса“", "date": "2019.10.26", "title": "Ученици организират спортен турнир в подкрепа на деца с увреждания"}
{"url": "https://offnews.bg/sviat/frantcia-ogranichava-drastichno-dvizhenieto-na-elektricheski-trotinetk-714078.html", "text": "Франция въвежда нови правила за електрическите тротинетки след стотици инциденти, довели до смъртта на няколко души с този нов вид превозни средства, съобщават Би Би Си и БГНЕС.От събота водачите трябва да имат навършени най-малко 12 години, за да управляват електрическа тротинетка, и нямат право да я карат на тротоара. Скоростта ще бъде ограничена от следващата година.Електрическите тротинетки, някои от които могат да развиват скорост от над 50 километра в час, набират все по-голяма популярност, с оглед на факта, че са природосъобразни и не произвеждат вредни емисии.Други мерки, предвидени от френските власти, включват:– Карането на тротинетки по тротоара ще бъде забранено, освен, в специални зони, където ще могат да бъдат бутани от водачите;– На водач ще се полага само по една тротинетка, а употребата на мобилен телефон ще е забранена, докато се кара превозното средство;– Водачите няма да имат право да се движат в насрещното движение и ще трябва да използват велоалеите, където това е възможно;– Водачите нямат право да използват слушалки или хендсфрий докато управляват тротинетката;– От юли 2020 година скоростта на тротинетките се ограничава до 25 километра в час;– Водачите, които се движат по високоскоростни пътища, трябва да носят каска и светлоотразително облекло;– Движението на електрически тротинетки по черни пътища се забранява напълно.Всяко нарушение на тези правила ще се наказва с глоба от 135 евро, а превишаването на скоростта носи глоба от 1500 евро. Проблемът с изоставени тротинетки в парковете и по улиците на Париж се превръща в сериозен проблем. Причината – никой не се съобразява със забраната, въпреки че е предвидена глоба от 35 евро за всяко безстопанствено превозно средство.", "date": "2019.10.26", "title": "Франция ограничава драстично движението на електрически тротинетки"}
{"url": "https://offnews.bg/ikonomika/srednata-zaplata-stiga-1500-lv-chak-prez-2021-g-714056.html", "text": "Средната заплата в България се очаква да достигне 1500 лева през 2021 година, показва инфографика, която Министерството на финансите изпрати снощи, след като по-рано същия ден публикува  и актуализираната средносрочна прогноза за периода 2020-2022 г.Целта е догодина средната заплата да е 1400 лв., а през 2020 г. - 1600 лв.България е в дъното на списъка по доходи на населението в ЕС. През 2018 г. например средният разход за час труд у нас е най-ниският в ЕС, равен е на 5.4 евро, а в първенеца Дания той е 45,3 евро, по данни на Евростат. Средният за ЕС е 27,4 евро. По отношение на минималната заплата също сме последни. Към юли 2019 г. тя е равна на 286 евро, докато в Люксембург надхвърля 2000.Политиката по доходите е един от приоритетите в бюджета - според средносрочната прогноза - наред с образованието, здравеопазването и отбраната. В числа обаче това се изразява в увеличение с 50 лв. на минималната заплата от 1 януари, с които тя ще стане 610 лв.; с 10-процентно увеличение на работещите в бюджетния сектор и с повече пари за учителски заплати. Това няма как да намали значимо изоставането ни от останалите в ЕС.", "date": "2019.10.26", "title": "Средната заплата стига 1500 лв. чак през 2021 г."}
{"url": "https://offnews.bg/futbol/futbolist-1-na-balgaria-izbuhna-s-hettrik-v-avstria-714080.html", "text": "Футболист №1 на България за 2018 година Кирил Десподов откри головата си сметка с екипа на австрийския Щурм (Грац). Бившият футболист на ЦСКА изигра много силен мач за своя тим, като този път ознаменува добрите си изяви и с голове.Днес Десподов отбеляза хеттрик във врата на Санкт Пьолтен за успеха на Щурм с 4:0. Двубоят беше от 12-ия кръг на австрийската Бундеслига. Хеттрикът бе първи за крилото на клубно ниво.След този успех Щурм (Грац) заема пета позиция с актив от 20 точки. Шампионът Ред Бул Залцбург, който миналата седмица завърши 1:1 срещу Десподов и компания, е лидер с актив от 29 точки, но има и мач по-малко.\"Много важни три точки. Аз съм много щастлив, че отбелязах хеттрик\", написа Десподов в личната си страница в Инстаграм.", "date": "2019.10.26", "title": "Футболист №1 на България избухна с хеттрик в Австрия"}
{"url": "https://offnews.bg/sviat/shofiorat-na-kamiona-kovcheg-e-s-obvinenie-za-ubijstvoto-na-39-dushi-714079.html", "text": "Обвинение в непредумишлено убийство на 39 души, открити в камион в британското графство Есекс, е предявено на шофьора му, 25-годишния Морис Робинсън от Северна Ирландия, предаде Би Би Си /BBC/.В понеделник Робинсън ще бъде изправен пред съда. Полицията откри телата на 31 мъже и 8 жени в камиона, паркиран в индустриалната зона на градчето Грейс в сряда през нощта.По подозрения за съучастие в инцидента задържаните са вече 5 души. Първо в петък бяха задържани мъж и жена на по 38 г. от град Уорингтън, заподозрени в незаконен трафик на хора и непредумишлено убийство, както и 48-годишен мъж от Северна Ирландия, заловен на летище Станстед.Днес в Дъблин бе задържан и 5-ият заподозрян. Официалната причина за ареста му е свързана с други разследвания, но полицията в Есекс има намерение да го разпита.По-рано Би Би Си научи, че сред загиналите в камиона е възможно да има и граждани на Виетнам. Техни роднини сами са се свързали с журналистите и им показали съобщенията, които виетнамците са изпращали от каросерията на камиона.„Много, много съжалявам, майко и татко, че моето пътуване в друга страна приключи с неуспех. Умирам, няма какво да дишам. Аз много ви обичам“, написала 26-годишната Фам Тхи Ча Ми. Братът на момичето е разказал, че тя е платила 30 000 паунда, за да се добере до Великобритания.Виетнамски медии съобщават, че около 20 местни жители не могат да открият близките си след известието за намерения в Есекс камион. „Изчезналите са хора на възраст от 18 до 45 години. Предоставихме снимките им на полицията“, пише сайтът VietHome.Посолството на Виетнам в Лондон наблюдава развитието на ситуацията и е в постоянен контакт с британските власти.", "date": "2019.10.26", "title": "Шофьорът на камиона-ковчег е с обвинение за убийството на 39 души"}
{"url": "https://offnews.bg/tenis/nadal-i-dzhokovich-trenirat-zdravo-predi-mastarsa-v-parizh-video-714058.html", "text": "Мегазвездите на световния тенис Новак Джокович и Рафаел Надал вече са в Париж и се готвят усилено за участието си в предстоящия турнир от сериите Мастърс във френската столица. Надпреварата ще започнe в началото на следващата седмица.По програма и двамата тенисисти ще почиват в първия кръг, а във втория сърбинът ще срещне Душан Лайович или Ришар Гаске, докато испанецът ще се изправи срещу Адриан Манарино или квалификант.Трети при поставените е швейцарската легенда Роджър Федерер, който явно ще участва в турнира. Той ще срещне във втория кръг Николоз Басилашвили или Раду Албут с когото вече игра в Базел и го победи убедително.Шампионът от миналата година пък Карен Хачанов ще има трудна задача да защити трофея си, като във втория кръг ще се изправи срещу Ян-Ленард Щруф или квалификант.Новоизгрялата звезда в тениса Данил Медведев от своя страна ще стартира също от втория кръг срещу Гуидо Пея или квалификант.", "date": "2019.10.26", "title": "Надал и Джокович тренират здраво преди Мастърса в Париж (видео)"}
{"url": "https://offnews.bg/112/avtomobil-blasna-stalb-vav-varna-shofiorat-e-s-opasnost-za-zhivota-714053.html", "text": "Автомобил блъсна стълб от тролейната мрежа снощи на бул. \"Осми Приморски полк\" във Варна, водачът е с опасност за живота, съобщава МВР-Варна.Катастрофата в ж.к. \"Чайка\" е станала около 20:30 ч.59-годишният шофьор загубил контрол над \"Нисан\"-а по неясни засега причини и се блъснал. Получил е съчетана травма и е настанен в реанимацията на болница \"Св. Анна\" с опасност за живота. Изясняват се причините и обстоятелствата около инцидента. Образувано е досъдебно производство, допълва полицията.", "date": "2019.10.26", "title": "Автомобил блъсна стълб във Варна, шофьорът е с опасност за живота"}
{"url": "https://offnews.bg/dw/germania-retcepta-za-dalgo-kmetsko-upravlenie-714081.html", "text": "По-голямата част от кметовете в България се борят за преизбиране тази неделя. По този повод хвърляме поглед към Германия и най-дълго управляващите кметове в по-големите градове на страната. Кои са те и каква е рецептата?Повечето големи градове в Германия имат т.нар. главни кметове (Oberbürgermeister). Има и изключения, като например в Берлин и Хамбург. В кои населени места се използва наименованието главен кмет зависи от федералната провинция, която е определяща също и за продължителността на мандата, който обикновено е между 6 и 8 години. Така например първият зелен кмет на провинциална столица - Фриц Кун - управлява Щутгарт от 2013 година, но все още не е завършил първия си мандат. Ние обаче ще се спрем на най-дълго управляващите кметове, които вече са били преизбирани на поста.1. Хам, Северен Рейн-ВестфалияКметът на град Хам в провинция Северен Рейн-Вестфалия Томас Хунстегер-Петерман е безспорен лидер в класацията. Бившият месар печели за първи път местния вот в Хам през 1999 година и оттогава е триумфирал четири пъти в кметски избори. Представител е на Християндемократическия съюз (ХДС), в който се изкачва по цялата стълбица от редови член и активист в родния му Хеесен (днес квартал на Хам) до председател на групата на ХДС в общинския съвет на Хам преди да се кандидатира за кмет.През последните 20 години той реализира различни програми, свързани с по-висока образованост на децата, разширяване на училища, както и ремонт на заобикалящите историческия център улици. Един от големите му проекти обаче, изграждането на голям изкуствен воден басейн в града, се проваля след референдум през 2006 година.В началото на пролетта на 2019 година Хунстергер-Петерман си навлече сериозна критика, след като Беше заснет на предизборна проява в Истанбул на Партията на справедливостта и развитието (ПСР) на турския президент Реджеп Ердоган. След това на Хунстегер-Петерман му се наложи да се извинява за допуснатата грешка, но скандалът приключи без по-сериозни последици за него. Наскоро Хунстегер–Петерман навърши 66 години и обяви, че през декември ще вземе окончателно решение дали ще се кандидатира за пети пореден мандат.2. Магдебург, Саксония-АнхалтЛуц Трюмпер е кмет на Магдебург, столицата на провинция Саксония-Анхалт, от 2001 година. Докторът по физикохимия дълги години работи в Медицинския университет в Магдебург, преди да се впусне в политиката. Науката и изкуството са в основата и на управлението му. Трюмпер се ангажира активно и срещу проявите на неонацизма и забраната на крайнодесните маршове, заради което е получавал и смъртни заплахи. През 2015 година той напусна Социалдемократическата партия заради разногласия по темата за бежанците. Тогава Трюмпер твърдеше, че Магдебург и Саксония-Анхалт са пренаселени с бежанци. Той настояваше за приемането на горна граница за прием на бежанци.Обвиненията, че с тези си изказвания вреди на партията, го провокираха да я напусне. През 2017-а обаче беше приет отново. През 2019 Трюмпер отново зае различна различна позиция от съпартийците си - този път в общинския съвет на Магдебург: той гласува срещу предложението на неговата партия градският транспорт за ученици да стане безплатен от 2021 година, тъй като това ще струва на общината до 5 милиона евро годишно.3. Нюрнберг, БаварияУлрих Мали управлява втория по големина град в Бавария и 12-и в цяла Германия - Нюрнберг. Мали прекарва целия си живот в него, а още от юношеска възраст е ангажиран с местната младежка социалистическа организация. Той е доктор по икономика, а от 2002 година – кмет на Нюрнберг. Оттогава пет пъти годишно организира мобилни срещи с гражданите. На тях Мали, заедно с местни представители на администрацията и на политическите партии, обикаля различни части от града с колело и се среща с жителите на града. Средната дължина на всеки един от маршрутите е около 25 километра, а сред основните цели е и рекламирането на придвижването с колело. Малко изненадващо 59-годишният политик наскоро обяви, че няма да се кандидатира за изборите през май 2020 - за да даде път на младите.4. Гелзенкирхен, Северен-Рейн-ВестфалияНастоящият кмет на Гелзенкирхен Франк Барановски е избран за първи път през 2004 – 26 години след като става член на Германската социалдемократическа партия (ГСДП). Бил е председател на младежката организация на партията в Гелзенкирхен, а през 2000 година става и председател на местната организация. Самият той наскоро също обяви, че няма да се кандидатира за пореден мандат догодина, тъй като не иска да бъде запомнен като вечен кмет.По време на управлението на Барановски Гелзенкирхен може да се похвали с ръст на детските градини и яслите, както и на работните места. Но не достатъчен – към септември 2019 година безработицата в града е малко над 11% - при средна за провинцията 6,5%, а за цяла Германия - 3,1 процента. Според изследване на фондация „Ханс Бьоклер”, жителите на града са с най-ниските доходи в цяла Германия през тази година.5. Лайпциг, СаксонияКметовете на Лайпциг, Кемниц, Ерфурт и Оснабрюк заемат постовете си от 2006 година, но кметът на Лайпциг Буркхард Юнг е избран най-рано – през февруари. Юнг е завършил германистика и теология и е преподавал двете дисциплини, преди да влезе в Градския съвет на Лайпциг през 1999 година, където е отговарял за образованието, спорта и политиката към младите. През 2000 година става член на ГСДП, а 5 години по-късно е избран за кмет, след като неговият предшественик на поста Волфганг Тийфензее става министър на транспорта в първото правителство на Ангела Меркел.По време на вече 13-годишното управление на Юнг, Лайпциг привлича големи концерни като “Амазон”. В този период обаче избухна и голям имотен скандал: през 2012 година стана ясно, че общината в Лайпциг е продавала уж безстопанствени имоти на инвеститори, без да издири собствениците им. На общината тогава ѝ се наложи да обезщети част от засегнатите, а на Юнг - да освободи служители на правното ведомство в града. Въпреки това, кметът спечели втори мандат през 2013 година, а през пролетта обяви, че планира да се кандидатира и за трети догодина.Сред кметовете на големите градове в Германия по-малко от десет са нечленуващите в една от двете големи партии – ХДС/ХСС или ГСДП. Повечето от тях обаче са подкрепени от една от двете партии. Само пет от кметовете на петдесетте най-големи града в Германия са жени, а само един не е германски гражданин – кметът на Росток е датчанинът Клаус Руе Мадсен.", "date": "2019.10.26", "title": "Германия: рецепта за дълго кметско управление"}
{"url": "https://offnews.bg/futbol/bivshiat-trenior-na-botev-sas-skandalni-tvardenia-714049.html", "text": "Бившият треньор на Ботев Желко Петрович направи скандални разкрития за престоя си в Коматево.\"Жалко е за клуб като Ботев да се случва историята с детектора на лъжата. Това е жалко за клуба, за футболистите... Как да доведеш добри играчи, когато те прочитат за тази история с детектора?! Ботев е красив клуб, с отлична база, но да работиш професионално в България е много трудно\", сподели черногорецът пред \"Тема Спорт\".\"Собственикът съм го виждал два пъти. Само ми казаха, че иска да си подам оставката. Такова нещо можеш да искаш от някое куче. Треньорът в България е третиран като куче. И футболистите също. Треньорът няма право да каже нищо и не смее да каже нищо. И накрая - „Ето ти две заплати, чао, да идва другият”. Тук да си треньор е малко самоубийствена работа, защото знаеш, че нещата ще свършат зле. В Холандия винаги можеш да се разбереш с ръководството.Но тук, в България, ти дават една-две заплати и толкова. Тук направо те малтретират. Аз не съм български треньор. Аз дойдох от Холандия, но попаднах на една трагедия. Клубовете трябва да схванат, че треньорът е най-важният човек. Той може да направи всичко или да опропасти всичко. Проблемът е, че съветниците на Самуилов не знаят какво има в топката - вятър или пясък.Не става така. Искахме да сме супер отбор, да играем силен футбол пред много публика на стадиона. Но... Окей, разбирам - 9 точки са малко. Но собственикът никога не идваше на стадиона или на мачовете. Не можеш да дискутираш какво искаш да се промени. В България е много трудно да промениш нещо за два-три месеца. Но можем да вземем пример с Локо Пловдив - допреди година феновете искаха треньорът да напусне, даже се бунтуваха срещу собственика.Но Крушарски каза: „Клубът си е мой. Ако искате, елате да давате пари и да взимате решения”. Той гласува доверие на треньора и видяхте какво направи и какво продължава да прави. Това е нормалният път, трябва да има доверие\", казва още Петрович.", "date": "2019.10.26", "title": "Бившият треньор на Ботев със скандални твърдения"}
{"url": "https://offnews.bg/drugi/biliana-dudova-se-zavrashta-na-tepiha-sled-opita-za-samoubijstvo-714050.html", "text": "Tрикратната европейска шампионка Биляна Дудова се връща на тепиха след 5-месечна пауза. Националката ще се бори на световното първенство за девойки до 23 години в Будапеща, което е от 28 октомври до 3 ноември. Тя ще стартира в категория до 59 кг, в която ликува със златото и на първенството на континента през април в Букурещ. Припомняме, че през май Дудова направи опит за самоубийство, прерязвайки вените си в момент на афект. За щастие раните не бяха чак толкова сериозни и тя вече е възстановена. Впоследствие националката по борба сподели, че е имала лични проблеми, без да даде повече подробности за самонараняването си.Само на 22 години, Биляна вече има зад гърба си сребро на световно първенство и три поредни европейски титли (2017, 2018 и 2019 г.).Освен Дудова на първенството при девойките в Букурещ ще стартира и Фатме Мандева (59 кг). И двете от клуб \"Юнак Локомотив\" (Русе). Състезателките ще бъдат водени от треньорите Валентин Савов и Мариян Недков.Наш съдия на първенството ще бъде Филип Манолов. В свободния стил треньорите Бисер Георгиев и Илиян Георгиев залагат на шестима състезатели: 60 кг - Мартин Велев, „Балкан“, Ботевград, 63 кг - Никълъс Сулев, „Левски“, 67 кг - Дейвид Димитров, „Слава“, Монтана, 72 кг - Стоян Кубатов, „Ботев-93“, Враца, 82 кг - Светослав Николов, „Ботев-93“, Враца, 130 кг - Радослав Георгиев, „Берое“, Стара Загора.В свободния стил треньорите Валентин Ангелов и Драгомир Стойчев ще разчитат на четирима състезатели: 65 кг - Димитър Ангелов, „Черноморец-св.борба“, Бургас, 70 кг - Михаил Георгиев, „Сливен“, 79 кг - Октай Хасан, „НСА-Академик“, 92 кг - Божидар Тодоров, „НСА-Академик“.", "date": "2019.10.26", "title": "Биляна Дудова се завръща на тепиха след опита за самоубийство"}
