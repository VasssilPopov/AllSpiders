{"url": "https://offnews.bg/sviat/edin-zagina-sled-eksplozia-do-metrostantcia-v-stokholm-obnovena-672453.html", "text": "Един загина, а друг човек е ранен след експлозия в Стокхолм, съобщават местни медии. Взривът е възникнал в югозападната част на шведската столица.Пред местни медии от полицията обявиха, че загиналият мъж е вдигнал неидентифициран към момент обект, който избухнал. Загиналият е мъж на 60 години, ранена е и 45-годишна жена.След инцидента метростанцията и близкият площад са били евакуирани и достъпът до тях е бил блокиран.Към момента не са известни други подробности за произшествието, включително и възможните причини за него.", "date": "2018.01.07", "title": "Един загина след експлозия до метростанция в Стокхолм (обновена)"}
{"url": "https://offnews.bg/drugi/natcionalniat-selektcioner-skochi-sreshtu-levski-lukojl-tova-ne-e-lev-672454.html", "text": "Легендата на баскетболния Левски и настоящ треньор на националния тим на България Любомир Минчев коментира обединението на Лукойл с баскетболния Левски 2014 под името Левски Лукойл.Според него това не е автентичният \"син\" клуб, а сдружение, създадено преди три години. Минчев призова Лукойл да се обедини с автентичния Левски, а не с новосъздадения.“Това не е моят клуб. Това е Левски 2014. Аз съм играл в баскетболен клуб Левски. В момента Левски няма представител в лигата, има само юноши. Надявам се ръководството на Лукойл в бъдеще да постигне договорка с истинския клуб Левски. Аз съм левскар и съм излязъл от Левски.В последните няколко дни доста хора приписаха историята на Левски върху Левски 2014, който е от две години и половина и няма нищо в историята си. Да се пришива история на този клуб не е правилно.Относно участието в Европа, може би единственото, което ръководството на Лукойл търси като плюс, е да има пълна зала в София”, каза Минчев след снощната загуба на неговия клубен отбор Берое от новосформирания Левски Лукойл със 74:81.", "date": "2018.01.07", "title": "Националният селекционер скочи срещу Левски Лукойл: Това не е Левски, а нов клуб!"}
{"url": "https://offnews.bg/112/kola-ubi-peshehodetc-vav-vratca-672460.html", "text": "Кола помете и уби пешеходец във вилната зона край Враца. Човекът отивал към автобусната спирка и пресичал 4-лентовото платно на пешеходния пътека, когато бил ударен и подхвърлен на няколко метра.Мъжът е загинал на място, като самоличността му още е неясна. Ограничението в този участък е 60 километра в час, но почти не се спазва.Водачът на автомобила е възрастен мъж. Не е употребил алкохол.", "date": "2018.01.07", "title": "Кола уби пешеходец във Враца"}
{"url": "https://offnews.bg/sviat/zaev-vizhda-kraia-na-spora-za-imeto-na-makedonia-do-liatoto-672462.html", "text": "Според македонския министър-председател Зоран Заев страната му и Гърция имат реалната възможност до юли 2018 г. да разрешат продължаващия десетилетия спор за името, предава AFP.„Вярвам, че е възможно да се открие решение до края на първата половина на 2018 г.“, заяви Заев по време на интервю пред гръцки медии. Откакто бе избран на премиерския пост миналата година, той трупа политически капитал, за да разреши спора за името с Гърция като начин да ускори присъединяването на Македония към ЕС и НАТО.„Нашата стратегическа ориентация е към Европейския съюз и към НАТО“, увери Заев.Очаква се този месец преговарящи от двете страни да проведат срещи в Ню Йорк. По-рано миналата година гръцкият външен министър Никос Кодзиас заяви, че Атина ще подкрепи македонското членство в двете организации, ако спорът с името бъде разрешен.", "date": "2018.01.07", "title": "Заев вижда края на спора за името на Македония до лятото"}
{"url": "https://offnews.bg/tenis/grigor-dimitrov-postaven-pod-nomer-3-v-melbarn-672457.html", "text": "Най-добрият български тенисист Григор Димитров ще бъде поставен под номер 3 на първия за годината турнир от Големия шлем Australian Open.До началото на надпреварата на 15 януари остава още около седмица, но вече са ясни 32-мата поставени в схемата в Мелбърн.Номер 1 и 2 ще бъдат Рафаел Надал и Роджър Федерер, а номер 4 - Александър Зверев.Междувременно екзекуторът на Григор Димитров в 1/2-финалите в Бризбейн Ник Кирьос спечели днес титлата, след като победи за час и 14 минути игра с 6:4, 6:2 Райън Харисън от САЩ.Това е първата титла на домашна почва за световния номер 21, който ще се придвижи до 17-а позиция в класацията на АТР през следващата седмица.", "date": "2018.01.07", "title": "Григор Димитров поставен под номер 3 в Мелбърн"}
{"url": "https://offnews.bg/obshtestvo/izdirvaniat-za-klaneto-v-novi-iskar-rosen-angelov-e-otkrit-martav-obn-672455.html", "text": "Издирваният за шесторното убийство в Нови Искър Росен Ангелов се е самоубил.  Трупът на Ангелов е открит край Луково, а районът е отцепен. Тялото е открито във вила в района.По първоначална информация той се е прострелял с пистолет със заглушител в главата.В официално изявление на МВР, главният секретар Младен Маринов заяви, че към момента не се знае кога е настъпила смъртта на Ангелов.„Планирахме широкомащабна операция в района, където имаше данни, че е живеело лицето Росен Ангелов. Блокирахме възможно по-голям район, за да може той да бъде притиснат и да не се придвижва свободно\", заяви Маринов.\"В рамките на тази блокада извършвахме претърсване дом по дом в района, както и в цялата вилна зона на Луково. В операцията участваха сили на Българската армия, на МВР, на военна полиция. Около 14:00 ч. днес при поредното претърсване на изоставена къща, е намерено тялото на мъж, който по възраст и описание отговаря на издирваното лице. Държал е пистолет в ръката си. На пръв поглед се вижда, че е имал огнестрелна рана в слепоочието, към момента не можем да кажем кога е настъпила смъртта”, заяви Маринов, цитиран от БГНЕС.Не е ясно и дали намереното оръжие е същото, с което е извършено шесторното убийство в Нови Искър, предаде БТА.„Разследването по шесторното убийство продължава\", каза още главният секретар на МВР.", "date": "2018.01.07", "title": "Издирваният за клането в Нови Искър Росен Ангелов е открит мъртъв (обновена)"}
{"url": "https://offnews.bg/politika/borisov-predsedatelstvoto-e-za-6-mesetca-a-s-turtcia-sme-sasedi-ot-v-672443.html", "text": " Европредседателството е за шест месеца, а с Турция сме съседи от векове за векове, заяви премиерът Бойко Борисов преди тържествената церемония по откриването на ремонтираната българска църква \"Св. Стефан\" в Истанбул.България е важна държава, велика държава, но не бива да й се възлагат такива огромни отговорности, заяви Борисов в отговор на въпрос дали пътят на Турция към Европа минава през България.Да, ние можем да посредничим, да настояваме, допълни той.Турция е наш съсед, а това, че на Златния рог има възстановен български храм, е едно прекрасно доказателство за добросъседството и разбирателството. Много е лесно да се противопоставя, много е трудно да се гради мир, каза Борисов. Българският премиер благодари на ръководителката на реставрационните дейности в църквата архитект Фекрие Булунмаз, като каза, че тя е вложила душата си във всеки елемент.Турският министър-председател Бинали Йълдъръм пристигна за официалното откриване на възстановената желязна църква.Вие започвате годината с европредседателство и искам да Ви поздравя за това. По време на Вашето председателство започнаха да се появяват хубави послания от европейските ни приятели. С ЕС и преди не сме имали проблеми, но нека днес изпратим посланието: „Да сме толерантни\", каза Бинали Йълдъръм.", "date": "2018.01.07", "title": "Борисов: Председателството е за 6 месеца, а с Турция сме съседи от векове за векове"}
{"url": "https://offnews.bg/sviat/lavina-ubi-11-dushi-v-india-672459.html", "text": "Лавина уби 11 души в индийската част на Кашмир, съобщи ДПА, цитирайки местните власти.Два автомобила са затрупани от лавината. Екипи на полицията, армията и спасителните служби извадили телата на 11 души.Оцелели са двама души, които са откарани в болницата. Сред загиналите има пет жени и двегодишно дете.Лавините са често явление в хималайския район Кашмир, разделен между Индия и Пакистан. През 2012 г. лавина в контролираната от Пакистан част на Кашмир уби 140 души.", "date": "2018.01.07", "title": "Лавина уби 11 души в Индия"}
{"url": "https://offnews.bg/futbol/ivelin-popov-otnovo-e-futbolist-na-godinata-672461.html", "text": "Капитанът на националния отбор Ивелин Попов стана за трети пореден път футболист на годината, с което изпревари легенди като Кирил Ивков, Димитър Пенев и Красимир Балъков, които имат по два приза.Нападателят на Спартак Москва се изравни по награди с Христо Бонев (1969, 1972, 1973) и изостава само от рекордьора със седем Димитър Бербатов (2002, 2004, 2005, 2007, 2008, 2009, 2010) и Христо Стоичков (1989, 1990, 1991, 1992, 1994).В анкетата гласуваха 104-ма спортни журналисти от 48 медии, а Ивелин Попов получи 128 точки по системата три за първо място и една за трето. На второ място с изоставане от четири точки остана Мартин Камбуров, който игра през пролетта в Локомотив Пловдив, а през есента - в Берое. Третото място спечели друг пловдивчанин - Тодор Неделев от Ботев.Треньор на годината очаквано стана Станимир Стоилов, който спечели четвъртата си поредна титла на Казахстан с Астана.Футболист на годината:1. Ивелин Попов (\"Спартак\" Москва, 228)2. Мартин Камбуров (\"Берое\" и \"Локомотив\" Пловдив, 124)3. Тодор Неделев (\"Ботев\" Пловдив)Треньор на годината:1. Станимир Стоилов (\"Астана\", 272 точки)2. Николай Киров (\"Ботев\" Пловдив, 118) 3. Стамен Белчев (ЦСКА, 71)Най-добър нападател:1. Фернандо Каранга (ЦСКА, 73 гласа)2. Мартин Камбуров (\"Берое\" и \"Локомотив\" Пловдив, 24)3. Кирил Десподов (ЦСКА, 2)-. Джоди Лукоки (\"Лудогорец\", 2)-. Клаудиу Кешерю (\"Лудогорец\", 2)Най-добър халф:1. Марселиньо (\"Лудогорец\", 37)2. Тодор Неделев (\"Ботев\" Пловдив, 27)3. Лъчезар Балтанов (\"Ботев\" Пловдив, 12)Най-добър защитник:1. Давид Яблонски (Левски, 60 гласа) 2. Николай Бодуров (ЦСКА, 24)3. Антон Недялков (ЦСКА, 13)Най-добър вратар:1. Божидар Митрев (\"Левски\")2. Ренан (\"Лудогорец\")3. Благой Макенджиев (\"Пирин\")Най-добър чужденец: 1. Фернандо Каранга (ЦСКА, 55 гласа)2. Марселиньо (\"Лудогорец\", 17)3. Вандерсон (\"Лудогорец\", 13)Най-проспериращ млад играч: 1. Кирил Десподов (ЦСКА, 40 гласа)2. Петко Христов (\"Фиорентина\", 33)3. Андреа Христов (\"Славия\", 12)", "date": "2018.01.07", "title": "Ивелин Попов отново е Футболист на годината"}
{"url": "https://offnews.bg/sviat/32%c2%a0dushi-sa-v-neizvestnost%c2%a0sled-sblasak-mezhdu-tanker-i%c2%a0korab-v-izt-672444.html", "text": "32 души са в неизвестност, след като в Източнокитайско море са се сблъскали петролен танкер и товарен кораб, съобщи китайското министерство на транспорта.При сблъсъка, станал вчера към 20 часа местно време, превозващият 136 000 тона нефт танкер се е запалил и екипажът му от 30 иранци и двама граждани на Бангладеш е в неизвестност.Танкерът е превозвал нефт от Иран за Южна Корея.При другия плавателен съд, китайски товарен кораб, няма сериозни щети и 21-членният му екипаж е спасен.", "date": "2018.01.07", "title": "32 души са в неизвестност след сблъсък между танкер и кораб в Източнокитайско море"}
{"url": "https://offnews.bg/sviat/izmeriha-47-3-gradusa-v-avstralia-goreshta-valna-obhvana-stranata-672458.html", "text": "Рекордът за най-висока температура в Сидни не бе счупен, но все пак в неделя, 7 януари, термометрите отчетоха внушителните 47,3 градуса по Целзий, отбелязва вестник The Sidney Morning Herald, цитиран от \"Фокус\".Заради горещата вълна, която обхвана австралийския град и прилежащите му райони, властите издадоха пълна забрана за паленето на огън.Високите температури обаче изглежда повлияха на работоспособността на служителите в Националната метеорологичната служба, откъдето погрешно съобщиха, че е надминат рекордът за най-горещ ден в Сидни от 1939 г., когато в града са отчетени 47,8 градуса по Целзий.И все пак според данни от Обсерваторията „Хил“, неделният ден в Сидни е бил най-горещият за последните пет години.", "date": "2018.01.07", "title": "Измериха 47,3 градуса в Австралия, гореща вълна обхвана страната"}
{"url": "https://offnews.bg/politika/erdogan-nashite-dedi-vinagi-sa-davali-pravo-na-religiite-v-zemite-ko-672446.html", "text": "Нашите прадеди винаги са осигурявали право на вероизповеданията в земите, които са завоювали, заяви турският президент Реджеп Тайип Ердоган на официалното откриване на възстановената желязна църква „Св. Стефан\" в Истанбул.Султан Фатих Мехмед и нашите предци са отдавали значение на толерантността и уважението към религиозните убеждения на поданиците. Оставили са голям брой фермани, които са доказателство за правото на вероизповеданията - от Истанбул до Босна, твърди Ердоган.Свободни сте да изповядвате своите религиозни убеждения, ние ще ви защитаваме - такива са били разбиранията и на нашите деди. Лошите спомени от историята не би трябвало да хвърлят сянка върху надеждата и възможността да живеем заедно. Трябва да има единение, това е нашето отношение към всички религии - единство в многообразието. С това разбиране ние се стремим да поддържаме храмовете на всички религии във всички части на Турция, каза президентът.Днешното събитие е важно послание за международната общност. Истанбул показва, че различните култури живеят заедно в този град, днес още един път доказваме това, заяви Ердоган.Надявам се това наше сътрудничество да продължи и с историческите, и с религиозните паметници, които се намират в България. Ще бъде удоволствие за мен да участвам в церемонията по откриването на реставрираната джамия в София, добави турският президент.Борисов: Благодаря на ТайпиБлагодаря на общината, благодаря на Тайпи. Помня когато и той като кмет е правил опити, и аз съм идвал да се опитвам да направя нещо. Бяхме в София и аз го помолих - тъй като много разрешителни, много процедури има във всяка една държава - да помогне да възстановим църквата \"Св. Стефан\". И той, както и за много други неща, когато е поемал ангажимент, си удържа напълно на думата, за което благодаря, заяви премиерът Бойко Борисов.България винаги се е старала да има перфектни отношения и с християнския, и с мюсюлманския свят. Премиерът Йълдъръм ясно каза – бият се мюсюлмани с мюсюлмани, християни с мюсюлмани, тероризъм навсякъде, дори в най-големите европейски столици. Само заедно можем да го преборим, само заедно можем да бъдем ефективни, само при пълен обмен на информация, каза Борисов.Обикновено смесените общности или изселниците се ползват за натиск, конфликт. Ние имаме редкия шанс да направим така, че българските изселници, мюсюлманите в България да бъдат мост на приятелство, мост на сигурност, да гарантират сигурността, на етническата толерантност, категоричен е българският премиер.Турция е най-големият съсед на ЕС, с най-голяма армия в Европа, посочи още Борисов. Той заяви, че макар и велика държава, България не си поставя задачата да има съществен принос за отношенията между ЕС и Турция.Но ако можем да помогнем в тази посока, ще помогнем, защото съм убеден, че това е пътят, допълни българският премиер.Кой присъства на церемонията?Реставрираната българска църква \"Св. Стефан\" в Истанбул беше открита с тържествена церемония в присъствието на премиерите на България Бойко Борисов и на Турция Бинали Йълдъръм и президента на Турция Реджеп Тайип Ердоган.На официалната церемония присъстваха Вселенският патриарх Вартоломей Първи, Българският патриарх и Софийски митрополит Неофит и главният мюфтия на мюсюлманите в България Мустафа Хаджи.В официалната българска делегация са вицепремиерът и министър на външните работи Екатерина Захариева, министрите Боил Банов, Емил Караниколов, Румен Порожанов, посланикът ни в Турция Надежда Нейнски, депутати.От турска страна са министър-председателят Бинали Йълдъръм, министърът на външните работи Мевлют Чавушоглу и кметът на Истанбул Мевлют Уйсал.", "date": "2018.01.07", "title": "Ердоган: Нашите деди винаги са давали право на религиите в земите, които са завоювали"}
{"url": "https://offnews.bg/temida/mladezhite-vzrivili-bankomat-v-liulin-ostavat-v-aresta-672456.html", "text": "Двамата 18-годишни младежи, взривили банкомат в столичния кв. \"Люлина\" в края на миналата година, остават в ареста, реши Софийски градски съд днес.Момчетата Валентино Валентинов и Даниел Лулев бяха задържани за взривения банкомат на булевард \"Панчо Владигеров\" в столичния квартал \"Люлин\". Терминалът се намира в помещение за свободно ползване. Младежите го взривили около 3,30 часа през нощта, но алармата им попречила да стигнат до парите.Стойността на взривения банкомат е 27 000 лв. В него е имало 96 000 лв.Валентинов и Лулев заявиха пред съда, че съжаляват за стореното. Даниел Лулев поиска да бъде извън ареста и заяви, че сега е 12 клас и му предстоят изпити.Валентино Валентинов също изрази съжаление и обясни, че не възприема себе си и Даниел като опасни за обществото. Двамата са съдействали на полицията не само, за да имат чиста съвест, но и за да предотвратят подобни престъпления за в бъдеще, обясни той.Адвокатите и на двамата поискаха по-слаба мярка за неотклонение. Съдията заяви, че двамата са съпричастни към извършването на двете престъпления - взрив на имущество и опит за кражба в тежки размери. Съдията подчерта, че въпреки, че не е налице опасност, двамата да се укрият, е на лице опасност да извършат престъпление отново, независимо, че не са осъждани преди това.Решението за мярката подлежи на обжалване.", "date": "2018.01.07", "title": "Младежите, взривили банкомат в 'Люлин', остават в ареста"}
{"url": "https://offnews.bg/obshtestvo/v-ponedelnik-spirat-vodata-za-shest-chasa-v-selo-kazichene-672447.html", "text": "Във връзка с подмяната на пожарен хидрант на ул. \"Георги Бенковски\" в с. Казичене се налага спиране на водоподаването от 9.30 ч. до 15.30 ч. на 8 януари, понеделник, съобщиха от пресцентъра на \"Софийска вода\".Спирането на водата ще засегне живеещите в района на:При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: Засегнатите от прекъсването на водата могат да получат повече информация от телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез ", "date": "2018.01.07", "title": "В понеделник спират водата за шест часа в село Казичене"}
{"url": "https://offnews.bg/politika/bsp-predsedatelstvoto-ne-mozhe-da-bade-povod-opozitciata-da-si-zatvar-672445.html", "text": "Европредседателството не може да бъде повод опозицията да си затваря очите за случващото се в държавата ни - в политически план, заяви пред bTV зам.-председателят на БСП Деница Златева.По думите й, темата за корупцията е изключително чувствителна, което се подтвърждава и от самия факт, че през последните 10 дни в много западни медии излизат статии за страната ни, които никак не са приятни.Усещането за корупция е във висшите етажи на властта, както и в местната власт - там, където има сериозен финансов ресурс. Пример за това е санирането, както и обществените поръчки в други сектори, каза Златева.В новото антикорупционно законодателство се събират няколко звена - това събиране няма да бъде ефективно. За нас е важно да се намери онзи орган, механизъм, който да доведе до резултати, до осъдителни присъди, твърди зам.-председателят на БСП.След като започне новият политически сезон, на 17 януари мотивите за вот на недоверие към правителството ще бъдат внесени, съобщи Златева.", "date": "2018.01.07", "title": "БСП: Председателството не може да бъде повод опозицията да си затваря очите"}
{"url": "https://offnews.bg/izvan-terena/lukas-podolski-otvori-diuner-v-kioln-672452.html", "text": "Бившият нападател на Байерн, Арсенал, Интер и световен шампион с Германия от 2014-а година Лукас Подолски отвори собствена дюнерджийница в Кьолн.Заведението за бързо хранене се казва \"Мангал Дюнер\" и на откриването му в центъра на Кьолн се събраха стотици любопитни, които с радост опитаха от вкусните изкушения.Гордият собственик пък грабна специалния нож и позира като дюнерджия. Това не е първият опит на Полди в хранително-вкусовия бизнес.През миналата година той отвори и сладоледена къща. В момента Подолски е в епилога на кариерата си и доиграва последните си сезони в Япония.", "date": "2018.01.07", "title": "Лукас Подолски отвори дюнер в Кьолн"}
{"url": "https://offnews.bg/sviat/pochina-astronavtat-dzhon-jang-letial-shest-pati-v-kosmosa-i-stapil-n-672438.html", "text": "Американският астронавт Джон Йънг, който стъпва на Луната през 1972 г. и е единственият човек, участвал в три космически програми на НАСА, почина на 87-годишна възраст.Йънг, който е летял цели шест пъти в Космоса, почина в петък през нощта в дома си в Хюстън вследствие на усложнения от пневмония, съобщи говорител на НАСА.Бившият летец изпитател от военновъздушните сили на САЩ е деветият човек, който стъпва на Луната.Само още трима души правят това след Йънг - един от най-вещите астронавти в историята на космическата програма на САЩ.Той лети в Космоса два пъти в рамките на програмата на НАСА \"Джемини\" в средата на 60-те, два пъти на мисиите до Луната \"Аполо\" и два пъти с космически совалки през 80-те.Той е единственият човек, участвал във всички три типа програми.", "date": "2018.01.07", "title": "Почина астронавтът Джон Йънг, летял шест пъти в Космоса и стъпил на Луната"}
{"url": "https://offnews.bg/obshtestvo/slancheva-nedelia-do-15-gradusa-dnes-672439.html", "text": "В неделя ще е предимно слънчево, но на места в низините до обяд ще има мъгла или ниска облачност.Максималните температури ще са между 10 и 15 градуса, по-ниски в районите с трайна мъгла, в София – около 11.Над Черноморието ще е предимно слънчево. Максималните температури ще са между 10 и 13 градуса.Над планините ще е предимно слънчево. Ще духа умерен западен вятър.Максималната температура на височина 1200 метра ще е около 10 градуса, на 2000 метра – около 5.", "date": "2018.01.07", "title": "Слънчева неделя, до 15 градуса днес"}
{"url": "https://offnews.bg/obshtestvo/borisov-i-erdogan-otkrivat-zheliaznata-tcarkva-v-istanbul-672357.html", "text": "Ремонтираният български храм „Свети Стефан“ в Истанбул ще бъде официално открит и осветен днес.Тази година се навършват 120 години от построяването на Желязната църква, изградена с усилията на българската общност в Цариград. Негово Светейшество патриарх Неофит и Вселенският патриарх Вартоломей заедно ще осветят църквата „Св. Стефан“.На събитието ще присъстват и българският премиер Бойко Борисов, както и президентът на Турция Реджеп Тайип Ердоган. След освещаването в неделя в църквата \"Свети Стефан\" ще има редовни богослужения.Желязната църква \"Св. Стефан\" е един от основните символи на българската православна общност в Истанбул. Тя е построена в квартал „Фенер“ на брега на Златния рог, върху терен, който в средата на 19-и век е дарен от Стефан Богориди. Църквата „Свети Стефан” е на само архитектурен паметник, на това място през 1860 г. за първи път Иларион Макариополски служи на български език.Цялостното реставриране на храма продължава шест години и е финансирано от Община Истанбул, която отпуска 15 милиона турски лири за ремонта. ", "date": "2018.01.07", "title": "Борисов и Ердоган откриват Желязната църква в Истанбул"}
{"url": "https://offnews.bg/futbol/barselona-poharchi-parite-ot-nejmar-i-srina-romantichnia-si-imidzh-672441.html", "text": "Испанският клуб Барселона похарчи вече парите от рекордния трансфер на бразилеца Неймар в ПСЖ за 222 милиона евро. Вчера каталунците обявиха официално привличането на сънародника му Филипе Коутиньо от Ливърпул за 120 милиона евро плюс още 40 милиона под формата на бонуси.Това е трети в историята на футбола по големина трансфер, а шокиращото е, че това се случва по средата на сезона в зимната пауза. Странното също, че Коутиньо няма да може да играе за Барселона в Шампионската лига, тъй като вече е записал участие в европейските турнири с Ливърпул.До лятото Коутиньо едва ли ще поскъпне, което прави трансфера му още по-необясним. На практика с един жест Барселона заличи романтичния имидж на народен клуб, който витае около клуба и показа, че с нищо не е по-добър от сочените с пръст заради трансферната си политика Реал Мадрид, Пари Сен Жермен и Манчестър Сити.От Ливърпул се разделиха с нежелание с Коутиньо, а мениджърът Юрген Клоп излезе със специално обръщение.\"С голямо нежелание ние - отборът и клубът - се сбогуваме с добър приятел, страхотен човек и фантастичен футболист в лицето на Филипе Коутиньо. Не е тайна, че Филипе искаше този трансфер още от юли месец насам, когато от Барселона проявиха интереса си към него. В разговорите си с мен, със собствениците на клуба и със своите съотборници Филипе беше настоятелен, че иска на всяка цена тази сделка да се осъществи. Независимо от това ние успяхме да го задържим и след летния трансферен прозорец с надеждата, че ще успеем да го убедим да остане и да бъде част от това, което планираме.Уверявам привържениците на Ливърпул, че ние като клуб сторихме всичко по силите си, за да убедим Коутиньо, че да остане при нас е също толкова вълнуващото, колкото е и преминаването му в Испания. Той обаче беше напълно убеден, че бъдещето му, както и това на семейството му, е свързано с Барселона. Това е негова мечта и вече съм убеден, че не остана нищо друго, с което да се опитаме да променим мнението му.С играта си Филипе допринесе много за клуба през тези пет години и колкото и да сме разочаровани, той не пожела да продължи кариерата си тук. Заради тази отлична връзка между нас с цялото си сърце му пожелаваме всичко най-добро.Футболистът остана отдаден на идеята да ни помогне да печелим мачове, да се представя силно по време на тренировките на Мелууд дори след като летният пазар затвори, независимо че не успя да ни убеди да го пуснем да си тръгне тогава. Това е проява на висок професионализъм от негова страна.Разбира се, ясно е, че феновете ще са разочаровани; винаги е така, когато трябва да кажеш “чао” на някого специален. Но колкото и да е трудно да се приеме този факт, това е част от живота и част от футбола - хората си имат собствени мечти и цели за реализиране в живота.Играчите ще идват и ще си тръгват от клуба, това е футболът. Но ние като клуб сме достатъчно големи и силни да продължим процеса на развитие на терена дори когато сме загубили важна фигура. От доста време насам като клуб не сме били в по-изгодна позиция в това да реагираме по правилния начин. Ще използваме силата си, за да се справим с моменти като този и да продължим напред.Достатъчно време съм тук, че да знам, че в историята на Ливърпул и преди са си тръгвали ключови състезатели, но клубът винаги е продължавал напред. Няма как да трансферираш сърцето и душата на Ливърпул, макар да съм сигурен, че има много клубове, които биха искали да ги купят.Вярвам много в таланта, с който разполагаме. А заедно със собствениците ще продължим да инвестираме в състава, което ще ни даде възможност да израстваме като отбор.Със сбогуването ни с Филипе ние продължаваме нашия път на развитие в стремежа си да реализираме целта - да върнем трофеите на “Анфийлд”\", каза Клоп.", "date": "2018.01.07", "title": "Барселона похарчи парите от Неймар и срина романтичния си имидж"}
{"url": "https://offnews.bg/112/razsledvat%c2%a0smartta-na-13-godishno-momche-padnalo-ot-skala-kraj-aseno-672449.html", "text": "Районната прокуратура в Асеновград образува досъдебно производство за смъртта на 13-годишно момче, паднало от скала край града.Извършен е оглед на мястото, разпитани са свидетели и ще бъдат назначени експертизи, съобщиха от пресцентъра на прокуратурата.От болницата \"Свети Георги\" в Пловдив, където вчера е прието детето, уточняват, че то е било в много тежко състояние, с множество политравми.13-годишният Васил се разхождал с трима приятели в местността \"Метоха\" - на разклона за Асеновата крепост.Васил е бил ученик в седми клас в ОУ \"Ангел Кънчев\" в Асеновград.Момчето е паднало от височина 13-14 метра на пътното платно за Бачково, най-вероятно след подхлъзване, съобщава Радио Пловдив.", "date": "2018.01.07", "title": "Разследват смъртта на 13-годишно момче, паднало от скала край Асеновград"}
{"url": "https://offnews.bg/sviat/v-solun-gotviat-protest-pod-mototo-makedonia-znachi-gartcia-672450.html", "text": "Гръцки сдружения, които събират подписи терминът \"Македония\" да не присъства в името на Република Македония, организират протест в Солун на 21 януари.Демонстрацията е част от кампанията \"Македония значи Гърция\". Главни организатори на кампанията са Гръцката федерация на културни сдружения на македонците, както и гръцки сдружения от диаспората, съобщава базираната в Скопие \"Македонска информационна агенция\".На специално създадена интернет страница е инициирана подписка до гръцкия премиер Алексис Ципрас с искане думата \"Македония\" да не присъства в името на Република Македония и ако е необходимо, да се насрочи референдум в Гърция.По информация на гръцката телевизия Антена, само за два дни са събрани над 130 000 подписа, 20 000 от които - за три часа.Събирането на подписи ще продължи до 31 януари.По информация на гръцкия вестник Real News, която обаче не е потвърдена от официални източници, три имена ще бъдат предложени при предстоящата среща на международния посредник Матю Нимиц с преговарящите от Македония и Гърция:\"Северна Македония\", \"Горна Македония\" и \"Нова Македония\".", "date": "2018.01.07", "title": "В Солун готвят протест под мотото 'Македония значи Гърция'"}
{"url": "https://offnews.bg/sviat/merkel-zapochva-nov-rund-na-pregovori-za-koalitcia-s-shultc-i-hristian-672451.html", "text": "Германският канцлер Ангела Меркел ще даде начало на нова серия преговори за съставяне на правителство в страната. 3 месеца след изброите в Берлин все още не е избрано правителство, пише Би Би Си.В рунда от преговори, който ще продължи пет дни, Меркел ще води разговори с Християнсоциалния съюз (ХСС), както и със социалдемократите на Мартин Шулц.Много експерти виждат този ход като последен шанс Германия да има стабилна коалиция и правителство.Германската социалдемократическа партия управлява съвместно с християндемократите на Меркел през последните 8 от общо 12-те години власт на ХДС. Лошите резултати на християндемократите от изборите обаче се превърнаха в препъникамък и Шулц заяви, че минава в опозиция.Работата на Меркел през следващите 5 дни на разговорите с евентуалните си партньори е да ги убеди, че имат достатъчно допирни точки, за да започнат формалните преговори за коалиция през март или април.", "date": "2018.01.07", "title": "Меркел започва нов рунд на преговори за коалиция с Шулц и Християнсоциалния съюз"}
{"url": "https://offnews.bg/temida/inspektoratat-kam-visshia-sadeben-savet-globi-tcatcarov-s-300-leva-672440.html", "text": "Инспекторатът към Висшия съдебен съвет наложи глоба на главния прокурор Сотир Цацаров.Глобата в размер на 300 лева е за неподаване в инспектората на декларация за имущество и интереси за 2016 г. в срока, предвиден от закона.Конкретният текст от Закона за съдебната власт, по който Цацаров е глобен, е \"съдиите, прокурорите и следователите подават пред Инспектората към Висшия съдебен съвет следните декларации: декларация от две части за имущество и интереси\". Срокът, предвиден от закона, е \"ежегодно до 15 май - за предходната календарна година\".Според чл. 408а, ал. 1 от Закона за съдебната власт, \"съдия, прокурор или следовател, който не подаде в срок декларация по чл. 175а, ал. 1, се наказва с глоба в размер от 300 до 3000 лв.\"Наказателното постановление срещу Цацаров е влязло в сила от 5 януари тази година, става ясно от сайта на Инспектората към Висшия съдебен съвет.", "date": "2018.01.07", "title": "Инспекторатът към Висшия съдебен съвет глоби Цацаров с 300 лева"}
{"url": "https://offnews.bg/obshtestvo/363-288-balgari-praznuvat-na-ivanovden-slagajte-pechena-lukanka-na-ma-672354.html", "text": "Православните християни почитат днес паметта на Св. Йоан Кръстител, наричан още \"Предтеча\". 363 288 души, кръстени Иван, Иванка, Иванина, Ваньо, Ваня, Ванина, Йоан, Йоана, Йовко, Йовка, Ивайло, Ивайла, Иво, Ивона, Калоян, Жан, Жана и Яна, празнуват имен ден. Иван е видоизменено име на староеврейското Йоан, което означава \"богопомазан\". Традицията повелява на Ивановден кумът или деверът да \"къпят\" младоженците, сключили брак преди година, като ги пръскат за здраве. В народните представи денят е посветен на кумството и побратимството, чийто покровител е Св. Йоан Кръстител. На трапезата на Ивановден се слага фасул, варено жито, ошав, баница, кървавица, свински ребра със зеле и печена луканка. Св. Йоан Предтеча, когато бил на 30 години, се явил между юдеите, за да ги приготви да приемат Месията – Христа. Възвестявайки им явяването на Спасителя и приближаването на Царството Божие, Йоан ги убеждавал да се приготвят за тая велика радост чрез покаяния за греховете си и изправяне на живота си. Множество люде идвали при Йоан и приемали от него покайно кръщение. Някои от тях така го почитали, че мислели да виждат в него Самия очакван Месия – Христос.След кръщението на Иисус Христос Йоан продължавал да учи народа и близо до Енон кръщавал идващите при него, като свидетелствал за Христа, че Той е Син Божи, слязъл от небето.Като проповядвал покаяние, изобличавал беззаконията и пороците, Йоан не се боял да говори строгата правда дори и тогава, когато могъл за туй да се подложи на опасност. Цар Ирод, син на оня, който убил витлеемските младенци, се развел с жена си и се оженил за Иродиада, жена на брат му Филип. Понеже това се забранявало от Мойсеевия закон, Йоан казал на царя: \"Не ти прилича да имаш жената на брата си!\". Разгневеният Ирод заповядал да затворят Йоан в тъмница. Иродиада още повече от царя ненавиждала Йоан и искала неговата смърт. Но Ирод се побоял да го убие, понеже знаел, че той е честен човек, когото целият народ уважавал и почитал за пророк.Скоро след затварянето на Йоан Ирод празнувал рождения си ден и направил голямо угощение на велможите и началниците галилейски. На тоя празник Иродиадината дъщеря играла и така се понравила на царя, че той във възторг се заклел да й даде каквото пожелае – дори и половината си царство. Девойката не знаела какво да иска. Тя се посъветвала с майка си, която я подучила да поиска главата на Йоан Кръстител. Дъщерята дошла при царя и му казала: \"Искам още сега да ми дадеш на блюдо главата на Йоан Кръстител!\". Ирод се натъжил твърде много, но поради клетвата не се решил да й откаже и пратил в тъмницата да отсекат главата на Йоан. Донесли на блюдо главата на великия пророк, дали я на девойката, а тя я занесла на майка си, която от злоба избола с игла езика на Йоан.Йоановите ученици погребали тялото на светия си учител в Севастия, а Иродиада скрила главата му в Иродовия дворец. Съвестта, вероятно, мъчела Ирод, защото, когато до него дошли слухове за чудесата, извършвани от Спасителя, той казал: \"Това е непременно Йоан Кръстител, възкръснал от мъртвите, и затова чудеса се вършат от него.\" Мнозина казвали: \"Това е Илия\"; други \"Някои от пророците\"; но Ирод все повтарял: \"Това е Йоан, комуто аз отсякох главата! Той е възкръснал от мъртвите\". Бедствия поразили Ирод, войската му била разбита от арабския цар Арета, баща на първата му жена. Той самият бил изпратен на заточение от римския император. И юдеите смятали тия бедствия като справедливо наказание за убиването на великия пророк.Главата на св. Йоан Предтеча била взета от жената на Хуза, домоуправителя на Ирод, една от ония жени, които вярно служели на Господа по време на Неговия земен живот. За да спаси от поругание светата глава на Предтеча, тя я вложила в съд и я скрила на Елеонската планина. След известно време главата била намерена там от един свет мъж, който отново я скрил пред смъртта си. Намерена по времето на Константин Велики, тя била пренесена и скрита в една пещера до гр. Емеса. През V в. била пренесена в Халкидон, а по-късно – в Цариград и оттам – в Комана.", "date": "2018.01.07", "title": "363 288 българи празнуват на Ивановден, слагайте печена луканка на масата"}
{"url": "https://offnews.bg/futbol/selektciata-v-levski-zabuksuva-672442.html", "text": "Опитите на Левски да привлече набелязаните за подсилване играчи удрят на камък и затова от клуба ще трябва да отпуснат повече средства за трансфери.Исканите от Делио Роси свободни агенти вече отказаха на “сините”. Затова и шефовете ще преминат към вариант за привличане на играчи с трансферни суми, информира “Тема спорт”. Италианският треньор иска още трима нови. Досега бе привлечен единствено Аймен Белаид. Наставникът държи на “Герена” да акостират ляв бек, халф и нападател. А за поне двама от новите Левски ще трябва да плаща.За целта ръководството на клуба е отпуснало около 1 милион лева. Тази сума ще трябва да покрие разходите за трансферни суми, както и парите, които ще отидат за посредниците по сделките.Не е изключено собственикът Спас Русев да опита да доведе в клуба още едно познато име в Европа, след като през лятото привлече Габриел Обертан и Жорди Гомес.До момента “сините” бяха най-близо до привличането на шведа Антон Тинерхолм, който идва в София и води преговори с шефовете на “Герена”, но в крайна сметка си замина без договор и избра да продължи кариерата си в САЩ.Все по-малък е шансът Левски да успее да привлече испанския голаджия Хайме Мата. 29-годишният футболист има 16 гола в 20 мача в Сегунда дивисион с екипа на Валядолид. Интерес към него има от страна на доста отбори, като “сините” едва ли ще могат да извадят оферта, с която да го изкушат да поеме към София.", "date": "2018.01.07", "title": "Селекцията в Левски забуксува"}
