{"url": "https://offnews.bg/bojni/daniel-asenov-e-evropejski-shampion-po-boks-za-shesti-poreden-pat-699502.html", "text": "Даниел Асенов стана европейски шампион за шести пореден път! Българинът спечели финала в категория до 52 килограма на Европейското първенството за мъже и жени до 22 години във Валдикавказ.Асенов победи категорично с 5-0 англичанина Киърън Макдоналд. Мачът мина изцяло под диктовката на Даниел Асенов. Още в самото начало той вкара боя в близка дистанция, като по този начин елиминира ръстовото предимство на съперника си.С умели ескиважи Тайсъна избягваше ударите на англичанина и нанасяше силни крошета в тялото му. Така в края съдиите бяха единодушни и дадоха титлата на нашия боксьор.Братът на Даниел Асенов - Боян, спечели сребърния медал в категория до 56 килограма. На финала той загуби от представителя на домакините Сегрей Ярулин.Освен отличията на братя Асенови, с бронз се връща Еми-Мари Тодорова в категория до 48 килограма.", "date": "2019.03.17", "title": "Даниел Асенов е европейски шампион по бокс за шести пореден път"}
{"url": "https://offnews.bg/futbol/cherno-more-izmesti-beroe-ot-5-oto-miasto-sled-ravenstvo-s-dunav-699490.html", "text": "Дунав и Черно море завършиха наравно 1:1 в двубой от последния 26-и кръг на редовния сезон в Първа лига, игран на стадион \"Градски\" в Русе.Двата гола в срещата паднаха след изпълнения на дузпи. Точни от наказателните удари бяха Божидар Васев (20') и Георги Илиев (28'). Домакините имаха възможност да стигнат до трите точки в 38-ата минута.Голът на Красимир Станоев обаче бе отменен, тъй като съдията бе назначил непряк свободен удар, а халфът прати топката направо във вратата, след като Иван Дюлгеров не пожела да играе с кълбото.Точката се оказа достатъчна гостите да завършат на 5-о място в редовния сезон, измествайки от там Берое. Двата тима имат по 42 точки, но \"моряците\" са с по-добри показатели в преките двубои. ", "date": "2019.03.17", "title": "Черно море измести Берое от 5-ото място след равенство с Дунав"}
{"url": "https://offnews.bg/politika/natcionalniat-savet-na-bsp-provezhda-tajno-glasuvane-za-izbor-na-vodac-699485.html", "text": "Таен вот ще определи водача на листата на БСП за европейските избори. Националният съвет на „БСП за България“ вече провежда процедурата.Ръководството на БСП в лицето на Изпълнителното бюро номинира Елена Йончева за водач. Повечето номинации от местните структури и фактът, че Йончева е утвърдено лице в битката срещу корупцията, са качества, които изтъква лидерът на БСП Корнелия Нинова.Подкрепящите лидера на партията на европейските социалисти Сергей Станишев застават зад идеята, че водачът на листата на БСП трябва да бъде чиста партийна кандидатура.Лично той коментира, че БСП трябва да намери мъдро решение, което да покаже, че трябва да печели избори, а не да решава вътрешнопартийните въпроси и битки.Националният съвет на „БСП за България“ ще определи и местата на коалиционните партньори и гражданската квота. На по-късен етап ще бъде подредена и цялата листа.", "date": "2019.03.17", "title": "Националният съвет на БСП провежда тайно гласуване за избор на водач на листата за евровота"}
{"url": "https://offnews.bg/politika/kiril-dobrev-nachelo-s-elena-joncheva-tragvame-kam-pobeda-na-evroizb-699491.html", "text": "\"Начело с Елена Йончева тръгваме към победа на предстоящите евроизбори\". Това заяви пред медиите зам.-председателят на БСП Кирил Добрев след проведеното днес заседание на Националния съвет на партията.\"Изключително интересен, напрегнат и плодотворен пленум на НС на БСП. Проведохмме 4-часова дисуксия, БСП е единствената партия, в която се провеждат такива дискусии. Останалите партии си назначават водачите - при нас това стана след оживена дискусия и демократично тайно гласуване\", обясни той.Кирил Добрев подчерта, че 172-ма човека са участвали в гласуването за водач на листата на БСП - 95 подкрепили Елена Йончева, 75 - кандидатурата на Сергей Станишев, а 2-ма души не са излъчили фаворит.Добрев подчерта, че днес е гласувано единствено и само за водач на листата. На следващо заседание на НС ще бъде поредена цялата листа.", "date": "2019.03.17", "title": "Кирил Добрев: Начело с Елена Йончева тръгваме  към победа на евроизборите"}
{"url": "https://offnews.bg/sviat/orban-postavi-usloviata-pri-koito-negovata-partia-shte-ostane-chlen-n-699484.html", "text": "Премиерът на Унгария Виктор Орбан постави условията, при които неговата партия Фидес ще остане член на Европейската народна партия (ЕНП), предаде ДПА, цитирана от БТА.За Фидес си струва да остане в ЕНП, стига тя да не се присъедини изцяло към редиците на привържениците на миграцията, каза днес по национална медиа Антал Роган, началник на правителствената канцелария.Освен това защитата на границата би трябвало да се прехвърли от компетенциите на Еврокомисия към компетенцията на страните членки. Министрите на вътрешните работи трябва да получат правомощия да вземат решения по въпроси, засягащи миграцията и защитата на границата, а бюджетът на ЕС трябва да бъде използван за плащане на половината от разходите, които членки на ЕС имат по опазването на границата, допълни той.Фидес остава в ЕНП до категоричното изясняване на тези въпроси, добави той. Следващата седмица ЕНП ще решава дали да изключи Фидес.Напрежението между Орбан и ЕНП се засили, след като в Унгария започна кампания срещу председателя на Европейската комисия Жан-Клод Юнкер, който е член на ЕНП. Юнкер, заедно с Джордж Сорос, бе представян като привърженик на нелегалната миграция. На 20 март по инициатива на 13 от 56-те национални партии членки на ЕНП ще се състои гласуване за изключването на Фидес или за замразяването на нейното членство в групата. Но отстраняването на унгарската партия би отслабило позициите на ЕНП за изборите за Европейски парламент през май. Сега десноцентристката ЕНП разполага с най-много депутати в парламента на ЕС, припомни ДПА", "date": "2019.03.17", "title": "Орбан постави условията, при които неговата партия ще остане член на ЕНП"}
{"url": "https://offnews.bg/112/avtomobil-padna-ot-platforma-i-blokira-am-trakia-699492.html", "text": "Инцидент с платформа затрудни движението по АМ \"Тракия\" в района на 118 км, край Пловдив, съобщават от пресцентъра на ОД на МВР.Към 15.30 часа бус с платформа, натоварена с автомобил, се блъснал в средната мантинела. От удара превозваната кола паднала в насрещното платно.Няма пострадали при инцидента.", "date": "2019.03.17", "title": "Автомобил падна от платформа и блокира АМ Тракия"}
{"url": "https://offnews.bg/zimni/kleman-noel-specheli-poslednia-slalom-za-sezona-699486.html", "text": "Клеман Ноел спечели последния 12-и слалом за Световната купа в алпийските ски, който се проведе в андорския зимен център Солдеу. Французинът спря хронометрите с време 1:48.96 минута Той беше най-бърз в първия манш с 54.21 секунди и успя да запази достатъчно от аванса си във второто спускане, за да запише трета победа в сезона и кариерата си.21-годишният състезател изпревари с 0.18 сек австриеца Мануел Фелер. Трети на 0.83 сек е Даниел Юл от Швейцария. Световният шампион Марсел Хиршер се представи разочароващо и завърши 14-и с изоставане от 1.62 секунди, след като даде най-слабо време във втория манш.Все пак състезанието не бе важно за австрийската суперзвезда, защото още преди него той си бе гарантирал малкия глобус в дисциплината и големия в генералното класиране. Така Хиршер става първия в историята на ските с 8 поредни големи световни купи и първия след Линдзи Вон с 20 глобуса.Българската звезда в алпийските ски Алберт Попов зае 23-о място с пасив от 3.22 секунди. Българинът спечели 95 точки през сезона в слалома и зае 21-о място в крайното класиране в дисциплината преди финалите, което му даде шанс да е първият българин, който участва в последното състезание преди края на кампанията.", "date": "2019.03.17", "title": "Клеман Ноел спечели последния слалом за сезона"}
{"url": "https://offnews.bg/sviat/demonstranti-napraviha-zhiva-veriga-okolo-prezidentstvoto-na-sarbia-699488.html", "text": "Демонстрантите в Белград направиха днес следобед жива верига около сградата на президентството, за да попречат на президента Александър Вучич да излезе от нея предаде БТА. По думите на лидера на движението Двери Бошко Обрадович те правят „обръч около Вучич“, съобщи електронното издание на в. „Данас“.През това време президентът Александър Вувив написа в Инстаграм профила на „Бъдещето на Сърбия“, че в страната не бива да има страх и че по възможно най-добрия начин ще отвърне на насилието. Той публикува и снимка как играе шах с вътрешния министър Небойша Стефанович.По-рано протестиращи пробиха защитната ограда и стигнаха до входа на сградата на сръбското президентство, където жандармерията ги спря. Това стана, когато президентът Александър Вучич започна обръщението си заради снощното нахлуване на опозиционни демонстранти в сградата на държавната телевизия РТС.Протестиращите скандираха: „Край с него“, „Арестувайте Вучич“, „Оливер Иванович“ (името на косовския сръбски лидер, за който опозицията твърди, че е убит по нареждане на Вучич - бел. ред.).„Няма да допуснем насилие, онези, които нарушават закона, ще отговарят, заяви Вучич в обръщението си към народа. По повод нахлуването в РТС и протеста около президентството, докато той говори, той каза, че Сърбия разрешава протести докато не се стигне до насилие.„Никой никога в такива условия не е давал пресконференция“, каза Вучич и добави, че е искал да покаже, че „не бива да има страх от хулигани, побойници и фашисти, като Бошко Обрадович, и олигарси като Драган Джилас и Вук Йеремич“.„Те мислеха, че няма да посмея да дойда тук. Не се страхувам. Мога да изгубя само живота си. Ще продължа да се боря за Сърбия, няма нищо по-важно от това“, каза той.„Данас“ твърди, че около президентството има спорадични сблъсъци между екипираната за разпръсване на демонстрации полиция с граждани.Председателят на партия Левица Борко Стефанович призова гражданите да стоят пред президентството като „жива верига на свободата“ и да не пуснат Вучич да излезе.Лидерите на опозиционния Съюз за Сърбия призоваха събралото се множество към мирна и ненасилствена форма на борба. Те искат оставките на Вучич, на премиера Ана Бърнабич, на председателката на парламента Мая Гойкович и на директора на РТС Драган Буйошевич, както и създаване на условия за честни и демократични избори.Демонстрантите успяха да пробият полицейската блокада и да докарат блокирания от полицията камион с озвучаване пред сградата на президентството.Борко Стефанович заяви, че в този сблъсък полицията прибягнала към насилие над депутата Бошко Обрадович, лидер на „Двери“.Полицейският синдикат на Сърбия призова полицаите да откажат да се разправят физически с демонстрантите, съобщава още „Данас“.Драган Джилас заяви по-рано днес, че не е имало план по време на снощните демонстрации да се влиза в сградата на държавната телевизия РТС и подчерта, че никой от журналистите не е бил заплашван. От дежурния редактор бе поискано само представители на протестиращите да гостуват в новинарската емисия „Дневник“, предаде агенция Бета.Опозиционният лидер добави, че не е имало инциденти и материални щети, освен счупеното стъкло на входната врата. Според него обаче полицията е надхвърлила правомощията си и е била демонстранти, като някои от тях са били приети в Спешния медицински център.Джилас добави, че директорът на РТС Драган Буйошевич трябва да понесе наказателна отговорност, „защото РТС е същата като Пинк“\" и лъже обществото.", "date": "2019.03.17", "title": "Демонстранти направиха жива верига около президентството на Сърбия"}
{"url": "https://offnews.bg/obshtestvo/demonstranti-blokiraha-tcarigradsko-shose-v-rajona-na-gorubliane-699489.html", "text": "Движението по булевард „Цариградско шосе“ в района на „Горубляне“ бе спряно днес следобед заради протест на хората в столичния квартал.От пътната полиция отбиват движението на излизащите от София от връзката с квартала, а на влизащите в столицата от светофара при дворецът „Врана“.За пореден път жителите на квартала възразяват срещу решенията на столичната община да отделят терени за зелени площи и да не дава обезщетения за тях.Организаторите на протеста не се ангажират с конкретен час кога точно движението по „Цариградско шосе“ ще бъде възстановено.", "date": "2019.03.17", "title": "Демонстранти блокираха 'Цариградско шосе' в района на 'Горубляне', движението на автомобили е отклонено"}
{"url": "https://offnews.bg/obshtestvo/pochina-dalgogodishniat-glaven-sekretar-na-sem-borislav-shabanski-699494.html", "text": "Днес, на 65-години, внезапно ни напусна Борислав Шабански, главен секретар на Съвета за електронни медии. Това съобщиха от СЕМ.Разделяме се с един изключителен професионалист, колега и приятел. Съветът изказва своите искрени съболезнования на семейството му, се казва още в съобщението.Поклонението ще бъде в залата на Централните софийски гробища в четвъртък, 21 март, от 13.30 часа.", "date": "2019.03.17", "title": "Почина дългогодишният главен секретар на СЕМ Борислав Шабански"}
{"url": "https://offnews.bg/politika/sergej-stanishev-biah-edin-ot-parvite-koito-pozdraviha-elena-jonchev-699493.html", "text": "Бях един от първите, които поздравиха Елена Йончева за резултата, това каза президентът на Партията на европейските социалисти (ПЕС) Сергей Станишев, пред журналисти след Пленума на БСП, във връзка с резултата от гласуването, което определи Елена Йончева за водач на листата на партията, предаде Агенция „Фокус“.Той определи резултата си от тайното гласуване на Пленума за водач на листа за евровота като достоен.Президентът на ПЕС заяви, че оттук нататък ще направи така БСП да се събере, а не да отиде „подскачайки на един крак“ в състезанието. „Целта е да стигнем първи“, обясни още Станишев и допълни, че отговорността за това е на ръководството на партията.", "date": "2019.03.17", "title": "Сергей Станишев: Бях един от първите, които поздравиха Елена Йончева за резултата"}
{"url": "https://offnews.bg/politika/vodachat-na-evrolistata-na-bsp-elena-joncheva-samo-chrez-evropa-shte-699496.html", "text": "\"Нормално е в една демократична партия да има дебат. Той може да е изпълнен с аргументи, така че няма нищо страшно в него. Страшно е, когато в демократична система в една партия няма битки на идеи и лидерът се избира с 98 процента, както е при ГЕРБ\". Това заяви говорителят на ПГ на \"БСП за България\" и водач на листата на БСП за евроизборите Елена Йончева. Тя каза, че не й е било леко да застане срещу Сергей Станишев.\"Искам на благодаря на всички, които ми повярваха и застанаха зад мен - това е огромна отговорност\", каза Йончева. По думите й това не е битка просто за Европейския парламент. \"Това е битка за България - за всички хора, които са настроени проевропейски. Това е битка за справедливост, за нашето достойнство и срещу грабежа.Само чрез Европа ще се преборим за България\", коментира още тя. \"Започнах битки с помощта на моите колеги - първата е свързана със строителството на преградното съоръжение на границата с Турция - в момента се води разследване и главният прокурор заяви в \"Шоуто на Слави\", че има данни за корупция\", припомни Йончева.Тя обърна внимание и на \"Кумгейт\", като каза, че това не е частен случай, а по този феодален модел функционират повечето български общини. \"Голямата битка, която водим с колегите ни е проверката на пътищата. Когато излезе истината - защо не се строят пътищата ни по европейски стандарти, чрез независима европейска лаборатория, когато докажем, че 40 процента от стойността на бюджета отиват към управляващите - тогава ще се преборим. ГЕРБ си отиват\", каза Йончева.Тя цитира доклада на Държавния департамент на САЩ, в който се казва, че 2/3 от корупционните сделки, свързани с високите етажи на властта, не се разследват от финансовото разузнаване. Йончева коментира още, че процентът на бедност и социално изключване в България е 40 процента. \"Каква стабилност при тези 40 процента бедност?, попита тя. \"Европа ще ни даде основните инструменти, за да победим в тази битка. Важно е да се гласува в тези избори, за да изметем управляващите\", заключи Йончева.", "date": "2019.03.17", "title": "Водачът на евролистата на БСП Елена Йончева: Само чрез Европа ще се преборим за България"}
{"url": "https://offnews.bg/sviat/chernite-kutii-na-katastrofiralia-kraj-adis-abeba-samolet-pokazvat-ia-699497.html", "text": "Данните от черните кутии на разбилия се преди седмица в Етиопия \"Боинг 737 МАКС 8\" показват \"явни прилики\" с катастрофата на индонезийски самолет от същия модел през октомври. Това обяви днес етиопската министърка на транспорта Дагмавит Могес, предадоха световните агенции, цитирани от БТА.Черната кутия, записваща параметрите на полета, е показала \"ясни прилики\" между катастрофите на двата самолета от един и същи модел, каза Могес на пресконференция. Тя отбеляза, че устройството е в добро състояние.Предварителният доклад за причините за авиокатастрофата ще бъде публикуван до 30 дни, допълни етиопската министърка на транспорта. Всички 157 души на борда загинаха, когато самолет \"Боинг 737 МАКС 8\" на Етиопските авиолинии, изпълняващ полет от Адис Абеба до Найроби, се разби малко след излитане на 10 март.Редица страни, сред които и Съединените щати, наложиха забрана самолети от този модел да летят. Американската компания производител Боинг трябва да докаже, че \"737 МАКС 8\" са безопасни на фона на подозренията, че дефектни сензори и софтуер са допринесли за двете катастрофи, станали в разстояние на по-малко от половин година.", "date": "2019.03.17", "title": "Черните кутии на катастрофиралия край Адис Абеба самолет показват 'ясни сходства' с инцидента с 'Лайън Еър'"}
{"url": "https://offnews.bg/futbol/etar-vgorchi-istoricheskoto-domakinstvo-na-slavia-699499.html", "text": "Етър Велико Търново развали празника за Славия, след като победи \"белите\" с 1:0 в двубой от 26-ия кръг на Първа лига и последен от първата фаза на шампионата.За \"белите\" срещата беше много специална и ще се запомни като първи досега сблъсък на митичния стадион \"Славия\", игран на изкуствено осветление.\"Виолетовите\" измъкнаха победата с гол на Даниел Младенов в 34-ата минута, възползвал се от грешка на вратаря Антониос Стергиакис и реално единственият точен удар за гостите в мач.Шоколаров и Чунчуков се отчетоха с опасни удари за Славия, но добри намеси на стража на Етър ги лишиха от попадение.Така \"виолетовите\" завършват редовния сезон на седмо място с 40 точки. Славия пък е на девето място с 33 пункта.", "date": "2019.03.17", "title": "Етър вгорчи историческото домакинство на Славия"}
{"url": "https://offnews.bg/medii/naum-shopov-mladshi-nishto-v-moia-zhivot-ne-varvi-po-plan-699495.html", "text": "„Нищо в моя живот не върви по план. Казвам го в най-добрия смисъл. Когато бях в пубертета и преди това, винаги съм смятал, че ще стана актьор. След това плановете ми рязко се промениха и реших, че не желая да имам нищо общо с актьорската професия и искам да бъда само лекар. Усещах, че актьорската кариера не може да ме удовлетвори в дългосрочен план. В университета обаче се случи така, че отново се завърнах към актьорската професия и сега се занимавам с нея успоредно с медицината”, сподели Наум Шопов – Младши пред Нова телевизия.„Най-голямото клише за мен е да ме определят като династичен актьор и да ме питат как се чувствам в сянката на своите предци. Определението секссимвол не ме изнервя, но ми е изключително смешно. Това е другото ми любимо клише. За мен терминът секссимвол е бил актуален през 1970 и 1980 година. В момента такова определение ми се струва малко смешно”, разказа звездата от най-успешния български медицински сериал „Откраднат живот\".„По никакъв начин не бях подготвен за влизането ми в сериала „Откраднат живот”. Бяха водени разговори, аз се дърпах, защото не бях много сигурен, че искам да се включа. Така се случи, че вечерта в 7.00 ч. подписах договора, а на следващата сутрин в 7.00 ч. трябваше да съм на терен за снимки на първата ми сцена. Бях страшно притеснен. Аз съм много притеснителен по природа. Изпитвах притеснение, защото смятах, че не съм достатъчно подготвен и няма да оправдая очакванията, които имаха към мен. Усещах лицето си все едно имам маска на него и нямам мимики. След като приключих първите сцени, се чудех какво да направя, за да се измъкна от сериала.\", разкри Наум Шопов.„Родителите ми много ме подкрепяха, защото виждаха в каква тиха истерия и безпомощност съм изпаднал. Сега вече, когато навлязох в нещата и не се притеснявам толкова пред камера, дискутираме конкретни сцени и как би било по-добре да изиграя някоя реакция\", разказа актьорът.„Аз съм много самокритичен човек. Може да се тълкува като положително качество, но понякога, ако много се вглъбяваш в това нещо и се самоанализираш повече, отколкото трябва, това те спира, а не ти помага\", сподели Наум Шопов.", "date": "2019.03.17", "title": "Наум Шопов – младши: Нищо в моя живот не върви по план"}
{"url": "https://offnews.bg/112/chetiri-koli-katastrofiraha-i-zatvoriha-patia-pleven-biala-699503.html", "text": "Четири леки автомобила са катастрофирали на път I-3 Плевен – Бяла в участъка между селата Масларево и Горна Студена. Това съобщиха от полицията във Велико Търново за агенция „Фокус“.Сигналът за инцидента е получен в 17.45 часа. Една жена е пострадала, закарана е в болница в град Бяла, състоянието ѝ не е тежко.Пътят е затворен. Движението се осъществява по обходен маршрут - по път Масларево – Алеково - Горна Студена.", "date": "2019.03.17", "title": "Четири коли катастрофираха и затвориха пътя Плевен – Бяла"}
{"url": "https://offnews.bg/gimnastika/prekrasna-katrin-taseva-sas-zlato-na-lenta-v-kiev-video-699501.html", "text": "Грацията ни Катрин Тасева спечели златен медал на финала на лента на Гран При турнира по художествена гимнастика, който се провежда Киев. Българката завърши с пълен комплект медали от състезанието в украинската столица.Тасева игра с последен стартов номер на лента и след силно съчетание получи оценка от 18.250 точки. След нея останаха представителките на домакините Ева Мелешчук с 18.200 и Влада Николченко със 17.700 точки.На обръч Тасева се класира на трето място с 19.850 точки. Първа е Николченко с 20.900 точки, а сребърното отличие взе рускинята Екатерина Селезньова с 20.750.На топка Катрин направи две изпускания и със 17.700 точки остана на седмо място, а на бухалки също допусна грешка и е пета с 19.300 точки. Шампионка на топка е Екатерина Селезньова с 21.050 точки, а на бухалки златото взе Саломе Пажава от Грузия с 19.700 точки.Така равносметката за България на двата турнира в Киев е осем медала - пълен комплект за Катрин Тасева в Гран При и пет бронзови отличия на съпътстващия турнир \"Дерюгина къп\" за девойки, жени и ансамбъл девойки.", "date": "2019.03.17", "title": "Прекрасна! Катрин Тасева със злато на лента в Киев (видео)"}
{"url": "https://offnews.bg/112/61-godishen-mazh-e-blasnat-ot-patnicheski-vlak-699500.html", "text": "61-годишен мъж е бил блъснат от пътнически влак, съобщиха от полицията.Инцидентът е станал около 18:00 ч. на влизане в гарата в село Поповица близо до гърловината, при стрелките. Композицията се е движила по направлението Димитровград - Пловдив.Пострадалият е откаран в болница, а движението на влакове в района е спряно до приключване на огледа и изясняване на причините за случилото се.", "date": "2019.03.17", "title": "61-годишен мъж е блъснат от пътнически влак"}
{"url": "https://offnews.bg/obshtestvo/ministar-angelkova-v-pamporovo-sabitia-ot-podoben-rang-populiarizirat-699483.html", "text": "Събития от мащаба на Интерски конгреса в Пампорово са изключителна възможност да популяризираме България като зимна дестинация, но и като маршрут за целогодишен туризъм, включително и за провеждане на големи делови прояви. Това заяви министърът на туризма Николина Ангелкова пред медиите преди старта на свeтовния форум. Тя поздрави домакините за успешната му подготовка и за въведените иновации в базата на националния курорт, които да отговарят на международните изисквания. Така се създават още по-добри условия за привличане на туристи от по-висок клас и ние като институция ще подкрепяме тези усилия и занапред, подчерта министърът.Тя припомни, че заради силната конкуренция между държавите в региона е отчетен известен спад в броя на чуждите туристи, посетили България през декември и януари, но в същото време за този период близо 426 хил. туристи са отседнали в хотели с 4 и 5 звезди в страната, което е 9,4 на сто ръст спрямо двата месеца година по-рано. Това доказва ефекта на политиката ни да предлагаме продукти и услуги на високо ниво, което носи още добавена стойност. Само в Пампорово през декември 2018 г. приходите от нощувки в местата за настаняване с 10 и повече легла са с ръст 17,9 на сто спрямо декември 2017-а, подчерта министър Ангелкова.Надявам се тази тенденция да се запази и през лятото – да се реализират повече нощувки в страната, което носи и повече ползи за икономиката. Министерството на туризма е партньор на конгреса и ще направим всичко възможно да рекламираме страната като маршрут не само за зимен и летен туризъм, но и за четири сезона, през които да представяме културно-историческото си наследство, балнео- и СПА услугите, винопризводството, кулинарията. Поставяме акцент върху високата информираност за ски трасетата и за безопасността на туристите според изискванията на специализираната наредба за сложността на пистите и дейността на ски патрулите.Готови сме да насърчим прилагането на всички най-нови тенденции за гарантиране безпроблемното пребиваване на нашите гости, за да се върнат отново у нас като туристи, каза още тя. Министърът изтъкна ролята на рекламата за България и курортите й, която държавата и бизнесът ще направят по време на конгреса, но обърна внимание и върху социалните проекти в програмата му. Министерството на туризма е сред водещите партньори на събитието и ще участва в обсъждането на всички детайли за насърчаване устойчивото развите на туризма, застъпени в стратегията за отрасъла до 2030 г.Важно е да представим достойно спечеленото домакинство в силна конкуренция със Сочи и Леви. Следващите кандидати да приемат конгреса са курорти от ранга на Кицбюел и отново Леви, което доказва колко важен е успехът на Пампорово и България, заключи министър Ангелкова.", "date": "2019.03.17", "title": "Министър Ангелкова в Пампорово: Събития от подобен ранг популяризират качествата на дестинация България"}
{"url": "https://offnews.bg/futbol/dzheki-hvali-talant-na-ludogoretc-699464.html", "text": "Легендарният капитан на ЦСКА Георги Димитров-Джеки изрази любопитно мнение за крилото на Дунав Светослав Ковачев.\"Според мен той е най-големият талант, минал през школата на Лудогорец. Момчето има качества и мисля, че може да играе с успех и за Разград. Не знам обаче защо не му дават шанс. Вместо това трябва да го пращат под наем.Допада ми много като игра и смятам, че има добро бъдеще. Спокойно може да бъде част от отбор с по-големи възможности\", каза Джеки пред \"Тема Спорт\".Ковачев е под наем от Лудогорец в Дунав дo края на сезона. 21-годишният плевенчанин записа 21 мача и 2 гола в елита. Той има 10 участия за Лудогорец в елита и още 54 мача и 10 гола за дубъла на разградчани във Втора лига.", "date": "2019.03.17", "title": "Джеки хвали талант на Лудогорец"}
{"url": "https://offnews.bg/politika/stanishev-na-plenum-s-ritcar-za-sina-na-elena-joncheva-699467.html", "text": "Отиваме да печелим избори, а не да решаваме вътрешнопартийни въпроси.Това коментира президентът на ПЕС Сергей Станишев преди заседанието на Националния съвет на БСП, който се появи на форума с рицар в червено и черно в ръка. Играчката е за сина на Елена Йончева, бяха ми скоро на гости, обясни председателят на ПЕС. Той хареса един конник, който си прибра, и стана една от любимите му играчки, обещал съм му втори, разказа Станишев.  Водачеството на листата не може да бъде самоцел, допълни той.  По-рано днес стана ясно, че Изпълнителното бюро на БСП предлага за водач на листата за европейските избори Елена Йончева. Решението ще се взема от Националния съвет. Предстои ни тежък пленум, на който трябва да вземем много сериозен и съдбоносен избор, коментира Ангел Найденов, според когото Станишев е  най-естественият водач на евролистата. Всичко останало е обидно за нас, каза още Найденов. Който и да е водач след този пленум, важното е да излезем обединени, а не разделени, категоричен бе лидерът на столичните социалисти Калоян Паргов. Трябва да потушим страстите, които могат да се разгорят, предупреди Паргов. По думите му водачът трябва да е представител на БСП, но може и да е представител на партията в парламента. ", "date": "2019.03.17", "title": "Станишев на пленум с рицар за сина на Елена Йончева"}
{"url": "https://offnews.bg/zimni/dominik-vindish-specheli-masovia-start-po-biatlon-vlado-iliev-schupi-699498.html", "text": "Доминик Виндиш спечели масовия старт на 15 километра от световното първенство по биатлон в шведския зимен център Йостерзунд. Така състезателят допринесе за дубъла на италианците след успеха на Доротея Вийрер в женското състезание на 12.5 километра по-рано днес.Норвежката суперзвезда Йоханес Тингес Бьо започна най-добре последното състезание от световните финали, но се провали в последните си две стрелби и в крайна сметка завърши състезанието едва на 13-о място.Бьо не беше единственият биатлонист със затруднения в лошите условия в Йостерзунд, като в резултат на това наказателното трасе беше пренатоварено през по-голямата част от масовия старт.Най-много грешки направи Владимир Илиев, който допусна осем пропуска и в крайна сметка остана на предпоследното 29-о място. Като за капак на всичко, навръх рождения му ден, троянецът счупи щека веднага след старта и смяната ѝ повлия на ритъма и в бягането.Със среброто си Илиев нареди България 9-а в света в класирането по нации. Първа е Норвегия с 5 златни, 3 сребърни и 1 бронзов, пред Германия 2, 2, 3, Италия 2, 2, 1; Швеция 1,1,1; Украйна 1, 0, 1; Словакия 1, 0, 0; Русия 0, 2, 1; Франция 0, 1, 3; БЪЛГАРИЯ 0, 1, 0; Австрия 0, 0, 1.", "date": "2019.03.17", "title": "Доминик Виндиш спечели масовия старт по биатлон, Владо Илиев счупи щека и остана 29-и"}
{"url": "https://offnews.bg/politika/liderat-na-sds-predstoiat-pregovi-s-gerb-za-evrovota-699468.html", "text": "Продължаваме преговорите за евроизборите само с партии-членки на ЕНП, включително и с ГЕРБ.Това каза председателят на СДС Румен Христов по БНР. Той посочи, че за евроизборите партията води преговори с „Демократична България“ от месеци. Сигурно ще установя контакти и ще проведа разговори с ГЕРБ и ДБГ, каза още лидерът на СДС. Христов обясни, че и при разговорите си с ГЕРБ партията ще отстоява своите искания.  „Не бива да се прави коалиция в последния момент, така че до края на седмицата очакваме решение от нашите колеги от „Демократична България“ – с тях са най-напреднали разговорите. С ДБГ имаме чести контакти. А с ГЕРБ предстоят, подчерта той. Димитър Делчев от ДБГ коментира, че широко дясно обединение има смисъл и би било добро. „Но с темпа, с който се водят разговори, може би десницата ще е обединена и готова за избори следващия евровот през 2024 г. Това нас от ДБГ не ни устройва, категоричен бе Делчев.", "date": "2019.03.17", "title": "Лидерът на СДС: Предстоят прегови с ГЕРБ за евровота"}
{"url": "https://offnews.bg/kultura/novite-serii-ot-igra-na-tronove-ot-14-april-do-12-maj-699466.html", "text": "Американският канал НВО съобщи продължителността и точните дати, на които ще излязат всички серии на осмия финален сезон на „Игра на тронове“, съобщи Variety.Целият сезон ще има 6 серии, а първите две ще бъдат по-кратки от останалите, уточнява Дарик. Премиерата на първата серия ще бъде на 14 април. Тя е дълга 54 минути.Втората серия, с продължителност 58 минути, ще излезе на 21 април. Третата зрителите ще видят на 28 април, а нейната продължителност е 1 час и 22 минути. Четвъртата серия на сезона излиза на 5 май и продължителността й е 1 час и 18 минути. Петата серия е 1 час и 20 минути и е планирана за 12 май.Емилия Кларк, която изпълнява Денерис Таргариен в „Игра на тронове“, разказа, че заключителните епизоди ще бъдат най-интригуващи и ще шокират зрителите.", "date": "2019.03.17", "title": "Новите серии от Игра на тронове - от 14 април до 12 май"}
{"url": "https://offnews.bg/zimni/albert-popov-otpadna-na-finalite-na-svetovnata-kupa-699472.html", "text": "Българският скиор Алберт Попов не успя да се класира за втория манш на финалите на Световната купа по ски-алпийски дисциплини в Солдеу (Андора).Родният алпиец финишира 21-и на 3.19 секунди от лидера Клеман Ноел. Французинът измина трасето за 54.21 секунди.Финалите за Световната купа се провеждат от 1993 година насам, като за тях се класират само първите 25 от всяка дисциплина, които са най-добрите в общото класиране, както и шампионът от Световното първенство за младежи.Точки взимат първите 15 в класирането на всеки един старт.", "date": "2019.03.17", "title": "Алберт Попов отпадна на финалите на Световната купа"}
{"url": "https://offnews.bg/obshtestvo/poznata-na-ruzha-ot-piramidata-za-miliardi-tia-nikoga-ne-paradirashe-699465.html", "text": "Ружа Игнатова беше много обран човек, никога на парадираше с пари. Така известната от тв екрана като готвач Мариела Нордел коментира Игнатова, която бе обвинена в САЩ в създаването на финансова пирамида за милиарди и е в неизвестност от 2017 г. Двете се познавали лично, макар да не били близки, разказа Нордел по бТВ. Ружа Игнатова и нейния брат Константин Игнатов основават криптовалутата „OneCoin” и до края на 2016-а компанията събира от инвеститори близо 3,5 милиарда евро. Според американската прокуратурата тази схема се е базирала изцяло на измами. Константин Игнатов бе арестуван на 6 март на летището в Лос Анджелис. Ружа Игнатова се издирва.Нордел и Иганатова се срещат на коктейл през 2014 г. в София. \"Не можех да предположа, че е на такова ниво. Виждах, че има успешен бизнес и голяма популярност, но не съм предполагала, че разполага с такива средства”, разказа Нордел. За последно я вижда през 2016 г. След това обаче не е успяла да се свърже с нея.", "date": "2019.03.17", "title": "Позната на Ружа от пирамидата за милиарди: Тя никога не парадираше с пари"}
{"url": "https://offnews.bg/politika/joncheva-e-vodach-na-listata-na-bsp-stanishev-s-20-glasa-po-malko-na-699487.html", "text": "Елена Йончева е водачът на листата на БСП за евроизборите, реши червеният пленум след тайно гласуване. Тя е получила 95 гласа, а Сергей Станишев 75, научи OFFNews, преди резултатите да бъдат обявени официално. БСП да гласува едновременно за първо и второ място в евролистата си,  по-рано на пленума президентът на ПЕС Сергей Станишев. Той бе подкрепен от Елена Йончева, която е основният му конкурент за водач като фаворит на ръководството. Така двамата дадоха знак, че не искат БСП да излезе разделена от пленума. Нинова обаче категорично отхвърли предложението и обяви, че ще се гласува по устав. По думите й не е задължително Станишев изобщо да е в евролистата на БСП за изборите през май. Тя е дала за пример други председатели на европейски формации, които не са евродепутати. Нинова търси разделение в БСП, е мнението на Станишев. Той припомнил на председателя на БСП, че трудно ще управлява без подкрепата на ПЕС. Ако половината излезем от пленума с чувство на победители, а другата е готова за реваншизъм, не се включив кампанията и чака ръководството да се издъни, за да се поиска оставката му, на какви избори отиваме, попитал президентът на ПЕС в реч пред форума.  ", "date": "2019.03.17", "title": "Йончева е водач на листата на БСП, Станишев с 20 гласа по-малко на тайния вот"}
{"url": "https://offnews.bg/112/mazh-i-zhena-otkriti-martvi-v-garazh-v-plovdiv-699474.html", "text": "Мъж и жена са открити мъртви в лек автомобил в гараж в Пловдив, съобщиха от полицията в града.Мъжът е бил на 40, а жената на 34 години. Сигналът е подаден около 11.00 часа.Според първоначалния оглед няма следи от насилие, уточнява Фокус. Причините и обстоятелствата около смъртта на двамата се изясняват в рамките на досъдебно производство.", "date": "2019.03.17", "title": "Мъж и жена открити мъртви в гараж в Пловдив"}
{"url": "https://offnews.bg/112/zadarzhaha-nelegalni-migranti-v-plovdiv-699477.html", "text": "25 души, с неизяснена още националност, са задържани днес Пловдив, предаде БГНЕС.8 мъже, 11 жени и 8 деца са били открити във вагон на разпределителна гара в ж.к. \"Тракия\". Те са пътували от Турция с влак по направлението Свиленград - София.Бежанците ще бъдат настанени в миграционен лагер, съобщават от полицията.", "date": "2019.03.17", "title": "Задържаха нелегални мигранти в Пловдив"}
{"url": "https://offnews.bg/kultura/marius-kurkinski-poluchi-nagradata-azarian-699478.html", "text": "Мариус Куркински е тазгодишният носител на наградата, учредена през 2018 г. от фондация „Проф. Крикор Азарян“, която се връчва за ярко постижение в театралното изкуство.Награждаването е част от инициативите, с които всяка година НДК отбелязва рождението на големия режисьор.Отличието беше връчено на сцената на театър Азарян лично от актьора Димитър Маринов, станал известен напоследък като част от актьорският състав на „Зелената книга“, който получи „Оскар“ за най-добър филм тази година.Маринов, както и Куркински, са сред учениците на проф. Азарян, които с обич и преклонение си спомнят за работата и безценните уроци, научени от него:Дълбоко развълнуван и трогнат, Мариус Куркински сподели:Тази година освен връчването на наградата, публиката видя уникалният спектакъл „Чехов х 3“, създаден специално за 85-годишнината на режисьора. Заглавието е свързано със знаменитата трилогия по А.П.Чехов, която проф. Азарян успя да реализира, въпреки напредването на болестта си.Едни от най-обичаните съвременни български актьори пресъздадоха емоционални моменти от “Чайка” в Театър „Българска армия“, “Три сестри” в Младежки театър “Н.Бинев” и “Вишнева градина” в Народен театър “Иван Вазов“, по идея и реализация на Антоанета Бачурова и Владимир Люцканов.Във фоайето на Театър Азарян пък е разположена изложба с плакати от постановки на Крикор Азарян през годините, писма от негови приятели, бележки от работата му по Чехов, както и прочутите 10 заповеди към учениците му.", "date": "2019.03.17", "title": "Мариус Куркински получи наградата 'Азарян'"}
{"url": "https://offnews.bg/obshtestvo/pista-vitoshko-lale-veche-e-zakonna-slozhnostta-j-e-chervena-699473.html", "text": "Пистата \"Витошко лале\" вече е законна, след като комисия от министерството на туризма направи експертиза на 12 март, а следващата седмица категоризацията ще е готова и документално, съобщи БНТ.Сложността на пистата е \"червена\". За останалите трасета в ски зона \"Алеко\" все още процедурите не са задействани.Единствената писта на Витоша - \"Лалето\" досега не отговаряше на закона за туризма и на наредбата за безопасност, защото нямаше определена категория на сложност. Още през 2015 г. министърът на туризма издаде заповед за определяне на сложността на всички ски писти у нас. Собствениците на съоръженията \"Витоша ски\" заявиха искане за узаконяване на над 20 ски писти, предвидени в проекта за ски зона „Алеко\". Още през есента пък беше обявено, че планът за управление на парк „Витоша\" ще бъде променен, за да се позволи модернизирането на ски зона \"Алеко\". Все още обаче предложени промени няма.", "date": "2019.03.17", "title": "Писта Витошко Лале вече е законна, сложността й е червена"}
{"url": "https://offnews.bg/obshtestvo/goliamoto-amerikansko-topene-na-ledovete-po-viasat-nature-699277.html", "text": "Поредицата на  \"Голямото американско топене на ледовете\" пренася зрителите в девствената природа на парка  Йелоустоун.Той е едновременно божествено красив и дом на множество диви животни и растения, но преминава през един от най-трудните пролетни сезони на Земята. Пейзажът се променя изцяло само за три месеца - пухкавата снежна зима се превръща в горещо и сухо лято. Открийте как дивата природа се справя с толкова драматична промяна. Поредицата показва как мечката гризли излиза от зимната си хралупа, за да открие неочаквано изобилие от храна, вълците се затрудняват да заловят плячка, защото лосове и бизони се съпротивляват бурно, а брадати улулици бързат да отгледат малките си, преди гората да изсъхне и да избухнат пожарите. Вижте невероятни истории за живота на едно невероятно място. Премиерният епизод е в неделя, 24 март, в 18:00.Снимка: Viasat Nature", "date": "2019.03.17", "title": "Голямото американско топене на ледовете по Viasat Nature"}
{"url": "https://offnews.bg/politika/ninova-elena-shte-se-bori-s-oktopoda-v-ep-nie-tuk-stanishev-i-jonch-699471.html", "text": "В България сме на прага не просто на поредните европейски избори. Пред нас има реална възможност, да управляваме и да променим България. Тези избори са съдбоносни за страната ни и БСП. Нашата цел е победа на европейските избори, предсрочни парламентарни и спечелването им. Вие идвате от цяла България. Знаете от първо лице колко огромна е нетърпимостта към режима на ГЕРБ и Борисов, заяви лидерът на БСП Корнелия Нинова пред Националния съвет на партията. Тя благодари на участниците във форума, че са подкрепили излизането на парламентарната група на \"БСП за България\" от парламента. По думите ѝ БСП не може да бъде смокинов лист, зад който да се скрие новата тройна коалиция ГЕРБ - ДПС - ОП. \"Извън парламента БСП е по-силна и ясно разграничена от общия сговор. Наказателният вот расте. Пред нас има реален шанс да бъдем не само опозиция, но и носители и изразители на този вот, алтернатива за обезверения българин, каза още Нинова. Ние доказахме, че битката с корупцията може да бъде наша кауза\", добави лидерът на БСП. Елена Йончева се утвърди като лице на тази битка. Тя получи признание за усилията си на нашия най-висш форум-конгреса. Нейните разследвания за корупция достигнаха до европейските медии и институции\", заяви Нинова. \"Тя е в контакт с европейската служба за борба с измамите ОЛАФ, с Генерална дирекция \"Конкуренция\", Генерална дирекция \"Вътрешен пазар, промишленост, предприемачество и МПС\" по въпросите на обществените поръчки с европейски средсва. Тя е смела, задълбочена, педантична в работата си, която може да продължи и на европейско равнище. Не на последно място тя даде надежда на българите, че не всичко е загубено и има кой да се бори с октопода, задушаващ България. Можем да обединим усилията си - тя там и ние тук заедно да продължим тази битка. Елена съчетава в себе си качествата на политик и журналист, който освен борбата с корупцията, отстоява и свободата на словото и независимата журналистика\", посочи лидерът на БСП. \"Елена обобщава образа на човек, който се бори за справедливост и свобода - две основни европейски ценности и ценности на БСП. Тя не само има най-много номинации на конференциите, но привлича и избиратели извън партията, което бе многократно заявено от хора, които не са част от партията или нейните традиционни поддръжници. С тези мотиви, ИБ на БСП предлага на Националния съвет на БСП Елена Йончева за водач на листата за европейски избори 2019 г.\", каза още Нинова. БСП да гласува едновременно за първо и второ място в евролистата си, поиска пък президентът на ПЕС Сергей Станишев.  Той бе подкрепен от Елена Йончева, която е основният му конкурент за водач като фаворит на ръководството. Така двамата дадоха знак, че не искат БСП да излезе разделена от пленума. ", "date": "2019.03.17", "title": "Нинова: Елена ще се бори с октопода в ЕП, ние тук. Станишев и Йончева поискаха пленумът да гласува първите две места в листата"}
{"url": "https://offnews.bg/tenis/grisho-nole-i-kompania-otnesoha-seriozni-kritiki-ot-bivsh-nomer-1-v-s-699470.html", "text": "Бившият номер 1 в света в мъжкия тенис Марат Сафин не спести критиките си по адрес на настоящата вълна тенисисти, сред които е и Григор Димитров. Руснакът е на мнение, че представянето им е изключително предвидимо, без наченки на каквато и да е фантазия и импровизация.\"Томаш Бердих, Григор Димитров и Милош Раонич играят един и същи тенис. Понякога дори се объркваш, защото всички са еднакви. Скучно е, а това не е хубаво за цялостното развитие на спорта.Всъщност, те въобще не играят, а действат като роботи. Мотото е: \"Винаги удряй топката колкото се може по-силно и след това ще видиш какво ще стане\". Най-добрите тенисисти като Новак Джокович и Стан Вавринка играят по същия начин. Къде са разликите? За мен няма такива.Роджър Федерер използва слайс, сервира и прави волета, така че остава непредвидим. Използва главата си. Много тенисисти може и да си мислят, че са добри колкото Федерер, но в крайна сметка нито един опонент не може да се сравнява с него. Той е най-добрият за всички времена с голяма разлика.Той си играеше с мен на котка и мишка. Винаги трябваше да тичам възможно най-много, но почти никога не успявах да го сторя. Винаги е бил кошмар\", сподели Сафин пред изданието \"Socrates Magazin\".", "date": "2019.03.17", "title": "Гришо, Ноле и компания отнесоха сериозни критики от бивш номер 1 в света"}
{"url": "https://offnews.bg/offtopic/dashteriata-na-majkal-dzheksan-s-opit-za-samoubijstvo-699451.html", "text": "Дъщерята на Майкъл Джексън - Парис, е била приета в болница снощи след опит за самоубийство, съобщава сайтът за светски новини Ти Ем Зи (TMZ). Служители на щатската полиция и на Бърза помощ са посетили дома на Парис Джексън рано сутринта вчера. Предполага се, че тя е опитала да си пререже вените, уточни бТВ. Парис вече е изписана от болницата.Според източници от семейство Джексън опитът й за самоубийство се дължи на напрежението около документалния филм за покойния й баща \"Да напуснеш Невърленд\". Филмът разказва историите на Уейд Робсън и Джеймс Сейфчък, които се сприятеляват с Джексън като деца и твърдят, че той ги е подлагал с години на сексуални злоупотреби. ", "date": "2019.03.17", "title": "Дъщерята на Майкъл Джексън с опит за самоубийство"}
{"url": "https://offnews.bg/zimni/mikaela-shifrin-zavarshi-sezona-s-60-a-pobeda-i-rekorden-kristalen-glo-699479.html", "text": "Двукратната олимпийска и петкратна световна шампионка в алпийските ски Микаела Шифрин завърши сезона в Световната купа с 60-а победа и историческо постижение. Американката бе най-бърза в гигантския слалом в андорския зимен център Солдеу и си гарантира кристален глобус в дисциплината. Това е безпрецедентно четвърто отличие в рамките на сезона, след като Микаела си осигури крайната победа за трета поредна кампания, както и титлите в слалома и супергигантския слалом.Иначе днес 24-годишната състезателка беше най-бърза след първия манш с 1:09:74 минута, а във втория допусна малка грешка в долната част на трасето, но това не се оказа фатално и тя изпревари с 0.30 стотни от секундата сензацията на състезанието Алис Робинсън от Нова Зеландия.17-годишната Робинсън, световна шампионка за девойки, заслужи място на подиума за първи път в десетия си старт за Световната купа при жените. Световната шампионка при жените Петра Влъхова от Словакия остана трета на 0.41 стотни, след като даде най-добро време във втория манш, но не успя да навакса изоставането си от първия.Шифрин триумфира за 17-и път през сезона, с което записа новото най-върхово постижение в историята на Световната купа. Американката спечели четвърти гигантски слалом за сезона и общо 11-а победа в дисциплината. Микаела е и петата скиорка, която печели в една година глобусите в двете технични дисциплини. Досега това са постигали Лизе-Мари Морерод (1977), Френи Шнайдер (1989 и 1995), Аня Першон (2004) и Таня Путяйнен (2005). Във въпросните случаи Морерод, Шнайдер и Першон също печелят и Големия глобус.Шифрин завърши като номер 1 за кампанията с 2204 точки, следвана от Влъхова с 1355 точки и Холденер с 1079 точки.", "date": "2019.03.17", "title": "Микаела Шифрин завърши сезона с 60-а победа и рекорден кристален глобус"}
{"url": "https://offnews.bg/ikonomika/bpga-iska-otmiana-na-iziskvaniata-za-kasovite-belezhki-na-gorivata-699469.html", "text": "Отмяна текстовете, които предвиждат изискването за нови реквизити на касовите бележки от 1 април за регистриране и отчитане чрез фискални устройства на продажбите в търговските обекти, изискванията към софтуерите за управлението им и изисквания към лицата, които извършват продажби чрез електронен магазин, искат от Българската петролна и газова асоциация. В своя декларация те заявяват опасенията си, че се  пред бъдещи инвестиции на членовете на БПГА. Изправени сме пред избора да не спазим една или друга разпоредба, което ни поставя в абсурдна ситуация. Поради това настояваме за отмяна на визираните текстове от Наредба № Н-18, категорични са от асоциацията. В декларацията им се казва: Българската петролна и газова асоциация би искала отново да заяви, че нейните членове винаги са подкрепяли усилията на правителството за борба със сивия сектор в търговията с течни горива и за повишаване на прозрачността на пазара. Разбираме, че въпросите, свързани с цените на течните горива, са обект на голяма обществена чувствителност и сме ангажирани с всички мерки, целящи да подобрят информираността на потребителите. В същото време нееднократно сме изразявали притесненията си относно влизането в сила на изискването за нови реквизити на касовите бележки от 1 април т. г., както е предвидено в измененията на Наредба № Н-18 за регистриране и отчитане чрез фискални устройства на продажбите в търговските обекти, изискванията към софтуерите за управлението им и изисквания към лицата, които извършват продажби чрез електронен магазин.Неведнъж сме излагали аргументите си против новите изисквания, а именно:Изразяваме принципно несъгласие с разпоредба от наредбата, която изисква като задължителен реквизит в касовата бележка да бъде посочена „покупна цена на горивото без акциз и Данък добавена стойност”. Публичното оповестяване на чувствителна за конкуренцията информация, каквато е доставната цена на горивата, би могло да доведе до предотвратяване, ограничаване или нарушаване на конкуренцията.Посочването на доставната (покупната цена) в касовите бележки би довело до разкриване на чувствителна ценова информация, така че всеки един от участниците на пазара на всички нива ще има информация за цените, по които всички негови конкуренти купуват горива и би могъл да използва тази информация за антиконкурентни цели, които не са в интерес на крайния потребител. В този дух е и решението на Комисията за защита на конкуренцията, публикувано на 11.03.2019 г. КЗК намира, че „това задължение (въвеждането на специфични изискване при извършване на продажби на течни горива, а именно фискалната касова бележка да съдържа информация относно стойност на придобиване) би могло да засегне конкурентната среда на пазарите на търговия на едро и дребно с горива, които не се подчиняват на държавна регулация по отношение на цените, а последните се определят свободно от пазарните оператори и се влияят от икономически процеси. От извършения икономически анализ е видно, че цената е най-същественият конкурентен параметър, посредством който дружествата могат да се конкурират. На следващо място, пазарът на продажба на дребно се характеризира с висока степен на прозрачност. Всяка от бензиностанциите обявява текущите си цени на табла в своите обекти, което предоставя на конкурентите й актуална и пълна информация за този конкурентен показател. Задължаването на търговците на дребно да оповестяват цените, на които закупуват горивото, с което търгуват, би пренесло тази прозрачност и на нивото на търговия на едро. Това може да има ограничаващо въздействие и върху двете вертикално свързани нива на дистрибуция, тъй като намалява стопанската независимост на пазарните участници при вземане на решения и премахва стимулите им да се конкурират.” БПГА разполага и с юридическо становище от една от най-престижните кантори в Брюксел - Covington and Burling LLP, специализирана във въпроси, свързани с конкурентното право на Европейския съюз и държавите членки. То потвърждава напълно заключенията на българската Комисия за защита на конкуренцията, че настоящите промени в Наредба № H-18, създават условия за развитие на антиконкурентни практики.2. Въвеждането на изискване за допълнителна ценова информация само и единствено по отношение на горивата е прецедент за българската нормативна практика, нарушава принципа на равнопоставеност на субектите, участващи в търговския оборот и представлява своеобразна диксриминация на конкретен икономически сектор. Според нас на търговците на горива не би следвало да се вменяват задължения, каквито нямат търговци на други стоки, към които също има голям обществен интерес.3. Посочването на покупната и продажната цена би могло да доведе до погрешни заключения и спекулативни твърдения, че разликата между двете стойности представлява печалба за търговеца на горива на дребно, без да се вземат предвид многобройните необходимо присъщи разходи на търговците. 4. Откриваме противоречие между разпоредбите на Наредба № Н-18 и изисквания на Закона за защита на потребителите. Той предвижда задължение на търговците да представят на потребителите „по ясен и разбираем начин“ информация относно „крайната цена на стоките или услугите с включени всички данъци и такси“, т.е. законодателството за защита на потребителите задължава търговеца да посочва крайната продажна цена с ДДС и акциз, така че да не няма възможност за добавяне към вече обявената цена на „скрити“ елементи, като например административни такси.5. При проучване на нормативната уредба в други страни установихме, че подобни изисквания не съществуват в законодателството на останалите държави-членки на Европейския съюз.Всичко това ни кара да се опасяваме, че няма да можем да функционираме нормално и създава риск пред бъдещи инвестиции на членовете на БПГА. Изправени сме пред избора да не спазим една или друга разпоредба, което ни поставя в абсурдна ситуация. Поради това настояваме за отмяна на визираните текстове от Наредба № Н-18.", "date": "2019.03.17", "title": "БПГА иска отмяна на изискванията за касовите бележки на горивата"}
{"url": "https://offnews.bg/sviat/nov-protest-sreshtu-vuchich-sled-sblasatcite-v-sarbia-snoshti-699452.html", "text": "Нов протест срещу президента на Сърбия Александър Вучич се очаква днес, след като късно снощи специалните сили на сръбската полиция изведоха протестиращите от сградата на националната телевизия РТС. Лидерът на партия „Двери” Бошко Обрадович призова протестиращите да продължат акцията си днес пред президентския дворец, където  Вучич ще направи обръщение във връзка с проникването в сградата на РТС.\"Приятели, мисля, че всички ние ще отидем утре на това обръщение и ще поискаме оставката му. До утре по обяд край президентския дворец”, заяви Обрадович. Опозиционните лидери Драган Джилас и Бошко Обрадович бяха сред последните изведени от сградата на РТС. След това събралите се опитаха отново да проникнат в сградата, но полицията ги избута с щитове, съобщават ТАСС и БТА.Вътрешният министър Небойша Стефанович обеща на извънредна пресконференция, че всички участници в протеста, влезли в сградата на РТС, ще бъдат наказани.Министърът на отбраната Александър Вулин нарече протестиращите \"фашисти\" и заяви, че те трябва да бъдат строго наказани. Това беше първият инцидент след месеци мирни протести срещу Вучич, коментира АП. ", "date": "2019.03.17", "title": "Нов протест срещу Вучич след сблъсъците в Сърбия снощи"}
{"url": "https://offnews.bg/politika/plenumat-na-bsp-izbira-vodach-na-evrolistata-shte-se-otkazhe-li-elena-699442.html", "text": "БСП решава днес кой ще води дружината за евровота на Национален съвет. Номинирани за водачи от най-голямата структура на партията в София са Сергей Станишев, Елена Йончева и Румен Гечев. Деница Златева и  са сред посочените от много организации на столичните социалисти за включване в евролистата. Аз и Елена от всички останали, каза вчера Станишев, като потвърди информацията, че него са посочила в 85% от местните структура на БСП. Според неофициална информация Елена Йончева не иска да става водач на листата на БСП за изборите за ЕП на 26 май, а инициативата за поставянето й начело е на лидера Корнелия Нинова.Ако някой мисли, че ще ни сблъска с Елена – няма да му се получи, ние сме приятели, коментира Станишев. Смятам, че Сергей Станишев трябва да води листата, но това не зависи от мен, заяви Йончева още в началото на февруари. Според социалисти не е изключено Йончева да се откаже в полза на Станишев и в крайна сметка да изгрее звездата на Деница Златева като № 1 в евролистата на БСП. Зам.-председателката на партията ще е втора, ако Йончева е първа, а Станишев може да остане трети, обясняват членове на партийното ръководство. Ако Станишев поведе листата, противно на искането на лидера, нещата в партията стават непредсказуеми, обясняват от \"Позитано\" 20. Нинова се мотивира с факта, че като надпартиен кандидат Елена Йончева ще привлече гласове извън твърдото ядро на БСП и ще осигури по-голяма победа на партията. Привържениците на Станишев пък са категорични, че като лидер на ПЕС той е най-високо издигналата си личност сред българските социалисти и би било абсурдно да не е водач на листата за европейския парламент. ", "date": "2019.03.17", "title": "Пленумът на БСП избира водач на евролистата: Ще се откаже ли Елена в полза на Станишев"}
{"url": "https://offnews.bg/futbol/italianetc-sravni-tcska-s-iuventus-699454.html", "text": "Новият спортен директор на ЦСКА Кристиано Джарета направи голям комплимент на тима от Борисовата градина пред медиите в родината си Италия. Той сравни \"армейците\" с италианския хегемон Ювентус.\"Харесва ми много в ЦСКА, тъй като всички в клуба \"дишат\" с футбола. ЦСКА е най-големият клуб в България и един от грандовете в Източна Европа. Ние сме нещо като Ювентус на Източна Европа.ЦСКА може да стане шампион, остават много мачове, тепърва влизаме в плейофите. През последните седем години Лудогорец доминира, но ние имаме нужния състав и екип, за да променим тенденцията\", коментира Джарета, който навърши 51 години.Той говори и за най-големия си удар като спортен директор, когато привлича в Новара португалеца Бруно Фернандеш за 20 000 евро. В момента той е най-голямата звезда на Спортинг Лисабон, а през лятото му предстои трансфер в елита на Англия.", "date": "2019.03.17", "title": "Италианец сравни ЦСКА с Ювентус"}
{"url": "https://offnews.bg/futbol/v-barselona-se-praskat-s-parfium-na-poluvremeto-699457.html", "text": "Френският защитник на Барселона Самюел Юмтити разкри една от тайните на успехите на каталунците. Според него тя е в пръскането с парфюм преди мача и по време на почивката между двете полувремена.\"Започнах да го правя още в Лион. Тогава играех в дубъла, а веднъж на тренировка с нас дойде Мамаду Диара. Миришеше хубаво. Питах го защо се е напръскал. Той ми каза, че благодарение на този навик е спечелил много трофеи с Реал Мадрид, където всички използвали парфюми на полувремето. Започнах да го правя.В Барселона не съм единствен. Благодарение на парфюмите спечелихме много трофеи в Барселона\", споделя Юмтити пред каталунското издание \"Спорт\".Споменатият Диара е играл за Реал между 2006 и 2011 година и има две титли и една Суперкупа на страната.", "date": "2019.03.17", "title": "В Барселона се пръскат с парфюм на полувремето"}
{"url": "https://offnews.bg/obshtestvo/remont-ot-utre-promenia-dvizhenieto-v-chast-ot-lozenetc-pri-drug-slag-699411.html", "text": "Ремонт по столичната ул. \"Филип Кутев\" предвещава тапа до 15 юни в район \"Лозенец\". От утре се забранява влизането на коли по тази улица в участъка от бул. \"Черни връх\" до ул. \"Атанас Дуков\", съобщи Столична община. Ще се осигурява преминаването на моторни превозни средства, обслужващи пожарната, международното висше бизнес училище и болницата.Промяната в организацията на движение се налага във връзка със ремонтни дейности по ул. „Филип Кутев” в участъка от бул. „Черни връх“ до ул. „Сребърна“. Пак от утре временно се затварят за движение участъци от ул. „11 –ти август“ и „Дунав“ до 18 април. Забраняват престоят, паркирането и влизането на пътни превозни средства по ул. „11 -ти август“ в участъка от ул. „Московска“ до пл. Св. Ал. Невски“ и по ул. Дунав“ в участъка от ул. „Московска“ до пл. „Св. Александър Невски“.В участъка на ул. „11 Август“ предстои ремонт на паважната настилка, а по ул. „Дунав“ ще бъде премахната асфалтовата настилка и ще бъде подреден паваж. И по двете улици ще бъде изградено осветление. Обектът е част от проекта за „Изграждане, възстановяване и обновяване на публични пространства в централната градска част на София- Зона 4“.", "date": "2019.03.17", "title": "Ремонт от утре променя движението в част от Лозенец, при друг слагат павета по ул. Дунав"}
{"url": "https://offnews.bg/gimnastika/vladinova-specheli-mnogoboia-na-zhulieta-shishmanova-699455.html", "text": "Невяна Владинова от клуб Левски спечели титлата в многобоя при жените на държавното първенство по художествена гимнастика за приз \"Жулиета Шишманова\" в Бургас.Владинова събра сбор от 78.700 точки, след като получи оценки 19.950 на обръч, 20.050 на топка, 20.050 на бухалки и 18.650 на лента. Днес тя ще играе на финалите и на четирите уреда.Втора е Татяна Воложанина от Левски Илиана със 75.550 точки (17.250, 20.700, 19.750, 17.850).Бронзовото отличие спечели Боряна Калейн от Левски Триадица със 74.700 точки (17.900, 20.950, 18.300, 17.550).В класирането следват Петя Борисова (Авангард) със 70.450 точки, Лъчезара Пекова (Левски) с 68.550, Анна Келман (Чар ДКС) с 65.375, Рейчъл Стоянов (Левски) с 61.400, Стоянела Асенова (Левски плюс) с 60.575 точки и други.Финалите на отделните уреди при жените са в неделя от 10.00 до 12.00 часа. Специален гост на състезанието е президентът на БФХГ Илиана Раева. Главен съдия на първенството е трикратната световна шампионка Мария Петрова.Ансамбълът на България за жени игра демонстративно по време на турнира.", "date": "2019.03.17", "title": "Владинова спечели многобоя на \"Жулиета Шишманова\""}
{"url": "https://offnews.bg/obshtestvo/klimatolog-prognozira-dazhdovno-liato-699458.html", "text": "Има вероятност лятото тази година да е по-дъждовно, прогнозира климатологът Георги Рачев по бТВ. Повече валежи ще има в западната част от страната, смята той. В следващите дни температурите ще надхвърлят 20 градуса. А дали зимата вече си е отишла? Според Рачев до края на март има вероятност да падне сняг по върховете, независимо от високите температури в момента. Според Рачев липсата на достатъчно валежи сега предвещава влажното лято. ", "date": "2019.03.17", "title": "Климатолог прогнозира дъждовно лято"}
{"url": "https://offnews.bg/obshtestvo/zhiteli-na-gorubliane-shte-blokirat-tcarigradsko-ne-narushavali-prava-699460.html", "text": "Жители на Горубляне отново ще блокират Цариградско шосе днес, протестът им е обявен от 16 до 19 часа на кръстовището с ул. „Павел Красов\" и с „Димитър Пешев\", съобщиха от Инициативния комитет на недоволните. Когато ни попитат „не нарушавате ли правата на другите граждани?\", ще отговорим „ние техните права не нарушаваме, защото те могат да стигнат до домовете си по друг маршрут, докато тези граждани нарушават нашите права, защото ползват безвъзмездно нашите земи\". Напомняме, че по данни на НСИ 41,6 % от софиянци не плащат данък и такса смет за земята, върху,която е построен блокът им, имат обаче претенции някой друг да поддържа междублоковите им пространства с общите пари на цяла София, обясняват организаторите. Те искат промяна на законодателството, което според тях в момента позволява \"национализация на имотите ни чрез устройствени планове (ОУП и ПУП). Наричат тази национализация \"принудително отчуждаване за зелени площи\". И понеже Столична община няма пари да реализира тези мероприятия, чрез пренаписване на законите, те си \"запазват\" нашите имоти за бъдещи периоди. Това продължава вече 25 години. А докато имотите ни стоят \"запазени\" ние плащаме за тях данъци и такса смет, обясняват още протестиращите. Ще излезем на \"Цариградско шосе\" и нета всички разберат какво е да си запазваш чужда собственост, заканват се от ИК. ", "date": "2019.03.17", "title": "Жители на Горубляне ще блокират Цариградско, не нарушавали права, защото има и друг маршрут"}
{"url": "https://offnews.bg/politika/izpalnitelnoto-biuro-na-bsp-predlaga-elena-joncheva-za-vodach-na-evrol-699463.html", "text": "Изпълнителното бюро на БСП, което се провежда тази сутрин преди пленума, предлага Елена Йончева за водач на листата на партията за евровота. От проведени 293 конференции, Елена Йончева има 266 номинации – тя е припозната в огромна част от партията, заяви Кирил Добрев по бТВ. Тя е флагман на борбата с корупцията в България, подчерта Добрев.По думите му с нейната номинация се търси разширяване на влиянието на БСП.Петима души са с изключително голям брой номинации, освен в. Това са Деница Златева, Иво Христов, проф. Румен Гечев, Петър Корумбашев и Момчил Неков. Добрев обясни, че предстои пленумът на партията да вземе решение. На Националния съвет могат да се правят и други предложения, уточни той. Очаква са на форума по-късно днес Станишев също да бъде издигнат за водач. ", "date": "2019.03.17", "title": "Изпълнителното бюро на БСП предлага Елена Йончева за водач на евролистата"}
{"url": "https://offnews.bg/kultura/kinokritikat-d-r-iskra-dimitrova-shte-poluchi-spetcialnata-nagrada-n-699475.html", "text": "Кинокритикът д-р Искра Димитрова ще получи специалната награда на София Филм Фест за своя принос към киното у нас.Вече пет десетилетия д-р Димитрова е автор на специализирани текстове, посветени на света на киното, а през 2019 година ще празнува своята 75-годишнина.Искра Димитрова завършва кинознание във ВГИК, Москва през 1967 година, защитава дисертация на тема „Съвременната тема в българското игрално кино“ и има следдипломна специализация в студия „Чинечита“ в Рим през 1976. Тя е кинокритик, доктор на изкуствознанието и дългогодишен редактор в списанията „Филмови новини“, „Филм“ и „Филм мания“; член на националните художествени комисии и журита на български фестивали във всички видове кино. Д-р Димитрова бе дългогодишен главен редактор на сайта на Съюза на българските филмови дейци, а също и автор на стотици теоретични и критически публикации във всекидневния и специализирания печат.С благодарност към усилията, които д-р Димитрова полага чрез създадената от нея мрежа за поддържане на разпространяването на всички важни новини, свързани със света на киното и неговото развитие в българската филмова индустрия, екипът на София Филм Фест ще ѝ връчи специалната фестивална награда на 17 март 2019, в 20.30 часа, в кино Люмиер, непосредствено преди представянето на „Сутиенът“ - най-новия филм на режисьора Файт Хелмер, в който участва легендарният сръбски актьор Мики Манойлович – и двамата специални гости на фестивала, както и прекрасната Ирмена Чичикова.", "date": "2019.03.17", "title": "Кинокритикът д-р Искра Димитрова  ще получи специалната награда  на София Филм Фест"}
{"url": "https://offnews.bg/obshtestvo/slantce-dnes-do-25-gradusa-utre-699444.html", "text": "Седмицата свършва със слънце и температури до 24 градуса. Така ще започне и новата утре, когато термометрите ще се качат даже с градус по-високо. Западен вятър ще духа в планините, но и по върховете ще е пролетно време - максималната температура на височина 1200 метра ще е около 14, на 2000 метра - около 8 градуса.Повече облаци ще има в сутрешните часове край морето, но валежи и там не се очакват. Сред вълните до 2 бала водата ще е с температура  7-9 градуса. Утре вечер обаче облаците се увеличават, а във вторник са възможни краткотрайни превалявания, на места ще прегърми, според прогнозата на НИМХ.  Дневните температури слабо ще се понижат.", "date": "2019.03.17", "title": "Слънце днес, до 25 градуса утре"}
{"url": "https://offnews.bg/tenis/rafael-nadal-se-otkaza-ot-mach-s-federer-699461.html", "text": "Испанският тенисист Рафаел Надал се отказа от участие в турнира в Индиън Уелс по здравословни причини. Така испанецът лиши феновете от очаквания сблъсък на полуфиналите срещу големия си съперник Роджър Федерер.Надал обясни, че изпитва болки в дясното коляно. Той се оттегли от участие и от надпреварата в Маями през следващата седмица, за да е напълно здрав за сезона на клей, където има да защитава цели 4680 точки от миналия сезон, тъй като преди година триумфира в Монте Карло, Барселона, Рим и “Ролан Гарос”, a в Мадрид игра четвъртфинали.Така Федерер стигна финал без игра, а негов съперник в битката за трофея ще бъде Доминик Тийм, който преодоля трудно със 7:6(3), 6:7(3), 6:4 за два часа и 31 минути 14-ия в света Милош Раонич.", "date": "2019.03.17", "title": "Рафаел Надал се отказа от мач с Федерер"}
{"url": "https://offnews.bg/izvan-terena/litceto-na-svetovnoto-v-rusia-se-ustanovi-v-maiami-699459.html", "text": "Посланикът на световното първенство по футбол в Русия през миналото лято Виктория Лопирева се установи да живее в Маями. Засега тя не планира да се връща в родината си, тъй като било все още студено.\"Ще се върна, след като се затопли\", коментира Лопирева, която стана майка за първи път през февруари. Тя кръсти сина си на аржентинския футболист Лионел Меси. По този повод тя беше зарадвана с подаръци от президента на ФИФА Джани Инфантино, който изпрати на гости на Лопирева в Маями генералният секретар на организацията госпожа Фатма Самура.Малкият Лео е получил топка с автограф от Инфантино и бебешки дрехи с емблемата на ФИФА, които са произведени в единствен екземпляр.Самата Лопирева пък е получила първата топка, с която ще се играе на световното първенство за жени през юни във Франция - Конекст 19. Топката също е подписана на нейно име и е подарък от Инфантино.", "date": "2019.03.17", "title": "Лицето на световното в Русия се установи в Маями"}
{"url": "https://offnews.bg/sviat/makron-osadi-nasilieto-i-grabezhite-pri-protesta-na-zhaltite-zhiletki-699480.html", "text": "Френският президент Еманюел Макрон остро осъди насилието при протестите на \"жълтите жилетки\" в Париж през уикенда, съобщава БНР.Действията на хората, прибегнали до насилие, не биха могли да се нарекат демонстрации, подчерта Макрон. Това са хора, които искат да разрушат републиката, дори да е с риск да убиват, каза френският президент.Много бутици на булевард \"Шан-з-Елизе\" в центъра на Париж бяха разграбени и опожарени вчера следобед на фона на новата събота на мобилизация на протестното движение на \"жълтите жилетки\" във Франция. Тентата на луксозния ресторант \"Фуке\", който в събота сутринта бе разграбен, бе подпалена за кратко. Бутици на \"Шан-з-Елизе\" също пламнаха, докато демонстранти скандираха: \"Революция!\".На фона на разграбването на магазини на емблематичния парижки булевард, протестиращи призоваваха тълпата да се насочи към намиращия се наблизо Елисейски дворец, официалната президентска резиденция.Самият Макрон обаче не бе в столицата - този уикенд той е на ски в Пиренеите, за да \"презареди\", съобщи неговата канцелария.Органите на реда се опитаха да разпръснат тълпата със сълзотворен газ и част от \"Шан-з-Елизе\" потъна в гъста мъгла.Премиерът Едуар Филип, който дойде на място, за да изрази \"своята най-голяма подкрепа\" за полицията, нарече проявите насилие \"неприемливи\". \"Тези, които извиняват или насърчават\" подобни действия, са \"съучастници\", предупреди той.Министърът на вътрешните работи Кристоф Кастанер осъди действията на, по думите му, \"професионалните\" вандали и призова полицията да отговори \"с най-голяма твърдост\".Вчерашната 18-а поред събота на мобилизация на \"жълтите жилетки\" бе белязана от нов подем на насилието, след като протестното движение бе загубило инерция през последните седмици. Сцените на грабежи и сблъсъци напомниха за станалите на 24 ноември и в началото на декември. Тогава кадрите с опустошения булевард \"Шан-з-Елизе\" и поругаването на Триумфалната арка обиколиха света.", "date": "2019.03.17", "title": "Макрон осъди насилието и грабежите при протеста на 'жълтите жилетки'"}
{"url": "https://offnews.bg/sviat/fontanat-na-belia-dom-i-reka-v-chikago-pozeleniaha-za-sv-patrik-699481.html", "text": "Водата във фонтана на Белия дом и река в Чикаго бяха оцветени в зелено по случай културния и религиозен празник, известен като Деня на Свети Патрик, който е и светецът-покровител на Ирландия, съобщава БНР.В Ирландия днешният празник протича с множество инициативи, паради, благотворителни акции, пие се бира, оцветена в зелено.За всички ирландци по света Денят на Свети Патрик е почивен ден, в който семействата се събират заедно. Денят на Свети Патрик се отбелязва особено пищно в Ню Йорк – градът с най-голяма ирландска диаспора в целите САЩ. Оцветяването на реката в Чикаго започва през 60-те години на миналия век и дава начало на паради в много градове на Съединените щати. Според легендата Свети Патрик използвал растяща в Ирландия детелина като символ на Светата Троица, когато проповядвал, затова и тя е символ на днешния празник. Твърди се също, че той е донесъл латинската азбука в Ирландия.", "date": "2019.03.17", "title": "Фонтанът на Белия дом и река в Чикаго позеленяха за Св. Патрик"}
{"url": "https://offnews.bg/obshtestvo/pochitame-chovekat-bozhi-imen-den-praznuvat-aleksej-i-aleko-699409.html", "text": "Църквата почита днес Св. преподобни Алексий, човек Божи. Имен ден празнуват Алексей, Алекси и Алеко. Името е от гръцки език и означава \"защитник\".Преподобни Алексий бил единствен син на Евфимиан и Аглаида – благочестиви, знатни и богати християни в Рим, живели през ІV век. Той получил добро образование и от ранни години обикнал бог. Родителите му го оженили за красиво момиче от царски род, но вечерта след сватбения ден, Алексий дал златния пръстен и скъпоценния си пояс на девойката и й казал: \"Пази това и Бог да бъде между мене и тебе\". , След това влязъл в своята отделна спалня, съблякъл си сърмените дрехи със скъпоценни камъни и тайно напуснал бащиния дворец и заминал от града. Той дошъл на пристанището, качил се на кораб и се отправил за Лаодикия (Мала Азия). През всичкото време по пътя той молел Бога да го избави от светската суета и да го удостои на страшния съд да застане от дясната Му страна. От Лаодикия Алексий отишъл в Месопотамия, град Едеса, гдето се намирал неръкотворният образ на Спасителя. Там Алексий раздал парите си на бедните, а сам почнал да живее като просяк пред храм \"Св. Богородица\". Той се хранел от подаяния, денем и нощем се молел.  и всяка неделя се причащавал със светите Тайни.Тежко било на семейството да понася неговото отсъствие. Дълго го търсили в града и околностите. Като видели, че Алексий не се връща, майка му в дълбока скръб се затворила в стаята си. \"Няма да изляза оттук – казала тя, - докато не узная какво се е случило с милия ми син\". Младата съпруга се затворила заедно с нея и те неутешно плачели и тъжели. А Евфимиан пращал слугите си в разни градове и страни, за да разузнаят за Алексий, но безуспешни останали техните търсения. Някои от тях дошли в Едеса, но между просяците, които се тълпели пред храма, те не познали своя млад господар и дори му дали милостиня наравно с другите просяци. Алексий ги познал и в смирението си се зарадвал, че получил подаяние от слугите си.Седемнадесет години Алексий проживял с просия пред храма \"Св. Богородица\". С дълбокото си смирение и постоянна молитва той угодил на Бога. Един от служителите на храма видял в съня си Божията Майка, която му казала: \"Въведи в църквата ми Божия човек, защото молитвата му стигна до Бога и както венец върху царска глава, така Дух Светий ще почива върху него!\" Църковнослужителят недоумявал за кого са тия думи, но видението се повторило и Божията Майка посочила просяка, който седял при храмовите врати. Оттогава всички започнали да оказват на Алексий голяма почит. Тогава той, като не желаел човешка слава, тайно напуснал града. Качил се на кораб, който отплавал за Киликия, като мислел да се посели там при църквата \"Св. ап. Павел\". Но случило се съвсем друго. При пътуването по море се дигнала страшна буря. Корабът, след като се лутал дълго, излязъл на бреговете на Италия, недалече от Рим. Алексий решил да отиде в Рим и там да живее около дома на своя баща.Приближавайки се до родителската къща, той срещнал баща си, който се връщал от царския дворец, придружен от многобройни слуги. Алексий му се поклонил до земята и казал: \"Рабе Божи, смили се над мене бедния и дай ми ъгъл в твоя дом, за да мога да се храня с трохите, които падат от трапезата ти! А Господ ще те благослови и ще ти даде царството небесно, и ако имаш някого от твоите близки да странства, ще го завърне благополучно.\" Тия последни думи напомнили на Евфимиан за любимия му син. Той се просълзил, заповядал да дадат на просяка една колиба до неговия дом и, обръщайки се към слугите, казал: \"Ще дам награда на тоя от вас, който ще се грижи за просяка и ще му носи храна от моята трапеза\".Така почнал да живее св. Алексий пред вратите на бащиния дом. Никой не могъл да го познае, понеже седемнадесет години, прекарани в бедност и лишения, съвършено изменили неговата външност. Всеки ден един от слугите донасял на бедняка храна от трапезата на бащата, но той я раздавал на бедните, като сам се задоволявал с хляб и вода. Непрестанно се молел, причастявал се всяка неделя, понасял с най-голямо търпение бедността, презрението и оскърбленията, често нанасяни му от слугите, които му се присмивали, хулели го и дори понякога го биели. По-тежко за него било едно друго изпитание: в своята колиба, която се намирала до самия бащин дом, той могъл да чува плача и риданията на майка си и жена си, които не преставали да тъжат за него. Но той твърдо решил да принесе тая привързаност в жертва на Бога и докрай устоял в своето намерение.Тъй минали още 17 години. Бог предезвестил на Алексий близката му смърт. Тогава той поискал хартия и мастило от слугата, който го наглеждал, и описал целия си живот от момента, в който напуснал бащиния дом. Около това време, както разказва преданието, папа Инокентий служел божествена литургия, на която присъствал и цар Хонорий (395-423). През време на богослужението изведнъж всички чули думите: \"Потърсете Божия Човек, който се готви да излезе от тялото, за да се помоли за града!\". Всички били обзети от страх и недоумявали – за кого ли се отнасят тия думи! Но на другия ден през време на всенощната църковна служба същият тайнствен глас казал: \"В дома на Евфимиан търсете Божия човек!\". Царят и папата сами поискали да отидат в дома на Евфимиан. Той излязъл да ги посрещне според обичая със свещи и тамян.Веднага в стаята, където се намирали с Евфимиан царят и папата, влязъл слугата, комуто било поръчано да се грижи за Алексий и рекъл: \"Господарю, не е ли оня просяк, когото ми повери ти, човекът Божи? Той цяла нощ прекарва в молитва, спазва строг пост и понася оскърбленията с търпение и кротост.\" Като чул това, Евфимиан се отправил в колибата, в която живеел Алексий, и го повикал от прозореца, но отговор нямало. Повикал го три пъти и като не получил отговор, влязъл в колибата. Там просякът лежал мъртъв. Лицето му било покрито. В ръцете му имало изписана хартия. Евфимиан открил лицето му и видял, че сияе с необикновена светлина. Той поискал да вземе хартията, но не могъл да я изтръгне от ръцете на умрелия.Тогава се върнал в дома и казал на императора и папата: \"Намерих този, когото търсим, но го намерих вече мъртъв.\" Царят заповядал да приготвят богат одър; изнесли тялото на просяка от бедната колиба, поставили го на одъра и всички коленичили и му се поклонили.Тогава императорът взел от ръката на умрелия изписаната хартия и сред общо мълчание, започнали да четат написаното. Евфимиан скоро узнал, кой е бил покойникът. Съкрушен от скръб, той паднал на земята, ридаел и прегръщал мъртвото тяло на сина си, като казвал: \"О, мило мое дете! Защо ти така ни натъжи? Колко години прекара до къщата ми, видя скръбта на родителите си и не ги утеши! Какво да правя сега? Да оплаквам смъртта ти или да се радвам за завръщането ти?\" Аглаида и снаха й, като чули виковете и риданията, поискали да узнаят, какво се е случило. А когато чули, че умрелият просяк е същият Алексий, закогото тъй дълго тъгували, те с плач и ридание излезли от своя затвор, промъкнали се през тълпата и прегърнали бездиханното тяло. Всички плачели, като гледали тяхната дълбока и безутешна скръб.Одърът с тялото на праведния Алексий бил поставен на площада по повеля на царя и папата и жителите на Рим идвали да се поклонят на светите мощи на Божия човек. ", "date": "2019.03.17", "title": "Почитаме Човекът Божи, имен ден празнуват Алексей и Алеко"}
{"url": "https://offnews.bg/kultura/nagradite-na-23-tia-mezhdunaroden-filmov-festival-sofia-film-fest-699476.html", "text": "23-тият Международен филмов фестивал София Филм Фест представи 189 филма от 53 държави. Над 300 бе броят на международните гости, между които режисьори, продуценти, актьори, фестивални директори, медийни и киноексперти.На 16 март 2019 в Зала 1 на НДК се състоя Церемонията по връчване наградите на фестивала. София Филм Фест е част от Календара на културните събития на Столична община за 2019 година.МЕЖДУНАРОДНОТО ЖУРИ ЗА ПЪРВИ И ВТОРИ ИГРАЛНИ ФИЛМИ в състав:Ник Пауъл (Великобритания) – продуцент, президент на журито Стас Намин (Русия) – продуцент, музикант, композитор, режисьор Хазар Ергючлю (Турция) – актриса Ева Подгурска (Полша) – режисьорИлиян Метев (България) – режисьорвръчи следните награди:ГОЛЯМАТА НАГРАДА „СОФИЯ – ГРАД НА КИНОТО” ЗА НАЙ-ДОБЪР ФИЛМ в Международния конкурс за първи и втори игрални филми, в размер на 7 000 евро, осигурени от Столична община, на филма „ЧУДОВИЩА” (Румъния) на режисьора Мариус Олтеану и продуцентите Клаудиу Митку, Карла Фотеа и Мариус Олтеану.СПЕЦИАЛНАТА НАГРАДА НА ЖУРИТО е за филма „ПРАСЕТО” (България) на режисьора Драгомир Шолев, стартирал като проект от професионалната платформа за кино София Мийтингс.НАГРАДАТА ЗА РЕЖИСУРА е за Нора Фингшайд за филма й „ИЗВЪН СИСТЕМАТА” (Германия).НАГРАДАТА JAMESON ЗА БЪЛГАРСКИ КЪСОМЕТРАЖЕН ФИЛМ в размер на 6 000 евро, беше присъдена на филма „РОЗИ В НОЩТА” (България) на режисьора Пенчо Кунчев.ПОЧЕТЕН ДИПЛОМ (Special Mention) на журито в конкурса за Наградата Jameson бе присъден на филма „ПИПНАХ ТЕ!” (България) на режисьорката Стефани Дойчинова.НАГРАДАТА НА ПУБЛИКАТА беше определена от вота на зрителите за най-добър филм от Международния и Балканския конкурс на СОФИЯ ФИЛМ ФЕСТ и бе връчена от легендарната режисьорка Агнешка Холанд на филма „СНИМКА С ЮКИ” (България) на режисьора Лъчезар Аврамов, представян като проект на София Мийтингс.НАГРАДАТА „ДОМЕЙН БОЙАР” ЗА НАЙ-ДОБЪР БАЛКАНСКИ ФИЛМ се присъди от международно жури с президент Махмут Фазъл Чошкун (режисьор, Турция) и членове Ренате Рожинас (филмов експерт и куратор, Германия) и Виктор Божинов (режисьор, България), на филма „НЕЙНАТА РАБОТА” (Гърция-Франция-Сърбия) на режисьора Никос Лабот, стартирал като проект от София Мийтингс.Балканското жури присъди и ПОЧЕТЕН ДИПЛОМ (Special Mention) на филма „ТОВАРЪТ” (Сърбия-Франция-Хърватска-Иран-Катар) на режисьора Огньен Главонич.НАГРАДАТА ЗА НАЙ-ДОБЪР ДОКУМЕНТАЛЕН ФИЛМ беше присъдена от международно жури с президент Лиам Сен-Пиер (режисьор, Великобритания) и членове Цветан Драгнев (режисьор, България) и Деян Парушев (режисьор, Франция-България) на филма „ТАЙНИЯТ ЖИВОТ НА ВЕРА” (Финландия-Дания-България) на режисьора Тонислав Христов.Документалното жури присъди и ПОЧЕТЕН ДИПЛОМ (Special Mention) на филма „ЗА БАЩИТЕ И СИНОВЕТЕ” (Германия-САЩ-Сирия-Ливан-Холандия-Катар) на режисьора Талал Дерки.Журито на ФИПРЕССИ в състав Йосиф Проимакис (Гърция), Хосе Луис Лоса Гарсиа (Испания) и Катерина Ламбринова (България) присъди НАГРАДАТА НА ФИПРЕССИ на филма „ПРАСЕТО” (България) на режисьора Драгомир Шолев.НАГРАДАТА НА ГИЛДИЯТА НА БЪЛГАРСКИТЕ КИНОКРИТИЦИ за балкански филм се присъди на филма „ПЕПЕРУДИ” (Турция) на режисьора Толга Карачелик, стартирал като проект на София Мийтингс.НАГРАДАТА на МЛАДЕЖКОТО ЖУРИ на фестивала определи за най-добър филм от Международния конкурс „ТЕХЕРАН, ГРАД НА ЛЮБОВТА” (Иран-Великобритания-Холандия) на режисьора Али Джаберансари.НАГРАДАТА за НАЙ-ДОБЪР БЪЛГАРСКИ ИГРАЛЕН ФИЛМ беше връчена от журито от фестивални селекционери Андрей Танасеску (програматор на Торонто МФФ, Румъния), Ленка Тирпакова (Карлови Вари, Чехия), Анке Донерстаг (Котбус, Германия) и Барбара Лорей де Лашариер (Франция) на филма „ПРАСЕТО” (България) на режисьора Драгомир Шолев.На 23-тото издание на София Филм Фест бе връчена НАГРАДАТА НА СОФИЯ на Столичната община за цялостен принос към световното кино на:КШИЩОФ ЗАНУСИ, режисьор (Полша)БИЛЕ АУГУСТ, режисьор (Дания)КИРИЛ МАРИЧКОВ, композитор и музикант (България)На 17 март от 20.30 в кино „Люмиер Лидл“ ще бъде връчена и Наградата на София Филм Фест (почетен диплом) на киноведа Искра Димитрова (България).На 16-ото издание на СОФИЯ МИЙТИНГС бяха присъдени следните НАГРАДИ:Наградата на CINELAB (Румъния) в размер на 25 000 евро за услуги в пост-продукция беше присъден на проекта NO LAND FOR ME (Израел), представен от режисьора Рам Нехари, продуцента Ифат Престелник и сценариста Яир Гринбърг.Наградата на FOCUSFOX Studio (Унгария) в размер на 10 000 евро за услуги в пост-продукция бе присъдена на проекта DECONSTRUCTION (България), представен от режисьора Павел Г. Веснаков и продуцентката Веселка Кирякова.Наградата на EASTWEST Filmdistribution – сценарна консултация със Стивън Голдшмит (Ирландия-САЩ), „скрипт доктор“ и сценарист на стойност 5 000 евро, бе връчена на проекта NAJVA (Турция-България-Канада), представен от режисьора Гьозде Курал и продуцентите Угюр Кан Гюрсьозлю, Марсел Гиру и Димитър Гочев.Наградата за млад продуцент от YAPIMLAB (Турция) – едноседмични консултации на филмов проект в Истанбул или Анталия по време на филмовия фестивал Анталия на стойност 5 000 евро и възможност за представяне пред турски продуценти, получи проектът INKWASH (Румъния), представен от режисьорката Сара Цоракидис и продуцентката Анка Пую.VILLA KULT Residency Award бе връчена на български филмов проект. Наградата дава възможност за 5-дневна визита в Берлин, с покрити разходи за път и настаняване, и бе присъдена на режисьора Петър Крумов за проекта WINDY DAYS ARE GOOD FOR FLYING (България), продуцент Росица Вълканова.Двама продуценти на наградени проекти на София Мийтингс ще бъдат акредитирани за PRODUCER’S NETWORK CANNES MARKET.CROSSROADS ще селектира и представи проект от София Мийтингс.MEDITERRANEAN FILM INSTITUTE връчи на проекта INKWASH (Румъния) стипендия от MFI, за да участва в MFI Script 2 Film Workshops.", "date": "2019.03.17", "title": "Наградите на 23-тия Международен филмов фестивал София Филм Фест"}
{"url": "https://offnews.bg/nashite-avtori/izlez-razkaz-s-prodalzhenie-ot-zdravka-evtimova-699387.html", "text": "- Какво направи ти? Какво направи, глупако – жената с прошарената коса приказваше бавно и равно, като че Струма беше замръзнала под езика ѝ. Само лед, бял като антибиотик - това беше гласът ѝ. Даже нещо още по-грозно беше, но никой глас не бива да го наричат с думата „брадва“, защото тя може само да цепи и да реже глави. – Кажи ми! – продължи ледът.Детето се страхуваше, когато баба му Елена приказваше така с неговия баща.Мъжът стоеше - висок почти до електрическата крушка, а може би до облаците, както се струваше на хлапето, свито под масата.- Дадох ги – каза високият мъж. Беше с кафява коса, като нощта, когато човек е изгубил всичко и наоколо няма никакъв Господ да помогне.- Колко ѝ даде? - не само старата маса, цялата стая замръзна. Детето се криеше, свито на топка. И двете му ръце бяха превързани с бинт, много широк, толкова грамаден, че освен дланите би хванал и двете ръце до лактите.Малката беше чувала от баба си, че когато сипеш отровни капки в очите на човек – той може да е престъпник, дори крадец, по-зъл от Риж Димитър - но ръцете ти изсъхват. Затова хлапето бе овързало своите с бинт, никой да не вижда как полека стават на прах.На стола до масата седеше мъж с прошарена коса, много красив човек, тих, който не казваше нито дума, взираше се в ноктите си и сякаш го нямаше в тази стая. Тук печката бумтеше, във фурната къкреше ядене – месо с картофи от старата коза, която бяха заклали преди два дни. Красивият човек ѝ бе прерязал гръкляна, защото тя повече не можеше да се запложда. Досега беше родила единайсет ярета, бели като аспирин, млякото ѝ не миришеше, от него ставаше сирене за чудо и приказ, избиваха мътеница и козе масло.- Дядо – прошепна момичето.Дори то, огънато на осморка под масата, знаеше, че ако сложиш извлек от равнец и змийско мляко и го разбиваш много, много време, става лек за горено и за подсечено бебе. Намазваш подсеченото дупенце и то става като ново. Още по-хубаво става цялото дете.Като закла козата, красивият възрастен мъж не запали цигара, защото още щом се ожени, жена му събра цигарите и ги изгори в печката. После му даде да пие някакъв бъркоч, от който при най-тънката мисъл за тютюна го заболяваше под ребрата отдясно - може би черния дроб - и под сърцето отляво. Той стоя така до закланата коза, като че някой бе заклал него, после притича до къщата. Влезе вътре и не се събу, нещо, което не беше правил, откакто се роди единственият му син; още веднъж бе влитал обут да обади на жена си, че им се е родила внучка. Дамянка.Сега връхлетя обут и ботушите му оставиха мръсна следа, като престъпници, но той не ги забеляза. Сигурно се беше разболял или беше откачил. Мъжът грабна едно от шишетата в шкафа в антрето - беше оная ракия за разтривки, от която грипът се страхуваше като дявол от евангелие или от тамян, в тая къща никой не разбираше от дяволските работи.От стената в кухнята ги гледаше една икона на Богородица с малкия Исус. Богородица имаше голямо сърце, по-голямо от цялата земя и слънцето. Тя помагаше на майки, на деца, на животни, на болни и здрави и душите за мъртвите приласкаваше Божията майчица. Красивият грабна ракията за разтривките, която никой нямаше право да пипа без позволението на жена му. Но той не поиска и не потърси позволение. Отнесе пълното шише до закланото животно – кожата беше бяла като аспирин - и отля безценно питие - много отля, може би половината, после отпи.Жена му, висока, мършава като свещ, го видя през прозореца. Нищо не каза. Тя обикновено нищо не му казваше, само го поглеждаше, присвила очи като острие на сабя. Сега мъжът се изправи, но острието на сабята не погледна, той остана с калните си обувки в антрето, черните му следи се виждаха като престъпници с ръце в белезници.- Бабо, не се карай на тате – каза момичето. – Дал е пари на мама.Брадатият мъж гледаше кой знае къде и сигурно не бе чул нищо.Баща му, неприлично красив за напредналата си възраст, отпусна ръка. В нея, като най-грозен виновник, стискаше шишето със скъпата ракия срещу грип. Жената я измъкна от пръстите му, после вдигна ръка, тънка, направо дръжка на чук, и го докосна по рамото. За една секунда го докосна и не направи нищо повече.Синът им, заровен в брадата си, не ги виждаше.Какво стана после, очите на стария ли се объркаха – едва ли, при такава жена влажната буза е само за подигравка работа. Сигурно мухичка се беше напъхала в окото му, но като се замисли човек откъде пък накъде мухичка през март? Знае ли човек какво бе паднало в очите на този мъж.Във фурната къкреше ядене с картофи и с ребрата на старата коза. Детето с превързани длани чакаше под масата. То бе започнало да се крие там от мъничко, когато строши една много важна чаша. От нея майка ѝ и баща ѝ бяха пили вино, когато ги венчаха в община Радомир. Беше прескъпа кристална вещ, по-скъпа от къщата, в която живееха – така си мислеше детето и като я счупи - за пръв път се спотаи под масата. Тъмна и гъста жал го заля, че е разбило такова разкошно нещо от кристал – опита се да го залепи с лепилото за тетрадки, но не можа и освен че се пъхна под масата, омота главата си в старата риза на дядо си. Сега обаче бе престанало да омотава глава в парцали и особено в полиетиленови торбички. Баба ѝ я беше предупредила, че може да се задуши.Тате, тате - пошепна детето, но брадата мълчеше.Момичето се сви до краката на красивия стар мъж, на който казваха, че слава Богу приличало, и гледаше баба си, за която подхвърляха, че слава Богу не приличало.- Колко пари бяха, Христо? – обърна се старата към бащата на детето.Когато баба му говореше с толкова камък в гласа си, момичето знаеше, че човекът, когото ще лекуват билките на мършавата Елена, много ще го боли. Баба ѝ ставаше на камък, за да не се размеква и по-бързо да реже. Като отрежеш бързо, болката има по-малко време да мисли, обърква се и не знае къде да те захапе. Сега баба Елена баща ѝ ли искаше да удари? Какво щеше да реже от него?- Осем хиляди и сто – каза бащата на детето. Той също беше много красив, но това се не се забелязваше заради брадата. Не брада, а кафява мечка сякаш се бе покатерила върху лицето на баща ѝ. Тая лоша мечка искаше да го изяде.- Искаше да купиш жена си, че да остане при тебе? – равно и бавно казваше баба ѝ. Тя равно и бавно заръчаше на детето да прочете ТРИ страници от „Пипи Дългото чорапче“, а в тая книга всичките думи бяха дълги и много трудни. Жалко за хубавите картинки. Понякога баща ѝ - и той, и момичето знаеха, че не трябва да правят това – но баща ѝ прочиташе десет страници от Пипи и колко хубаво беше тогава!Пипи беше страхотно дете. Дамяна, смело момиче, също се опита да вдигне някакво животно на мускули – засега не кон, а котарака Мъркан. Мъркан я одра, тогава тя вдигна две пилета, които току-що се бяха излюпили. Но щом дете вдигне две пилета, все някога ще може да вдигне кон, стига да не му изсъхнат ръцете.Баба ѝ каза: – „Ако искаш да не ти изсъхнат ръцете, намажи ги с извлек от равнец, подбел и Дебела Мара.“ „ Не знам какво е „Дебела Мара“ – изплака детето, защото не беше сигурно какво точно беше „Дебела Мара“.- Щом не знаеш, ще ти изсъхнат ръцете – каза толкова равно и бавно баба ѝ, че Дамяна избута стола до шкафа, сложи на него едно малко столче, на което сядаше да си събува и обува ботушите точно до външната врата. Покатери се на стола, после на столчето, докато стигна до една много дебела книга, в която баба ѝ беше снимала Дебелата Мара. Взе грамадната книга, рови вътре, рови и започна много да се съмнява това ли е „Дебела Мара“, или онова.- Бабо това ли е Дебелата Мара, или онова? – попита детето и показа първо едната снимка, после другата.- Ти къде беше, като те учих кое какво е? – отряза прошарената коса толкова равно, че Дамянка пусна една сълза, която светкавично набута обратно в окото си или може би я изтри с ръкава на фланелата си от домашно предена вълна.Вместо да се превие пред сълзите, детето грабна метлата, измете цялата кухня, после взе парцал и изми калните следи от ботушите на дядо си - два пъти. След това избърса праха от телевизора, макар че върху него нямаше прашинка, приближи се до баба си и много тихо, така че думите ѝ дори не можеха да да си стъпят на краката, прошепна:- Моля, бабо, изметох в кухнята, измих в антрето и почистих праха от шкафчето под телевизора. Мога ли да ти задам един въпрос?- Можеш.- Моля, бабо, кажи ми – това ли е Дебела Мара, или онова?- Това – отвърна жената с прошарената коса. – И повече няма да ти казвам.- Благодаря, бабо.Затова сега, притихнало дълбоко под масата, хлапето беше сигурно, че ръцете му няма да изсъхнат, но се чудеше защо баба му приказва толкова равно. Толкова спокойно, че коремът на дребната се обтегна, като че в него бе попаднала пиявица и го изсмукваше отвътре.- Жена ти взе ли ги? – попита баба ѝ. - Взе ги.- Всичките ли ги взе? Нищо ли не ти остави ? – равният глас ставаше все по-равен, толкова равен, че от пиявицата в корема на Дамяна се излюпи змиорка.- Остави ми десет лева... но…- Какво но?- Аз не ги взех – каза бащата на Дамяна.- Тя затова целуваше сълзите ти – каза баба ѝ. – За осем хиляди и сто лева.- Щом човек изпие сълзите ти, той става твое другарче до края на живота ти – обади се Дамяна изпод масата. – Ти ми го каза, бабо.Баща ѝ мълчеше в кафявата си брада, и добре че я имаше – помисли си дъщеря му. Иначе може би шията му щеше да изсъхне.- Тя изпи сълзите ти и отиде при Риж Димитър.- Зная – каза баща ѝ толкова тихо, като че говореше онази мушичка, която влизаше в очите на хората през март, след тоя нов, леден сняг. Сигурно много тежеше брадата на баща ѝ, защото главата му се отпусна надолу, много по-надолу от шишетата с отвара от змийско мляко срещу изгорено и подсечено.Точно когато брадата заедно с шията на баща ѝ щеше да изсъхне, дядото на Дамянка стана. Той ходеше толкова тихо, да се чуди човек къде стъпва – на пода ли, или лети. Дядо ѝ стъпи някъде, стигна до голямото шише с най-скъпата ракия - него никой нямаше право да пипа без разрешение на баба ѝ – но дядо ѝ го взе, сипа малко ракия, пет капки, защото той бе умен човек и знаеше, че сръднята не помага на никого - после надигна шишето.Тоя човек пиеше толкоз рядко, че може да те заболи глава, докато си спомниш кога е пил за последно и повече ще те боли тая глава, отколкото ако си чел три страници от горката Пипи с дългото чорапче. Но сега дядо ѝ пи, пи, пи, пи – толкоз, че баба Елена отиде до него и измъкна шишето от ръцете му.- Не се карай на сина. Жена му.. отиде си …Баба ѝ гледа мъжа си сто часа, после спря да го гледа, дълго време не го погледна. Изведнъж каза:- Излез!", "date": "2019.03.17", "title": "Излез: разказ с продължение от Здравка Евтимова"}
{"url": "https://offnews.bg/sviat/zhertvite-na-napadenieto-v-nova-zelandia-stanaha-50-699456.html", "text": "Броят на жертвите на нападението срещу две джамии в новозеландския град Крайстчърч достигна 50, след като полицията откри още едно тяло. Загиналите са на възраст от 3 до 77 години. Пълните подробности за загиналите все още не са потвърдени от властите. В списъка са включени имената на 44 мъже и жени. Ранените са 50 души, като 36 от тях остават в болница. Двама души са в критично състояние.Междувременно стана ясно, че кабинетът на премиера на Нова Зеландия Джасинда Ардън е получил „манифеста“ на Брентън Тарант 9 минути преди атаката. „Аз бях една от повече от 30 получатели на манифеста, които ми бяха изпратени по електронната поща 9 минути преди нападението. В него не е имало включена локация, нито специфични подробности“, каза Джасинда Ардън, допълвайки, че документът е бил препратен на разузнавателните служби две минути, след като е бил получен. Ардън обяви, че ще поиска отговори от \"Фейсбук\" и другите социални медии за това как атаката е била излъчвана от нападателя на живо в платформите им. Видео, в което нападателят стреля по жертвите си, беше излъчвано в продължение на 17 минути, а след това беше споделено в \"Туитър\", \"Ю Тюб\" и няколко други платформи.В същото време в изявление \"Фейсбук обяви, че за първите 24 часа след атаката са били премахнати 1,5 милиона видеоклипа на атаката, от които 1,2 милиона са били блокирани още при качването им. ", "date": "2019.03.17", "title": "Жертвите на нападението в Нова Зеландия станаха 50"}
{"url": "https://offnews.bg/futbol/lokomotiv-plovdiv-pisa-trojka-na-10-bistrichani-699482.html", "text": "Локомотив Пловдив победи Витоша Бистрица с класическото 3:0 в двубой от 26-ия кръг на Първа лига, игран на стадион \"Бистрица\". Домакините обаче останаха след половин час игра с десет души и това предопредели до голяма степен развоя на мача.Срещата беше решена с попадения на Един Бахтич (66'), Митко Илиев (83') и Ален Ожболт (90'). По този начин Локо успя да материализира своето числено превъзходство след дирекният червен картон на Михаил Милчев.Футболистът преждевременно отиде под душовете в 32-ата минута. Въпреки това, Витоша можеше и да промени развоя на събитията, ако още при резултат 0:1, страничната греда не бе ударил Четин Садула.Победата пък на практика гарантира на \"смърфовете\" участие в елиминационната фаза за място в Лига Европа, тъй като има 14 точки преднина пред преследвача Септември при оставащи 6 мача в групите на втората осмица.", "date": "2019.03.17", "title": "Локомотив Пловдив писа тройка на 10 бистричани"}
