{"url": "https://offnews.bg/sviat/prezidentat-na-kitaj-posreshtna-s-pochesti-rumen-radev-snimki-706632.html", "text": "Президентите Румен Радев и Си Дзинпин се договориха на среща в Пекин за издигане на двустранните отношения между България и Китай на ниво стратегическо партньорство. Българският президент е на държавно посещение в Китай от 1 до 5 юли по покана на своя китайски колега.\"България приема инициативите „Един пояс, един път“ и „17+1“ не само като проекти за транспортна свързаност, а като инвестиция в бъдещето и просперитета на държавите, които участват в тях\", заяви Румен Радев. Българският президент даде висока оценка на постигнатото от китайската държава през последните десетилетия по отношение на повишаването на стандарта на живот, борбата с бедността и създаването на възможности за развитие на китайските граждани.Двамата президенти бяха единодушни, че стратегическото разположение на България като една от „вратите“ на инвеститорите към ЕС и общия европейски пазар налага много по-активно използване на възможностите на българската транспортна инфраструктура – летища, железопътни връзки, пристанища, автомагистрали. „Най-краткият търговски маршрут е и най-евтин“, заяви Румен Радев и добави, че страната ни има потенциал да се утвърди като логистичен център в Югоизточна Европа за пренос на стоки от Азия към Европа и вече има заявен инвеститорски интерес от водещи в света компании в тази област.Откриването на директна авиолиния между двете държави е ключово условие за улесняване на диалога и насърчаване на взаимните инвестиции, търговията, туризма, както и обмена в образованието, науката и културата, подчерта още българският президент. Си Дзинпин заяви, че авиокомпаниите се стремят да постигнат максимални печалби, но на държавно ниво трябва да бъде създадена рамка, която да отговори на новия характер на двустранните отношения, и откриването на пряка авиолиния е естествена стъпка в тази насока. Китайският президент увери, че ще даде незабавни указания за пристъпване към консултации между съответните компетентни институции от двете държави с цел ускоряване на този процес.Създаването на българо-китайски център за научно-технически изследвания и иновации в София с подкрепата на китайски компании, който да насърчи трансфера на технологии и знания между Европа и Китай и да създаде нова среда за повишаване на конкурентоспособността на икономиките на двете държави, също беше във фокуса на срещата на държавните глави. Си Дзинпин изрази интереса на Китай към проекта и призова за повече информация за областите, в които центърът ще фокусира своята дейност.Румен Радев и Си Дзинпин обсъдиха откриването на клон на китайска банка в България, който следва да стимулира дейността на китайските инвеститори и реализацията на проекти от взаимен интерес. По думите на българския президент, двете държави следва да разширят партньорството си в сферата на финансовите технологии, в които българските компании имат водещи позиции по отношение на финансовите трансакции, финансовия контрол и банковата сигурност.Съществувалият повече от две години проблем с изпълнението на изискванията за внос на селскостопанска продукция в Китай от български фирми-износителки на млечни продукти беше поставен на срещата от Румен Радев, който получи уверение от Си Дзинпин, че въпросът ще бъде разрешен. Четирите фирми, които са били засегнати, вече са в списъка на Китайските митници за компаниите, които имат разрешение за осъществяване на такъв внос. Си Дзинпин изрази интереса на китайската страна и за последващо разширяване на вноса на храни и напитки от България.Румен Радев благодари на своя китайски колега за увеличаването на броя на стипендиите за младите българи, които избират да завършат висшето си образование в Китай. Българският президент открои и отличните условия, които предлагат българските висши училища за чуждестранни студенти както по отношение на студентските такси, така и на качеството на образованието, което е признато в Европейския съюз.В Пекин българският държавен глава и негова съпруга бяха посрещнати с официална церемония на източния площад пред Великата зала на народите.По-рано през деня президентът Румен Радев проведе срещи с председателя на Постоянния комитет на Общокитайското събрание на народните представители Ли Джаншу, с представители на държавните и политическите институции, отдаде почит и положи венец на мемориала на народните герои на площада „Тианънмън“.Съвместна декларация между Република България и Китайската народна република за установяване на отношения на стратегическо партньорствоПо време на посещението Президентът Румен Радев проведе разговори с Председателя Си Дзинпин, срещна се с Ли Къцян, Председател на Държавния съвет на Китайската народна република и с Ли Джаншу, Председател на Постоянния комитет на Общокитайското събрание на народните представители на Китайската народна република. Двамата държавни ръководители обмениха мнения по двустранните отношения, сътрудничеството между страните от Централна и Източна Европа и Китай, отношенията между Европейския съюз и Китай и по други международни и регионални въпроси от взаимен интерес, като постигнаха широк консенсус. С цел солидно и стабилно развитие на двустранните отношения, двамата държавни ръководители обявиха издигането на отношенията между Република България и Китайската народна република на ниво стратегическо партньорство.1. Двете страни подчертават, че през 2019 година се отбелязва 70-годишният юбилей от установяването на дипломатически отношения между Република България и Китайската народна република. Двете страни ще поддържат контакти на високо ниво и ще организират редица тържествени събития. Президентът на Република България Румен Радев поздрави китайската страна за 70-тата годишнина от създаването на Китайската народна република. Българската страна високо оценява забележителните постижения в социално-икономическото развитие на Китай и пожелава искрено успех в реализирането на „китайската мечта“ за Великото възраждане на китайската нация.2. Двете страни единодушно изразяват взаимно уважение към избрания път за развитие, суверенитета, териториалната цялост и фундаменталните интереси на другата страна. Българската страна потвърждава, че неотклонно се придържа към принципа за „един Китай“.3. Двете страни изразяват желанието си за осъществяване на целите, заложени в подписания междуправителствен Меморандум за разбирателство за съвместно реализиране на инициативата „Един пояс, един път”, спазвайки принципите на широки консултации, съвместен принос и взаимна изгода, да стимулират практическото сътрудничество в различните области, с цел реализиране на инициативата „Един пояс един път“ по висококачествен начин.4. Двете страни ще продължават да стимулират пристанищното сътрудничество и ще подкрепят китайските предприемачи, които на основата на пазарни принципи да участват в сътрудничеството по проектите на пристанище Варна и други проекти.5. Двете страни дават висока оценка на позитивните резултати в областта на икономиката и търговията между България и Китай, с единодушно мнение за укрепване на практическото сътрудничество в сферите на търговията, инвестициите, инфраструктурата, малките и средни предприятия, електронната търговия и други.6. Двете страни изразяват желание пълноценно да използват механизмите на Междуправителствената смесена комисия за икономическо сътрудничество за реализиране на нейната водеща роля на макро равнище, като така се стимулират двустранната търговия и взаимните инвестиции. Двете страни ще продължат да създават открита и прозрачна бизнес среда за предприятията и да гарантират законните им права. Китайската страна ще приветства участие на българската страна в Третото международно изложение за вносни стоки в Китай, което ще се проведе през ноември 2020 година в град Шанхай.7. Двете страни ще продължат да издигат равнището на сътрудничество в областите на производството и преработката на селскостопанска продукция, на научните изследвания, технологиите и инвестициите в земеделието и на търговията със селскостопански продукти. Те ще поощряват участието на фирми в изложения и панаири, организирани в двете страни. Двете страни оценяват положително сътрудничеството между техните митнически органи и сътрудничеството в областта на инспекцията и карантината, както и да издигат равнището на това сътрудничество. Китайската страна приветства вноса на повече висококачествени български земеделски продукти, отговарящи на стандартите за инспекция и карантина на китайския пазар.8. Двете страни се съгласиха да разширят сътрудничеството в областите на културата и на туризма, както и сътрудничеството на местно ниво, с цел задълбочаване на контактите и приятелството между двата народа. Двете страни придават голямо значение на сътрудничеството в областта на образованието, науката и технологиите. Те ще увеличават и задълбочават обмена на студенти, езиковото обучение, научно-изследователските дейности между висшите учебни заведения и други. Двете страни подкрепят сътрудничеството в съвместни научни изследвания между научните институции, фирмите и други организации по определени от двете страни приоритетни направления, насърчават изграждането на съвместни лаборатории или научно-развойни центрове, стимулират прилагането на научно-изследователските резултати в бизнеса и индустрията.9. Двете страни единодушно утвърждават, че сътрудничеството между страните от Централна и Източна Европа и Китай създава важна платформа за развитието на отношенията между България и Китай и е полезен допълващ елемент към всеобхватното стратегическо партньорство между Европейския съюз и Китай. Двете страни ще подкрепят и стимулират сътрудничеството между страните от Централна и Източна Европа и Китай.10. Двете страни потвърждават подкрепата си за всеобхватно стратегическо партньорство между Европейския съюз и Китай, за всестранното реализиране на „Стратегическата програма за сътрудничество между ЕС и Китай до 2020 г.“ и за формулиране на нов дневен ред за сътрудничество. Двете страни потвърдиха подкрепата си за синхронизиране на инициативата „Един пояс, един път” със стратегията на ЕС за свързаността между Европа и Азия.11. Двете страни се стремят към защита на международната система, създадена на основата на мултилатерализма и международното право, имаща за свой стълб ООН. Двете страни заявяват своята готовност да спазват целите и принципите на Устава на ООН и основните норми на международното право и международните отношения, желаят засилване на координацията и сътрудничеството си в ООН и други международни организации, с цел укрепване на световния мир и развитие.12. Двете страни потвърждават желанието си да засилят координацията и сътрудничеството в рамките на АСЕМ, да стимулират постигането на практически резултати на сътрудничеството в областта на икономиката, търговията и взаимната свързаност между Европа и Азия.13. Двете страни ще полагат усилия за изграждане на открита световна икономика, твърдо подкрепят многостранната система за търговия, изградена на базата на норми и правила и със Световната търговска организация като нейното ядро и против унилатерализма и протекционизма.", "date": "2019.07.03", "title": "Президентът на Китай посрещна с почести Румен Радев (снимки)"}
{"url": "https://offnews.bg/112/politcejska-aktcia-na-teritoriata-na-kat-i-mvr-kazanlak-706635.html", "text": "Полицейска операция се провежда на територията на Районното полицейско управление в Казанлък и местния КАТ. Това съобщи окръжният прокурор на Стара Загора Дичо Атанасов на брифинг пред журналисти, цитиран от \"Дарик\".Претърсват се основно служебни помещения, както и частни адреси на служители на КАТ. Към момента се претърсват десет такива адреса.Иззети са фишове, документи, компютърни конфигурации и пари.", "date": "2019.07.03", "title": "Полицейска акция на територията на КАТ и МВР - Казанлък"}
{"url": "https://offnews.bg/tehnologii/sriv-vav-fejsbuk-i-instagram-706637.html", "text": "Фейсбук, Инстаграм и Уотсап по целия свят претърпяват срив, съобщава \"Индипендънт\". Засегната е и България.Хора от цял свят коментират, че сайтовете и мобилната апликация за писане не изпращат някои съобщения, не показват снимки и постове.Проблемът е от около 17:30 часа българско време, не е ясно каква е причината и кога ще се оправи. Въпреки това голяма част от услугите са налични, но потребителите все пак изпитват сериозни затруднения и забавяне.", "date": "2019.07.03", "title": "Срив във Фейсбук и Инстаграм"}
{"url": "https://offnews.bg/politika/stanishev-edinstveniat-shtastliv-sega-e-orban-koeto-e-trevozhno-za-e-706640.html", "text": "\"Аз предполагам, че щях да бъда избран, ако днес бях кандидатура, защото виждате и по гласуването на първия тур, че трите основни политически сили - ЕНП, социалисти и либерали - са много близо до резултат\", заяви пред БНТ Сергей Станишев по повод отказа му да се кандидатира за председател на ЕП.Той допълни, че отказът му не е предателство спрямо България, тъй като и да е бил приел, позиция на подобно високо ниво е наднационална и трябва да е далеч по-обективна.Според него, предложението на редица премиери да бъде издигнат на поста е показателно както за неговите лични качества, така и за постиженията на страната ни.\"Аз, разбира се, съм много благодарен на нашите премиери, които инициираха обсъждането на моята кандидатура и доколкото знам се е постигнало широко съгласие в Европейския съвет, но за мен водещото винаги са били принципните ангажименти, които имам към моето политическо семейство. Ние близо една година бяхме като политическо семейство, а и като партия в България, за голяма промяна в Европа. За социална промяна, за Европа, която чува гражданите. Излязохме с най-силния кандидат за водещ кандидат и за последно се борехме за това да се спази принципа, че президентът на Комисията трябва да бъде избран от кандидатите, които са участвали в състезанието, за които гласуваха европейските граждани, защото знаеха, че Тимерманс и Вебер са кандидатите, които ще бъдат шефове на Комисията. Помолих председателя на групата да не разглеждат моята кандидатура. Искам да оставя на групата свобода на действие и на преценка, да не я обвързвам с моята кандидатура\", обяснява политикът.Станишев изтъкна, че Вишеградската четворка е нарушила баланса между Изток и Запад в ЕП при разпределянето на висшите постове, особено като е блокирала Франс Тимерманс.\"Днес единственият човек, който се радва от резултата на Съвета, може би е Виктор Орбан. Което е лош знак за Европа, защото какво се оказва, че Тимерманс, който проведе битка за европейски принципи и ценности, за върховенство на закона в Унгария, в Полша, заради това беше отстрелян. Членовете на Съвета приеха ултиматума и изнудването от страна на няколко страни. И се предложи кандидатура от страна на Германия, която наистина е много непозната в Европа и не знам до колко познава начина, по който функционира Европейският съюз, докато Тимерманс можеше да има летящ старт в Комисията и което е важното за нас, с много ясна политическа платформа и програма какво иска да направи\", каза още лидерът на ПЕС.", "date": "2019.07.03", "title": "Станишев: Единственият щастлив сега е Орбан, което е тревожно за Европа"}
{"url": "https://offnews.bg/volejbol/vav-volejbola-spriaha-transferite-na-igrachi-do-21-godini-706636.html", "text": "Волейболната федерация спира за срок от три години издаването на международни трансферни сертификати за състезатели до навършването им на 21 години.Това е решено на заседание на Управителния съвет, проведено на 11-и юни, но решенията бяха обявени днес на официалния сайт на федерацията.Всички решения:1. Спира за срок от три години издаването на международни трансферни сертификати за всички състезатели до навършването им на 21 г., включително и на тези, които попадат под особено наблюдение от страна на БФВолейбол, считано от датата на взимане на настоящото решение -11.06 2019г.2. Възлага на администрацията на БФВолейбол в срок до 01.08.2019 г. да изготви списък на състезателите, които попадат под особено наблюдение от страна на БФВ, който списък следва да бъде утвърден от УС на БФВ.3. За срока на действие на решението по предходната точка, всички състезатели до навършване на 21 г., включително и тези, които попадат под особено наблюдение от страна на БФВ, могат да бъдат трансферирани за игра в чужбина само по изключение, след изрично решение на УС на БФВолейбол за всеки конкретен случай.", "date": "2019.07.03", "title": "Във волейбола спряха трансферите на играчи до 21 години"}
{"url": "https://offnews.bg/dw/koj-e-vinoven-za-fiaskoto-v-briuksel-706639.html", "text": "Една неочаквана победа за Ангела Меркел. През последните близо 50 години не се е случвало германец да оглави Европейската комисия. Урсула фон дер Лайен, която е част от консервативното партийно семейство на ЕНП, би била първата жена на този пост.Ако германската канцлерка си беше поставила за цел да постигне този резултат, навярно щеше да се провали. Но в ситуацията на пълна безизходица, след като бяха отпаднали всички останали възможности, правителствените ръководители на държавите от ЕС бяха направо облекчени, че могат да се обединят около една приемлива кандидатка.Еманюел Макрон беше този, който в последната минута даде рамо на Ангела Меркел, предлагайки Урсула фон дер Лайен. Губещият в тази ситуация обаче е Европейският парламент и номинираните от него основни кандидати за поста.Задават се още повече разприНа тази среща на върха пролича липсата на желание за компромис. Заслугата за това е основно на четирите Вишеградски държави, които демонстрираха огромно самочувствие и направиха всичко възможно, за да унищожат шансовете на социалдемократическия кандидат Франс Тимерманс. Като еврокомисар той държеше на върховенството на закона много по-силно, отколкото тези държави желаеха, и преследваше техните нарушения. А националистите във Варшава и Будапеща не могат да му простят подобно нещо. На всичкото отгоре те бяха подкрепени и от популисткото правителство на Италия. Това съотношение на силите в сегашния ЕС тепърва ще създава огромни проблеми.На човек му иде да се пръсне от яд, че изборът на един истински демократ като Франс Тимерманс беше провален заради съпротивата, оказана от Полша и Унгария. Правителствените ръководители обаче не искаха да налагат решения пряко волята на големите държави в Общността, както поясни Ангела Меркел. Чисто математически, изборът на Тимерманс щеше все пак да е възможен.Сегашните многодневни дискусии ни показаха какво ни очаква през следващите години в ЕС: много повече разпри и разединение. Някои източноевропейски държави искат съвсем друга политика - те са срещу модела на либералната демокрация и срещу по-нататъшното сближаване в рамките на Европа. А сега вече се събраха и достатъчно саботьори, които са в постоянна готовност да поставят под въпрос механизмите и решенията на ЕС.И накрая: задкулисна сделкаОсновната отговорност за провала на консервативния кандидат Манфред Вебер носи френският президент Макрон, който от самото начало не криеше, че смята германеца за недостатъчно авторитетен и твърде неопитен. Макрон успя да привлече на своя страна скандинавците и Испания, обединявайки ги около целта да се пречупи 15-годишната хегемония на консерваторите в Европейската комисия. В крайна сметка и тази цел се провали, но френският президент поне показа готовност за компромиси, приемайки кандидатурата на германската министърка на отбраната.Третата кандидатка - либералката Маргарете Фестагер, уважавана заради досегашните ѝ заслуги като комисарка за защита на конкуренцията - се провали заради съпротивата на италианците. Веднъж тя им се беше противопоставила по въпрос, касаещ банковоте дело. Ето, че сега си пролича, че пазарлъците за постове в Брюксел често се превръщат и в повод за лично отмъщение. Това е показателно за характера на сегашното италианско правителство, което унищожи и последния шанс за председател на ЕК да бъде избран един от водещите кандидати.Каква е поуката?За Европейския парламент целият този спектакъл е невероятна катастрофа. ЕП искаше да демократизира избора на президент на ЕК и да го направи по-разбираем за гражданите. Сегашната процедура е просто временен ерзац, тъй като се видя, че избирателите в отделните страни не проявяват голям ангажимент, когато трябва да гласуват за политици от чужди държави. И все пак - тази процедура е първа крачка във вярната посока.Германската канцлерка Меркел се опита да спаси каквото може, оказвайки подкрепа на социалдемократическия кандидат Тимерманс. Но след като се разбра, че и тримата основни кандидати, номинирани за поста, нямат реални шансове за успех, остана единствено вариантът за изненадващата кандидатка.Проблемът се крие в институционалната слабост на парламента: той няма никаква власт над председателския пост в ЕК - най-значимия пост в ЕС. Правителствата могат да номинират кандидат, а евродепутатите са длъжни да го/я одобрят, т.е. двете страни са длъжни да се споразумеят.Поуката от сегашното фиаско е следната: при избора на кандидатите трябва да се внимава повече. Манфред Вебер беше слаб кандидат, защото му липсва управленчески отпит. А консервативното партийно семейство имаше на разположение и по-добри кандидатури, но решението бе взето под натиска на фракционната дисциплина и в знак на дългогодишна солидарност. Видя се, че това обаче е крайно недостатъчно.Партиите би трябвало да се замислят и над това дали техните кандидати биха могли да получат подкрепа от останалите фракции. И те носят вина за този провал. Провалът, който ще отложи с години очакваното демократизиране на европейската политика.", "date": "2019.07.03", "title": "Кой е виновен за фиаското в Брюксел?"}
{"url": "https://offnews.bg/obshtestvo/betoniraha-darveta-v-mladost-706642.html", "text": "Няколко дървета, прилежащи към футболно игрище в столичния квартал \"Младост\", са били бетонирани, предаде бТВ.Кметът на района арх. Румен Русев твърди, че за пръв път в кариерата си става свидетел на подобно нещо. Той изтъква, че всеки район има човек, който да следи за добруването на природата, но често не му стигат силите.Според Столична община, е невъзможно да се следи за унищожаването на дървесната растителност.Жители на \"Младост\" казват, че това не е пръв случай. Нарушителят трябва да плати между 200 и 500 лева за всяко дърво.", "date": "2019.07.03", "title": "Бетонираха дървета в 'Младост'"}
{"url": "https://offnews.bg/kultura/balgarskite-gradinari-v-harvatia-edna-neveroiatna-no-zabravena-istor-706644.html", "text": "В Хърватия на дребните монети им казват “бугари“. Така е, защото едно време, като се затварял пазарът в края на работния ден, за малко пари човек можел да купи много зеленчуци. Българските градинари не са връщали вечер стока.В периода 1941-44 г. по време на Втората световна война българските градинари на практика са спасили Загреб от глад. По това време често са се случвали партизански акции, взривявали са мостове и до града не можело да стигне стока дори от околните села. Това се помни и до ден днешен от местните. Когато авторката на книгата „Българските градинари в Хърватия” Диана Гласнова си пазарувала в един магазин, възрастен мъж с папийонка и споделил, че неговият дядо казвал, че ако не били българските градинари, хърватите и до ден днешен щели да ядат само лук и фасул.Българското градинарство по света е културен феномен. Българите са първите в света, които започнали да отглеждат разсад, и то за пазара, не за лична употреба. Някога те прозряли, че индустриализацията ще изтласка хората към града и затова, когато купували нива, поглеждали назад и ако виждали фабричните комини, вземали мястото. Българската общност в Хърватия е синтез на три групи емигранти: музиканти и оперни певци, студенти, градинари. Първият реверанс е бил към оперните певци с написването на монография от видна хърватка музикограф. Затова Диана Гласнова решила да пише за българските градинари в Хърватия. Работила по книгата три години. Първоначално не познавала никого, запознала се с хората в процеса на работа. Тръгнала по Загреб да търси наследници. Издирвала човек по човек потомците, събрала е историите им. Проследила е нелеката съдба на тези фамилии след 1918 г. до 1944 г. Преровила е архиви, събрала е пресата от периода. Поради специфичното развитие на Хърватия това обаче било трудно. Хърватският архив не е цял. Една част е била отнесена в Белград. Различно е положението на българските градинари в различните държави в Европа. През 2014 г., когато се е чествало 100 години градинарско движение в Унгария, става ясно, че 1914 г. Унгария е подарила петно на петима градинари за църква. Това е било невъзможно да се случи с българите в Югославия.Диана Гласнова е намерила единствено чиновнически записи от 1936 и 1938 г. Те са били доста неточни – тъй като самите хървати имат само две имена, често бащино име са изписвали като фамилно, допускани са грешки в имена, дати, села. Освен това в бивша Югославия било разумно да се афишираш, че си българин. Баща съветвал дъщеря си „Ти много недей да говориш, че си българка, да учиш български език!”През 1942 г. в Загреб имало 2000 градинари. Взели земя под наем и отворили градини. Понякога половин село работело при тях, особено през летния период.За българите в Хърватия 9 септември затваря пътя им към дома. Паспортът на Царство България след 1944 г. вече не важи. Не им издават и югославски документи. Не могат да пътуват дори в Югославия. Те са като под домашен арест. Някои са пратили децата си да учат в България и след 9 септември те не могат да се върнат в Загреб. В някои случаи деца и родители са се видели отново чак след 30 години. Такъв е случаят с Атанас Чаталов, който на 9 септември си е бил в Загреб, докато децата и съпругата му са били в България. Не са се виждали 30 години, разказва внукът проф. Чаталов. Подобен е случаят на семейство Косеви. 9 септември заварил едно от децата им в България и чак през 70-те години на миналия век получили разрешение да се срещнат. Това е само част от любопитната, но неизвестна за повечето нашенци уникална история на сънародниците ни в чужбина, която е описана в книгата на Диана Гласнова - „Българските градинари в Хърватия” - която получи своята премиера в Софийския университет.", "date": "2019.07.03", "title": "Българските градинари в Хърватия: Една невероятна, но забравена история"}
{"url": "https://offnews.bg/ikonomika/arteks-s-nov-klip-v-zashtita-na-kachestvenoto-stroitelstvo-video-706641.html", "text": "\"АРТЕКС\" стартира кампания в защита на качественото строителство и нормалната бизнес среда в България с позитивния си клип „Ние искаме да работим, не искаме да протестираме!“.\"Създаваме работни места, а не социално напрежение! Градим сигурно и устойчиво, не клеветим и не заблуждаваме!Като отговорни граждани на Република България и основатели на строителна компания АРТЕКС Инженеринг АД винаги спазваме закона и работим в синхрон с изискванията на институции като ДНСК, МРРБ и Столична община. Отново заявяваме, че имаме законно и валидно разрешение за строеж за сграда „Златен век“ от Главния архитект на София до януари 2020 г. Тъй като по време на влизане на новия закон в сила е на лице валидно разрешително, съгласно нашето законодателство, то остава действащо със срок до 2020г. Продължаваме да вярваме във върховенството на закона и в силата на правото.АРТЕКС е компанията, която от 25 години строи по световни стандарти. На нас не ни e необходимо политическо влияние за да бъдем това, което сме. Никога не сме участвали в обществени поръчки или проекти, които усвояват европейски средства. Ние сме убедени, че „Златен век“ ще бъде изключителна придобивка за София и ще подпомогне развитието на кв. Лозенец в икономическо, архитектурно и градоустройствено отношение. Къде изобщо е мястото на една висока сграда, ако не в големия град, който не може да се разширява безкрайно по периферията, поглъщайки огромни средства по инфраструктура и градски транспорт?В 21 в. така изглеждат световните столици на развитите и проспериращи държави! А ние как се вписваме в тази картина? За да расте като съвременна европейска столица, София трябва да мисли в перспектива и да достига нови върхове. Повторението на едни и същи модели изглежда безопасно и сигурно никого не дразни, но настанява в града ни скуката и старомодността. Всички знаят как изглежда Лозенец сега. Такава ли трябва да остане жилищната среда в една европейска столица? Ние от Артекс винаги сме облагородявали околните пространства около нашите сгради. Предлагаме изграждане на нови тротоари, ново улично осветление и нови зелени площи.Нашата кауза е да подобряваме средата на живот в София. Бихме искали да успокоим хората от квартала, че градоустройството на „Златен век“ е специално разработено за да не засенчва жилищни блокове. Сградата няма да блокира гледка към Витоша, освен за няколкото стаи в хотел Маринела. Разполагаме с положително становище за трафика, издадено от Столична Дирекция на Вътрешните работи „Отдел Пътна Полиция“. Конкуренти целят да внушат неверни твърдения, извършват системни провокативни действия, с които заблуждават гражданите, както на район „Лозенец”, така и на цяла България. В очернящата кампания освен авторитета на АРТЕКС, се опорочават институциите, които прилагат Закона за устройство на територията и всички закони и нормативни документи в Република България. Как всички тези негативни събития, смяна на мнение и свободно разпространение на клевети влияят на всички строителни предприемачи и чуждестранни инвеститори? Каква представа се създава за бизнес средата у нас и как това се отразява на имиджа на страната ни? Тази несигурност води до намаляване на инвестициите и загуба на работни места.Ние от Артекс работим за новия съвременен облик на София. Ние инвестираме в България! Нима в това е нашата вина? Във връзка със сграда Златен Век, нашата компания се обръща към закона. За да покаже той, че гарантира правото на бизнеса у нас да се развива в условия на сигурност и перспективност. А вярата в силата и справедливостта на Закон прави нашето общество уверено и съзидателно.\"", "date": "2019.07.03", "title": "АРТЕКС с нов клип в защита на качественото строителство (видео)"}
{"url": "https://offnews.bg/obshtestvo/babh-potvardi-vtoro-ognishte-na-afrikanska-chuma-pri-domashnite-svine-706638.html", "text": "Българската агенция по безопасност на храните (БАБХ) получи сигнал за повишена заболеваемост в животновъден обект в село Жернов, област Плевен на 2 юли 2019 г. В личното стопанство се отглеждат 14 свине, от които 2 са умрели. След постъпило уведомление за случая в ОДБХ-Плевен, незабавно е сформиран екип за проверка на място.Взетите проби от умрелите прасета са потвърдени като положителни за вируса на Африканска чума по свинете (АЧС) от Националната референтна лаборатория в Националния диагностичен научноизследователски ветеринарномедицински институт в София. Труповете на животните са загробени в близост до стопанството, а на мястото е извършена дезинфекция.БАБХ незабавно предприе мерки за контрол и ликвидиране на заболяването съгласно правилата на европейското и националното законодателство, и Плана за спешни действия при контрол на АЧС. Принудителното убиване по хуманен начин и обезвреждането на всички домашни свине ще стартира утре, 4 юли, при спазване на изискванията на Наредба № 22 за намаляване до минимум страданията на животните по време на клане или умъртвяване.Директорите на ОДБХ Плевен, Видин, Монтана, Враца, Велико Търново, Русе, Шумен, Разград, Силистра, Добрич, Варна и Бургас ще свикат заседания на областните и общинските епизоотични комисии, включително с представители на индустрията и ловните съюзи, за предприемане на спешни мерки за предотвратяване възникването на заболяването.Създадени са зони на рестрикция (3 км предпазна и 10 км надзорна зони), в които са наложени мерки за контрол и ликвидиране на АЧС. В тях се отглеждат домашни свине в обекти тип „лично стопанство“, няма индустриални и фамилни ферми за свине, както и източнобалкански свине. В 3-километровата предпазна зона се предвижда превантивно хуманно евтаназиране на всички домашни свине. Клинични прегледи и лабораторен надзор ще бъдат извършени в населените места, попадащи от 10-километровата надзорна зона.Актуална информация за местата с потвърдени случаи на Африканска чума по свинете в страната и движението на заболяването може да намерите в интерактивната карта, публикувана на . Информационна брошура с указания и съвети за ловците, стопаните и гражданите . .", "date": "2019.07.03", "title": "БАБХ потвърди второ огнище на Африканска чума при домашните свине"}
{"url": "https://offnews.bg/analizi-i-komentari/ruski-eksperti-tragediata-s-podvodnitcata-ne-e-greshka-na-ekipazha-706629.html", "text": "Причина за трагедията в Баренцово море не би била грешка на екипажа, твърдят експерти пред руския „Известия“ по повод инцидента с подводницата на Северния флот от 1 юли, при който загинаха 14 офицери от военно-морския флот.Двама от тях са носители на званието „Герой на Русия“, а 7 – капитани първи ранг, посочи президентът Владимир Путин по време на срещата си с министъра на отбраната. По негово разпореждане Сергей Шойгу спешно излетя за Североморск, за да организира разследването. Сформирана е комисия, която да установи причините за пожара. Заради трагедията Путин отмени планираното за 2 юли вечерта участие във форума „Реките на Русия“ в Тверская област и изиска от Шойгу щателно разследване.„Това не е обикновен съд, а научно-изследователски апарат с високо професионален екипаж. Това е голяма загуба за флота и изобщо за армията“, подчерта президентът.Инцидентът е от 1 юли, но министерството на отбраната съобщи за него едва на следващия ден. Според данните на военното ведомство, трагедията е станала в руските териториални води на Баренцово море. В момента корабът се намира във военно-морската база в Североморск. Научно-изследователската подводница е провеждала батиметрични измервания /подводният еквивалент на топографията/ - дейности по изследвания на морското дъно, теченията и дълбочината. Техните резултати се използват главно за осигуряване на повърхностната и подводната навигация, но имат и широко научно приложение.Вечерта на 2 юли чуждестранните медии се позоваха на Норвежката агенция за радиационна и ядрена безопасност, и съобщиха, че руските власти са информирали норвежката страна за взрив на газ на подводница в района на Баренцово море. Но в руското министерство на отбраната опровергаха това, като заявиха, че до норвежката страна не са изпращани никакви уведомления за руския научно-изследователски дълбоководен апарат.Произшествието в Баренцово море предизвиква редица въпроси сред експертите. Борбата за оцеляване е едно от основните направления в подготовката на хидронавтите и е невъзможно да се повярва, че те биха могли да направят грешка, казва военният историк Дмитрий Болтенков. „От самото начало тях ги учат, че под водата могат да разчитат единствено на себе си. Те са обучавани за това, че при извънредна ситуация никой няма да се яви на помощ – в такива условия дори и космонавтите не работят. Всеки член на екипажа постоянно е с дихателен апарат, подводницата е оборудвана със специална система за подаване на въздух“, коментира той.В същото време от министерството на отбраната заявиха, че моряците са загинали от отравяне с изгорели газове. Тайната остава на дъното на морето, разследването е засекретено.Според експертите, трагедията е възможно да се е случила на атомната дълбоководна станция АС-12 „Лошарик“ – една от най-засекретените военно-морски разработки на Русия. Официално за нейното съществуване преди не се споменаваше. Единственото известно е, че вътрешният корпус на апарата се състои от взаимно-съединени титанови сферични отсеци, оттам е и названието. Експертите предполагат, че „Лошарик“ може да се потапя на дълбочина от няколко километра.АС-12 е способна да изпълнява широк кръг от задачи – както научно-изследователски, така и военни. Счита се, че със съществуващите сега средства е невъзможно този кораб да бъде открит. Апаратът е собственост на Главното управление на дълбоководните изследвания при Министерството на отбраната – структура, подчинена пряко на ръководството на военното ведомство, уточнява главният редактор на портала MilitaryRussia Дмитрий Корнев.„Според спомените на ветерани от дълбоководния флот, особеност на атомните дълбоководни станции са безпрецедентните мерки за безопасност. Техните екипажи се комплектоват само от офицери, най-добрите подводничари, обучавани в Ленинград. Офицерите не живеели в подводницата, тя е била обслужвана от технически екипаж. Подводничарите пристигали непосредствено преди отплаването. Поради това не е имало нито една авария с подобни апарати в СССР и в Русия. Съдейки по всичко, това е първата аварийна ситуация“, твърди Корнев.В. „Коммерсантъ“ обаче опровергава това твърдение и изброява 8 смъртоносни инцидента. Първият е от 15-16 декември 1952 г. с дизело-електрическата подводница С-117, готвеща се за учения в състава на Тихоокеанския флот и катастрофирала в Японско море. Причината и мястото, където е потънала, до момента са неизвестни. Всички 58 души на борда са загинали.На 27 януари 1961 г. в Баренцово море аварира дизеловата подводница С-80. Два часа след началото на рейса пропада връзката с нея, всички 68 души на борда намират смъртта си. На 11 януари 1962 г. дизеловата подводница Б-37 избухва в района на военно-морската база на Северния флот в град Полярний, взривът отнема живота на 122 души.На 8 септември 1967 г. избухва пожар на първата съветска атомна подводница К-3 „Лениниски комсомол“. Това става при завръщането й под вода от бойна служба в Средиземно море. Загиват 39 членове на екипажа, спасени са 65 души.На 8 март 1968 г. по време на бойна служба недалеч от Хавайските острови потъва дизело-електрическата ракетна подводница К-129 от състава на Тихоокеанския флот. Точната причина за катастрофата не е установена. Всички 98 души на борда умират.На 12 април 1970 г. на борда на подводницата К-8 избухва силен пожар, тя потъва на дълбочина 4 000 метра. Част от екипажа успява да се качи на пристигналия на помощ кораб „Касимов“. Смъртта си намират 52 от моряците, 73 са спасените.На 7 април 1989 г. подводницата К-278 „Комсомолец“ потъва при завръщането си от бойна служба в Норвежко море в района на остров Медвежий. В два отсека възниква пожар, който разрушава система от цистерни, умират 42 души, 27 са спасени.На 12 август 2000 г. по време на военно-морски учения на Северния флот в Баренцово море потъва атомният подводен ракетоносач „Курск“. Всички 118 члена на екипажа загиват. Дълго време причината за катастрофата остава неизвестна. През юли 2002 г. генералната прокуратура на Русия установява, че причина за аварията е взрив на учебно торпедо, повлякъл експлозиите и в останалите торпеда.", "date": "2019.07.03", "title": "Руски експерти: Трагедията с подводницата не е грешка на екипажа"}
{"url": "https://offnews.bg/nashite-avtori/toni-filipov-d-r-i-zamirisa-ot-moreto-706627.html", "text": "Заседание на МС 14 март 2018 г. Министрите раздават концесии за плажовете по Южното Черноморие за следващите 15 години. От концесионните договори става ясно, че на плажа „Слънчев бряг-север“ чадърът ще струва 9 лв., шезлонгът също 9 лв. Значи ако двама души искат да се пекат без да им се напълнят зад…, пардон, банските с пясък, ще трябва да си приготвят по 27 лв. на ден. На плаж „Росенец-север“ чадърите и шезлонгите ще са по 10 лв., на „Несебър-юг“ по 8 лв., а на „Св. Влас – болницата“ по 7 лв.И така от няколко квадрата пясък за един сезон се изкарват 100 квадрата на шпакловка и замазка в престижен софийски квартал! Дай, Боже, всекиму! Но понеже за всекиго няма, та да дадем първо на нашите хора. Обществена тайна е, че плажните концесии бяха спечелени от фирми свързани с ВИС, Маргините, Маджо, ДПС, Валентин Златев…И затова стотици хиляди българи не намират разумни причини да пълня гушите на нашенските мутри, вместо да отидат при комшиите на Бяло море. Там можеш на една бира да лежиш цял ден под чадъра. Е, аз точно не мога само на една, но по принцип може… Пък и както обичам да похапвам панирани калмари и пипалца от октопод на скара, обилно полети с рицина… И хората ни отдават нужното уважение, въпреки, че точно от такива като нас трудно ще забогатеят.Истината е, че не ни се получава туризмът. Има нещо сбъркано и това сбъркано е в хората, които управляват туризма, а също и в хората, които упражняват туризъм. Чипът, дето викаше Готски.Алчността е една от чертите на голяма част от занимаващите се с туризъм. А алчността не случайно е един от седемте смъртни гряха. Заедно с мързела (леността). Българинът иска да забогатее, но без да пие морен вода. Не обича да печели от оборот, по го кефи да печели директно от цената. Голям оборот – голяма хамалогия. И смъртният грях гордост не е подминал българските пишман дейци в туризма. Не може българинът да се прекърши и да направи ихтибар на друг българин. Да му поднесе, да му отнесе и през цялото време да му се усмихва. Че кой пък е той, че да му подгъзвам?!Само ще отбележа, че в специалност „Туризъм” на СУ се преподава дисциплина „Грижа за клиента”, а също и „Психология на клиента”. Явно сериозни дисциплини, защото се изучават в IV курс. Но, за съжаление, туризмът се ръководи от самодейци. Такива, като Георги Гергов, който през 1999 г. заряза свинарството, купи комплекса “Слънчев ден” и се отдаде на туризъм… Може да добавим и подсъдимите Баневи, подсъдимите Арабаджиеви и т.н. и т.н.Иначе опитахме най-различни работи, за да подкараме туризма нанякъде. Откриха се мощите на Йоан Предтеча. После се откри вампир с трепетликов кол между ребрата. После се намери и жена му на вампира, също вампир. И още вампири. Толкова много вампири се изровиха, че се заговори, че може на логото на българския туризъм да се сложи вампир. После се изградиха с итонг, тухли четворки, велпапе и други съвременни материали древните крепости. Някои консервативни елементи, като шефът на Института за анализи и оценки в туризма Румен Драганов, дадоха отпор на тази идея: „Културните ни паметници постепенно се превръщат в нискобюджетен туристически продукт, в т.нар. junk туризъм.” По това време министър на културата беше Вежди Рашидов. Той изповядваше веруюто, че малко бутафория не пречи, дори е желателна: “Смятам, че малко бутафория ще допринесе много за туризма. Иначе ще си останем с по три реда камъни долу на земята.” Ако министърът е junk, и културата ще е junk. Но той не беше сам. А, както обича да казва д-р Филипов, при простотията синергичният ефект е с много високо КПД. Двама умни българи рядко създават синергия, но при простите някак от само себе си се получава …  Румяна Кинкина качи тази снимка във Фейсбук и написа: „Ето как гръцки ресторантьори ни изпратиха в   края на почивката с група приятели в едно малко селце – с торта с българското и гръцкото знаме и надпис “Много благодарим”. Опитахме и продължаваме да опитваме с всякакви видове туризъм. По времето на тройната коалиция с  премиер Станишев голфът беше издигнат в национална туристическа стратегия. Трябваше да се угоди на социолозите-голфъри. През 2010 г. Трайчо Трайков, министър на икономиката, енергетиката и туризма в първото правителството на Борисов, заяви, че гурмето и църквите ще са козът на страната ни за привличане на нови туристи. Селски туризъм, лечебен туризъм, спа туризъм, бърдуочинг туризъм (птиценаблюдателен туризъм). В големите курорти процъфтяваха сексуалният и алкохолният туризъм. През годините на няколко пъти се възраждаше идеята за приключенски туризъм. През 2008 г. председателката на Държавната агенция по туризъм Анелия Крушкова обяви, че особено ще залагаме на приключенския туризъм. През 2012 г., когато министър беше Делян Добрев, от МИЕТ препотвърдиха ангажимента да се рекламира приключенският туризъм.А то като погледнеш, у нас всичкият туризъм е приключенски. И затова конкретните идеи за «приключения», като симулирано бутане от Балдуиновата кула, фиктивен обир от разбойници, облечени като древни траки, хайдушки и каракачански масаж и т.н., са просто тавтология на действителността. Всеки българин, бил той хотелиер, ресторантьор, собственик на паркинг, чейнчаджия, лодкар, мургав продавач на варена царевица… е способен да направи туризма на един чужденец приключенски. Една седмица съприкосновение с образците на българския туризъм и неговия социален контекст и всеки уважаващ себе си чужденец ще забрави завинаги пътя накъде нас. Дето разправяше един англичанин, от една седмица съм в България и нищо ми няма… Няма ми портфейла, няма ми часовника, два зъба ми няма…Да, всичко опитахме. Само едно пропуснахме. Не се опитахме да променим себе си, да променим манталитета си. Да се научим да уважаваме туриста. Да му вземаме парите, но да му направим кефа, да му дадем очакваната услуга.А иначе министерството на Ангелкова отчита велики резултати. Миналата година отчете 9 млн. туристи. Обаче нощувките бяха едва 3.5 млн. Явно голямата част от гостите на страната ни са правили почасов туризъм, примерно от 8 до 5. И към 6 си хващат самолета, за да си спят дома… Таш…, пардон, майтап! Според НСИ обаче нощувките били 17 млн. Което е малко по-близо до истината, но само малко. Защото укриването на нощувките е спорт, в който се упражняват първо хотелиерите и след това в МТ. С основание един бивш зам.-министър на туризма каза: “Големият проблем е как се управлява българският туризъм и къде изчезват милиарди.“ Ангелкова е едно от най-ярките лица на користното невежество, което управлява страната ни.Така че днешният срив в броя на туристите по морето е закономерен. Той е резултат на липсата на бизнес култура и горе, и долу. В управляващите кратуни липсва идея за цялостна и устойчива стратегия за развитието на отрасъла. А за тези долу, вече казахме. Те са се заели усърдно да колят кокошката, която снася златните яйца. При това положение няма друго положение. Защото, както казват, туристът гласува с краката си. Отива там, където ще се почувства желан и ще прекара по-добре.", "date": "2019.07.03", "title": "Тони Филипов, д-р: И замириса от морето…"}
{"url": "https://offnews.bg/zdrave/mezhdunarodna-grupa-ucheni-prizova-za-protivopostaviane-na-antivaksark-706624.html", "text": "Международна група учени призова за противопоставяне на разпространението на невярна информация за вредата от ваксините в търсачките и социалните мрежи. Според експертите правителствата трябва да оптимизират програмите си в подкрепа на задължителните имунизации.В документа, известен като „изявлението от Залцбург“, публикуван в Journal of Health Communication, са отправени препоръки за борба с глобалното снижаване на нивото на ваксинации, резултат от пропагандата на антиваксърското движение. Авторите поемат ангажимент да поддържат разработването на образователни програми в помощ на родителите, обществените и държавни лидери, за да могат да вземат информирани решения за имунизирането на децата. Под изявлението са поставили подписите си над 60 здравни експерти от Америка, Европа, Азия, Африка и Австралия. Някои от акцентите в документа:Големите търсачки и социалните мрежи трябва да засилят контрола върху разпространяваната невярна информация за ваксините, каквато е практиката им при съдържание с откровено сексуален и насилствен характер.Правозащитните организации и здравните служители трябва да обединят усилията си за неутрализиране на невярната информация за ваксините, с разпространяване на достоверни факти чрез медиите и социалните мрежи. Учените призовават да се включат и знаменитости, религиозни лидери и родители. Правителствата и политиците трябва да подкрепят законите, които ограничават освобождаването от задължителни имунизации.„Ние сме разтревожени от факта, че СЗО включи антиваксърството в топ 10 на най-важните проблеми на световното обществено здравеопазване. Това е изкуствено създадена, опасна и напълно ненужна криза. Възнамеряваме да поддържаме непрекъснат поток от достоверни доклади за ваксините, докато не бъде възстановен консенсусът в обществото в подкрепа на имунизациите при децата – заяви д-р Скот Ратзан, главен редактор на Journal of Health Communication и ръководител на международна работна група за ваксините.Ваксините предотвратяват стотици милиони инфекциозни заболявания, включително полиомиелит, хепатит Б, менингит, морбили, спасявайки около 3 млн. души годишно. В САЩ и 34 страни от европейския регион вече липсва 95 %-то покритие, което осигурява колективния имунитет, необходим за защита от остро заразни болести.", "date": "2019.07.03", "title": "Международна група учени призова за противопоставяне на антиваксъркото движение"}
{"url": "https://offnews.bg/drugi/krakov-se-otkazva-ot-evropejskite-igri-prez-2023-godina-706628.html", "text": "Полският град Краков може да се откаже от домакинството на Европейските игри през 2023 година.Това стана ясно само дни след приключването на второто издание на миниолимпиадата в Минск, на която българските спортисти спечелиха 18 медала, от които три златни.Краков е на практика единствен кандидат, след като руския град Казан така и не даде официална заявка.В Полша вече обмислят да оттеглят кандидатурата си, като това може да мине и през референдум, в който жителите на града да гласуват, че не искат домакинството. Както често се случва, става въпрос за пари.\"Всичко зависи от разходите за това събитие. На този етап нямаме яснота дали правителството ще отпусне финансиране.Градът не може да си позволи ситуация да плаща престоя на 12 000 души едновременно. Ако гражданите гласуват против домакинството, то това решение ще е задължително за общинските власти\", коментира кметът на града Яцек Майхровски.В последните години борбата за домакинство дори на олимпийски игри вече не е така ожесточена, тъй като много градове отказват да направят чудовищните разходи, които се изискват за изграждане на спортна инфраструктура.Кадри от пустеещи олимпийски обекти също набират сериозна популярност и отказват кандидатите.", "date": "2019.07.03", "title": "Краков се отказва от Европейските игри през 2023 година?"}
{"url": "https://offnews.bg/turizam/reklamnoto-video-na-slanchaka-udari-700-000-gledania-za-4-dni-706630.html", "text": "Популярното видео, което показва в детайли срива на българския морски туризъм през това лято, достигна над 700 000 гледания във фейсбук само за 4 дни.Шокиращите кадри посред бял ден на пустия плаж на Слънчев бряг, по-известен като Слънчака, са споделени от хиляди хора в социалните мрежи, а коментарите за родния морси бизнес са повече от съсипващи. В социалните мрежи е изключително масово мнението, че качеството на обслужването в БГ курортите е отвратително, а цените - абсурдно високи.Мнозина са убедени и че българската държава нарочно бави преминаването през граничните пунктове към Гърция само и само за да задържи повече хора в бетонните гета по родното Черноморие.", "date": "2019.07.03", "title": "Рекламното видео на Слънчака удари 700 000 гледания за 4 дни"}
{"url": "https://offnews.bg/zdrave-i-krasota/grizhi-za-kosata-prez-liatoto-706609.html", "text": "Косъмът съдържа 10-15 % вода. В горещо време тези запаси се изпаряват, затова е много важно е да компенсираме загубата на влажност. Освен това ултравиолетовите лъчи увреждат външния слой на косъма, а солената вода и сухият вятър го изсушават допълнително. В резултат косата става суха и чуплива.Стилистите казват, че лятната защита на косата трябва да стане навик като миенето на зъбите. Препоръчва се използването на продукти със слънцезащитен фактор. В идеалният случай е добре да се снабдите с пълната козметична линия, особено ако почивате на море. По-лесно е изсушаването да бъде предотвратено, отколкото да възстановявате вече увредена коса.Ако вече сте на морето и не разполагате със специална козметика, можете да нанесете върху косата слънцезащитния продукт, който използвате за кожата си. След плажа го отмийте с шампоан.ОвлажняванеТова е сезонът, в който косата се нуждае от най-интензивно овлажняване. Два пъти седмично правете овлажняваща маска. За да подсилите действието й, вместно стандартната процедура, нанесете маската върху леко влажна коса, покрийте я с тънка кърпа или полиетиленов плик и постойте около 20-30 минути, след което я отмийте с вода. Този начин на нанасяне на маската засилва овлажняващия ефект. Желателно е, през лятото, подобни процедури да се правят веднъж седмично.Добра идея са и охлаждащите спрейове за тяло, които могат да се впръскват върху скалпа. Сухите краища можете да третирате с етерични масла - жожоба, кайсия, кокос или със зехтин.МиенеПрез лятото косата бързо омазнява. Не се съпротивлявайте на тази особеност. Мийте главата си при необходимост, защото кожната мазнина влияе негативно на състоянието на косата. Избирайте леки шампоани с меки активни съставки, подходящи за честа употреба. В идеалния случай летният ви шампоан трябва да съдържа кератин, пантенол, алое вера и/или мента.Преди миене нанесете върху скалпа няколко капки масло от жожоба, авокадо или кокос. Втрийте добре в корените и масажирайте. Това ще помогне на скалпа да се подхрани и да не пресъхва от честото миене. За предпочитане е, през лятото, да миете косата с леко хладка вода.Никога не сушете косата на слънце. То разрушава защитния слой на косъма. Използвайте сешоар или оставете косата да изсъхне докато сте на закрито.Грижи за боядисаната косаФакт е, че през лятото косата изгаря. Това е напълно естествен процес. Ако я боядисвате, не забравяйте шапката в горещите дни. Това ще защити цвета и структурата на косъма. Стилистите препоръчват през лятото да се откажете от боядисването и да го замените с тониране.Ако сте с руса коса и се нуждаете от изсветляване на корените, не правете процедурата в особено горещи дни. Опитайте да намалите боядисванията, доколкото е възможно.", "date": "2019.07.03", "title": "Грижи за косата през лятото"}
{"url": "https://offnews.bg/futbol/tcska-podchini-shampiona-na-avstria-706645.html", "text": "Изключително престижен успех над шампиона на Австрия Ред Бул Залцбург постигна отборът на ЦСКА в последната си проверка на лагера в алпийската държава.\"Червените\" се наложиха с 1:0, а попадението отбеляза бразилецът Евандро в 35-ата минута. Местният отбор можеше да изравни, но босненският национал Смаил Превляк пропусна дузпа, като прати топката над вратата.Двубоя с Ред Бул Залцбург пропуснаха Диего Фабрини, Денис Давидов и Илия Шаламанов, които са с леки контузии, но ще са на разположение на треньорския щаб за контролата срещу Вихрен в събота, когато ще бъде представен отборът за новия сезон.Иван Турицов продължава своето възстановяване и също не взе участие в днешния мач.Греъм Кери пък се прибра в родината си по предварителна договорка с клуба, но ще бъде в състава за последната проверка в София.Така ЦСКА се завръща от лагера без нито едно равенство в проверките.В Австрия ЦСКА победи с 3:0 чешкия Прибрам. Последва загуба от съперника на Лудогорец в първия кръг на Шампионската лига - Ференцварош с 0:1, както и ново поражение от украинския гранд Шахтьор (Донецк), отново с 0:1.ЦСКА се прибира в София в четвъртък вечер. Тимът ще пристигне на Терминал 2 на Летище София с полет от Мюнхен в 18:40 часа.", "date": "2019.07.03", "title": "ЦСКА подчини шампиона на Австрия"}
{"url": "https://offnews.bg/obshtestvo/obmeniame-stipendianti-i-kulturen-opit-sas-severna-koreia-do-2022-g-706616.html", "text": "България и КНДР подновяват програмата за сътрудничество в образованието и културата, съобщи правителствената пресслужба.Проектът включва размяна на стипендианти между България и Корейската народно-демократична република (КНДР), организиране на прояви в сферата на изкуството, културата, медиите, библиотечното дело, книгоиздаването, архивите и спорта. Проектът беше одобрен днес от Министерския съвет.Правителственото решение има за цел да обнови правната рамка на сътрудничеството с КНДР в областта на образованието и културата. Проектът за програма е за периода 2019-2022 г. Той отговаря на политиката на Европейския съюз спрямо КНДР и не противоречи на международните санкции, наложени на Пхенян.", "date": "2019.07.03", "title": "Обменяме стипендианти и културен опит със Северна Корея до 2022 г."}
{"url": "https://offnews.bg/obshtestvo/kaso-saedinenie-izkliuchi-6-i-blok-na-aetc-kozloduj-obnovena-21-13-706631.html", "text": "Днес около 13:50 часа Шести блок на АЕЦ \"Козлодуй\" е бил изключен, след като електрическата защита се е задействала, съобщиха от централата, цитирани от \"Фокус\".Всичко е минало по план и няма проблеми в централата. В момента екипи на АЕЦ-а проверяват причините за задействането на защитата.След като екипите са сигурни, че всичко е наред, 6-и блок отново ще бъде включен.Към 18:35 часа 6-и блок отново работи.Министър Теменужка Петкова заяви, че късо съединение е включило електрическата защита, което е наложило спиране на 6-и блок.", "date": "2019.07.03", "title": "Късо съединение изключи 6-и блок на АЕЦ 'Козлодуй' (обновена 21:13)"}
{"url": "https://offnews.bg/obshtestvo/natcionalniat-tcentar-za-narkomanii-se-vliva-v-ntcoza-706617.html", "text": "Министерският съвет прие Постановление за структурни промени в системата на здравеопазването, съобщи правителственият пресцентър.Преобразува се Националният център по наркомании (НЦН) и се влива в Националния център по обществено здраве и анализи (НЦОЗА), тъй като сходни дейности се изпълняват от специализирана дирекция на Министерството на здравеопазването. По този начин ще бъде избегнато дублиране на функции и отговорности, посочват от пресслужбата. В резултат на преобразуването към НЦОЗА ще премине персоналът на НЦН, необходим за осъществяване специфичните функции на центъра по обществено здраве.Друго решение е да бъде увеличена щатната численост на Националната експертна лекарска комисия, за да бъде достатъчно ефективна НЕЛК при изпълнението на възложените ѝ функции.Ще бъде увеличен и щатът на Държавна психиатрична болница за лечение на наркомании и алкохолизъм, като целта е запазването на функциониращия към момента в това лечебно заведение лабораторен комплекс.Ще бъде увеличена и числеността на персонала в Държавна психиатрична болница - с. Церова Кория. Това ще се случи за сметка на закрити щатни бройки в системата на домовете за медико-социални грижи за деца. Към момента в ДПБ - с. Церова Кория има недостиг на персонал.", "date": "2019.07.03", "title": "Националният център за наркомании се влива в НЦОЗА"}
{"url": "https://offnews.bg/kultura/instalatciata-na-joko-ono-razkrita-ot-festivala-exit-na-petrovaradins-706615.html", "text": "Точно седмица преди отварянето, световно признатият фестивал EXIT разкри арт инсталация на активиста за мир и мултимедийния, артист Yoko Ono в легендарното му място - колосалната Петроварадинска крепост в Нови Сад, Сърбия. Художникът се обърна към публиката чрез видеопослание и след като Сръбският Премиер Ана Брнабич изнесе кратка реч, местният детски хор разкри изкуството, докато пя на химна за мир на Джон Ленън \"Представете си\".Инсталацията е озаглавена \"Един ден ...\" и нейният облик е вдъхновен от традиционната лодка \"чайка\", използвана от сръбските граници, които са патрулирали южните европейски граници с Османската империя.Датата, избрана за разкриването, е не по-малко символична, тъй като е отбелязва 100 години от подписването на Версайския договор на 28-ми Юни 1919 г., официално приключващ Първата световна война.Заедно с Yoko Ono, EXIT обяви първия световен мир, като единствения голям музикален фестивал в Света, който започна от социалния активизъм, нарастващ през последните две десетилетия до над 200 000 посетители годишно.Основателят на EXIT Душан Ковачевич казва, че работата на Оно е в съзвучие с ценностите и мирните инициативи на фестивала през последните две десетилетия: “EXIT беше първото масово събитие, което събра младите хора от бивша Югославия на едно място след войните през 90-те години. Тогава Петроварадинската крепост се превръща в \"Крепостта на мира\" и за мен е изключително удоволствие, че една от най-влиятелните жени на съвремието е признала нашия социален активизъм и реши да се присъедини към нас в такъв значителен проект. ”Забележителността е вдъхновена от програмната платформа \"Крепост на мира\" на Нови Сад 2021 г. \"Европейска столица на културата\". Построена през 18 век,Петроварадинската крепост е най-голямата отбранителна военна крепост в Европа, която обаче не е била част от битка или военна операция оттогава.Самата творба е готов речен кораб, който Оно присвои, боядиса в бяло и освети отвътре, за да направи лодката да свети в тъмнината. Скулптурата е направена в чест отпразнуването на края на Първата световна война, в която са погубени милиони хора, предимно млади мъже.Фестивалът използва тази стогодишнина от важното историческо събитие и създава първия голям паметник на мира в тази част на Европа. Специален момент в историята на развитието на човешкото съзнание е фактът, че Сърбия и Австрия, чийто конфликт всъщност инициира Първата световна война, понастоящем имат отлични отношения по всички области и това символично затваря пълния кръг, водещ от война към мир.Оно избира местна речна лодка, която да „закотви“ творбата в сръбската реалност. Тя обаче е обект и форма с по-широки конотации и символично значение. Носи слоеве от знаци, отнасящи се до войните, които са се случили на сръбските реки Дунав и Сава. Но освен това, на хората които като цяло бягат от жестоките войни с лодки, включително неотдавнашната миграция на бежанци над Средиземно море.Лодката може да бъде и символ на пътешествието през живота, и за това като такова, което ни позволява да направим подобно пътуване, независимо дали става дума за вяра, образование, желание или любопитство.Инициативата #FirstWorldPeace е част от стратегията на EXIT Foundation за подобряване и опазване на Петроварадинската крепост. Мисията на фондация EXIT е да съхрани културно-историческото наследство на Петроварадинската крепост, както и да популяризира родния си град Нови Сад.Фестивалът EXIT също е част от декларацията „ Take a Stand”, инициирана от Европейската асоциация на феновете Yourope, в която членува EXIT. Проектът „Първи световен мир” е част от тази инициатива, насочена към свързване на хората и създаване на общност от млади хора чрез музика и култура по мирен и положителен начин.Този проект се реализира с помощта на Нови Сад 2021 - Европейска столица на културата, град Нови Сад и НИС.", "date": "2019.07.03", "title": "Инсталацията на Йоко Оно, разкрита от фестивала EXIT на Петроварадинската Крепост в Сърбия"}
{"url": "https://offnews.bg/koloezdene/hvanat-s-doping-bivsh-frenski-koloezdach-skochi-na-furkad-706634.html", "text": "Задочен скандал избухна между бившия френски колоездач Лоран Жалабер и звездата в биатлона Мартен Фуркад.Причината бяха думи на доминатора в биатлона по адрес на Жалабер, засягащи работата му като тв коментатор.Според Фуркад репутацията на Жалабер е опетнена, тъй като през 2013 година се установи, че по време на участието си в Тур дьо Франс през 1998 година е приемал кръвен допинг.\"Просто ми става смешно, когато спортисти с явно превъзходство в своя спорт над останалите си отварят устата по такива въпроси.Не го подозирам в нищо, но да се занимава с биатлон, а не да говори за неща, които не разбира. Аз съм на 50 години и се намирам в отлично здраве. Пожелавам му и той да се чувства така, когато стане на 50\", избухна Жалабер пред \"Педал\".Точните думи на Фуркад по негов адрес бяха \"Жалабер е взимал допинг, лъгал е, а сега му позволяват да коментира. Олицетворява всичко, срещу което се борим, а му дават трибуна да говори.Ако започнем да прощаваме всичко на всеки, то какво правим? Взимаш допинг, правиш куп пари, хващат те, страдаш малко, пишеш книга и изкарваш още пари, а след това ти дават и трибуна в телевизията\".", "date": "2019.07.03", "title": "Хванат с допинг бивш френски колоездач скочи на Фуркад"}
{"url": "https://offnews.bg/obshtestvo/proveriavat-2-pati-godishno-basejnite-i-dzhakuzitata-706620.html", "text": "Правителството прие наредба за експлоатацията и поддръжката на плувните басейни, съобщи информационната служба на Министерския съвет.Тя предвижда проверки за безопасната техническа експлоатация и поддръжка на елементите за вграждане, филтрацията и помпите към плувните басейни - самостоятелни или прилежащи към места за настаняване.Документът е от съществено значение за туристическия сектор и за повишаване качеството на туристическите услуги, тъй като дава ясно разписани правила за правилната и безопасната техническа експлоатация.Чрез Наредбата се разширяват възможностите за осъществяване на регулярен контрол от страна на Държавната агенция за метрологичен и технически надзор (ДАМТН), което да гарантира правилното и безопасно използване на басейните.Според текстовете басейните трябва да бъдат проверявани 2 пъти годишно - от 1 април до 1 май и от 30 септември до 31 октомври. Собственикът или лицата, стопанисващи плувните басейни, трябва да назначат тричленна комисия от експерти, която да извърши проверка на басейна.Задължение на собственика е също да съхранява досие на съоръжението, което съдържа проектната и техническа документация, информация за всички елементи на вграждане, филтрация и помпи към басейните, документацията за извършените ремонти, както и всички документи, издадени от ДАМТН.В случай, че комисията установи несъответствия, касаещи безопасната експлоатация на елементите на вграждане, филтрация и помпите към плувните басейни, е длъжна в 3-дневен срок от подписването на протокола да уведоми писмено председателя на ДАМТН за констатациите си.Документът е преминал през обществено обсъждане.", "date": "2019.07.03", "title": "Проверяват 2 пъти годишно басейните и джакузитата"}
{"url": "https://offnews.bg/futbol/selektcionerat-na-brazilia-smenil-taktikata-zaradi-mesi-706607.html", "text": "Селекционерът на бразилския национален отбор Тите сподели след победата над Аржентина с 2:0 на полуфинала на Копа Америка, че \"селесао\" са сменили схемата специално заради суперзвездата Лионел Меси.\"Трябваше да сменим тактиката, за да спрем Лео. По-малко владеехме топката, придвижихме Фирмино по-близо до средата на терена.Действията на нашите играчи бяха насочени към неутрализиране на Меси. Той е от друга планета. Поне така изглежда, когато погледнеш как Меси играе с топка и без топка.В този мач и двата отбора показаха техника, а ние сме щастливи, че спечелихме такъв двубой\", каза Тите.Бразилия се класира за първи път от 12 години на финал за Копа Америка и ще спори за пети трофей в историята си. Аржентина пък ще играе за третото място срещу загубилия от другия полуфинал Чили – Перу.", "date": "2019.07.03", "title": "Селекционерът на Бразилия сменил тактиката заради Меси"}
{"url": "https://offnews.bg/obshtestvo/unifitcirat-se-zaiavleniata-za-naj-masovite-obshtinski-uslugi-706619.html", "text": "Правителството прие Постановление за допълнение на Наредбата за административното обслужване, с което задължава всички общински администрации да използват стандартизирани образци на заявления за 16-те най-масови общински административни услуги.По този начин се облекчават гражданите и бизнесът, намалява се административната тежест чрез отпадане на ненужни документи и се спестява време при получаването на резултата от извършената услуга.Селекцията на най-често предоставяните услуги от общините е извършена в партньорство с Националното сдружение на общините, а стандартизираните документи ще бъдат вписани в Регистъра на услугите към Административния регистър.Приетото Постановление е в изпълнение на Програмата за управление на правителството за намаляване на административната тежест за гражданите и бизнеса и създаване на по-добри условия за икономическа и инвестиционна дейност. Това е втората стъпка за стандартизация на административните услуги, след постигнатото през 2018 г. уеднаквяване на услугите, които се предоставят от областните администрации.", "date": "2019.07.03", "title": "Унифицират се заявленията за най-масовите общински услуги"}
{"url": "https://offnews.bg/futbol/vav-frantcia-obiaviha-nejmar-za-mente-706643.html", "text": "Френските медии разлюбиха бразилеца Неймар, който пристигна в Пари Сен Жермен преди две години от Барселона с рекорден за футбола трансфер от над 200 милиона евро.Днешният брой на \"Екип\" излезе със заглавие \"Голямата лъжа\" и снимка на 27-годишния бразилец, чийто престой във френската столица беше белязан от серия контузии, като дори в момента той е извън строя и пропусна Копа Америка в родината си.Според публикацията разводът на Неймар и ПСЖ е въпрос вече само на време.Отношенията между играча и клуба са на точката на замръзване, като футболистът дори обвинява клуба за проблемите си през годините.Последният от тях е разследване за изнасилване, което се води в Бразилия след оплакване на местна красавица, която той поканил в Париж и се възползвал от нея против волята й.Неймар е пред завръщане в Барселона, но едва ли ще се стигне бързо до трансфер.", "date": "2019.07.03", "title": "Във Франция обявиха Неймар за \"менте\""}
{"url": "https://offnews.bg/futbol/ludogoretc-grabna-superkupata-na-balgaria-za-chetvarti-pat-706646.html", "text": "Лудогорец спечели Суперкупата на България за четвърти път, след като на финала победи Локомотив Пловдив с 2:0.Двата тима изиграха много отворен мач, в който имаше отменени голове, греда, няколко отлични положения и чудесни намеси на Пламен Илиев. Тигъра на три пъти спря играчи на \"смърфовете\", останали очи в очи срещу него.Футоблистите на треньора Стойчо Стоев поведоха в резултата с ранен гол, който бе дело на Мавис Чибота (4'). До края на първото полувреме \"смърфовете\" пропуснаха няколко добри възможности да изравнят.През втората част разградчани пропуснаха да удвоят преднината си, след като Марселиньо нацели гредата, а пловдивчани отново пропиляха хубави шансове за гол. В добавеното време на срещата Джоди Лукоки (90+3') оформи крайния резултат.Taка Суперкупата отива Разград за четвърти път (2012, 2014, 2018 и 2019). Лудогорец се изравни по този показател с отбора на ЦСКА (1989, 2006, 2008 и 2011), който също има толкова отличия.Локомотив Пловдив продължава да има една Суперкупа, която бе спечелена през шампионската 2004 година.", "date": "2019.07.03", "title": "Лудогорец грабна Суперкупата на България за четвърти път"}
{"url": "https://offnews.bg/sviat/david-maria-sasoli-ot-italia-beshe-izbran-za-predsedatel-na-evroparlam-706618.html", "text": "Депутатите в Брюксел избраха на втори тур новия председател на Европарламента, това е Давид-Мария Сасоли от Италия, за когото гласуваха 345 души, предава БНР.63-годишният мъж е член на лявата италианска Демократическа партия, като преди това е бил журналист. През 2009 г. влиза в Европарламента за пръв път, като сегашният мандат му е трети.Необходимите гласове бяха 332, като на първия тур никой не успя да ги събере. Тогава на Сасоли не му достигнаха едва няколко гласа, получавайки 325.  \"Кандидатирам се за председател на Европейския парламент само защото смятам, че Европа ще бъде по-силна само с парламент, който играе по-важна роля. Има сериозни предизвикателства на хоризонта, които ще ни поставят на сериозни изпитания, а те заплашват дори самата идея за ЕС. Ние можем да ги преборим, само ако останем единни\", заяви той, цитиран от БНР, при представянето на кандидатурата си.По процедура евродепутатите могат да гласуват в три тура, докато един от кандидатите получи абсолютно мнозинство. Ако това не стане, следва четвърти тур, на който се състезават получилите най-много гласове 2-ма кандидати, а за избран се смята този, който е взел най-много гласове.", "date": "2019.07.03", "title": "Давид-Мария Сасоли от Италия беше избран за председател на Европарламента"}
{"url": "https://offnews.bg/tenis/serina-uiliams-i-andi-mari-oformiha-zvezden-duet-706610.html", "text": "Оформи се много колоритен дует малко преди жребия за смесените двойки в тенис турнира от Големия шлем \"Уимбълдън\". Бившият световен номер при мъжете Анди Мъри официално потвърди, че ще си партнира със Серина Уилямс.Двамата са носители общо на девет титли на сингъл, а Серина има още шест титли на двойки в компанията на сестра си Винъс, както и един трофей на смесени двойки през 1998 с Макс Мирни. За последно Мъри е играл смесени двойки на Уимбълдън през 2006-та година с Кирстен Флипкенс.Очаква се първият двубой на шампионите поединично от 2016 година, да бъде в четвъртък. Мъри, който спечели турнира в Куинс при двойките заедно с Фелисиано Лопес, ще си партнира в турнира с Пиер-Юге Ербер.В последните седмици не беше сигурно дали Мъри ще си намери партньор за смесена двойка, след като стана ясно, че много такива са му отказали.Спрягаха се всякакви имена - от Мария Шарапова до Били Джийн Кинг. Звездната двойка ще е непоставена в схемата с 48 отбора, а жребият ще се тегли днес.\"Серина очевидно е изключителен играч, има чудесни резултати на двойки и на тревни кортове. Определено е най-великата тенисистка,\" заяви Мъри.\"Ние сме доста сходни на корта. Винаги съм харесвала това у него. Неговата работна етика е страхотна, винаги съм уважавала това в него. Фитнес подготовката му, всичко.Да направиш онова, което е успял той, в ера в която има толкова велики играчи, толкова конкуренция, да я надмогнеш - не са успявали много хора. Има много, на което да се възхищаваш\", сподели Уилямс.", "date": "2019.07.03", "title": "Серина Уилямс и Анди Мъри оформиха звезден дует"}
{"url": "https://offnews.bg/obshtestvo/trevozhni-rezultati-po-matematika-sled-7-klas-top-uchilishtata-otnov-706614.html", "text": "Тревожно ниски са резултатите по математика от националното външно оценяване след 7. клас. Средният брой точки е 33.62 при максимални 100, което на практика ги приравнява с оценката Среден (3) в училище, показва представеният днес анализ на Министерството на образованието и науката. Резултатите по български език и литература са над средата - 53.06.И тази година в Топ 10 на училищата и по български, и по математика преобладават математическите.\"Резултатът по математика е тревожен\" - призна зам.-министър Таня Михайлова, а министър Красимир Вълчев обясни, че няма драматични разлики в резултатите на децата тази и миналата година, но сега форматът на изпита е различен, което дава това отражение. Сега изпитът е единен, не е разделен на два модула, има повече задачи за проверка на функционалната грамотност, увеличен с една е броят на задачите, изискващи пълно решение, т.е. с отворен отговор.\"Ясно е, че тазгодишният випуск деца не са много по-различни от миналогодишния. Няма драматични разлики в резултатите или мотивацията. Очевидно е, че се дължи на формата\", каза той, но допълни, че \"очевидно имаме проблем с резултатите по математика, който е от много години\". Насочихме дейности по интереси към математиката и природните науки, за да провокираме интереса, но е факт, че той е понижен, сподели министърът.Причините са и външни, и вътрешни - смята той. \"Имаме различно поколение, при което много по-трудно се провокира интересът за учене, особено по математика и природни науки. Има и вътрешни за системата фактори. Основният е необходимостта от подготвени и мотивирани учители. Изводът ни е, че трябва да продължим да правим повече от същото - повече мотивирани учители, повече методическа подкрепа от регионалните управления на образованието, повече квалификация относно прилагането на компетентностния подход. Изготвихме програма, но това далеч не е достатъчно. Трябва да настроим системата за придобиването на функционална грамотност\", коментира министърът.Според него на учителите трябва да се даде достатъчно свобода, за да могат да работят ефективно и да вложат повече усилия в работата с всяко дете.Анализът55 567 седмокласници се явиха по български, 55 474 - по математика.Резултатите показват, че повече деца са работили върху всички задачи, което показва, че смяната на формата (от изпит с два модула към единен изпит) дава положителен резултат.По български 44.3% са се справили с отворените въпроси, 57.9% - със затворените. По математика съответно процентите са едва 19.2% и 49.9%.Няма как тук да се направи съпоставка с миналата година, тъй като изчисленията тогава са правени за всеки от модулите поотделно, докато сега изпитът е единен. Липсата на разделение между първи и втори модул, по който традиционно работеха по-малко деца, е и причината общите резултати да са по-ниски.С максималните 100 точки по български език и литература са 16 ученици при трима миналата година. При математика са съответно 141 и 68.Нула точки по български имат 107 при 127 през 2018 г., а по математика - 109 и 174.Едно единствено дете има 100 точки и по двата предмета. Миналата година не е имало такъв ученик.С нула точки и по двата предмета сега са 12 души, докато миналата година не е имало такива.Броят ученици с максимален брой точки на затворените въпроси по български е 2031, по математика - 1054.Максималният брой по български на отворените въпроси имат 24-има, по математика - 191.С нула точки на отворените въпроси по български са 3081, по математика -17 501.\"Изпитът не може да бъде съпоставен с предходните години. Не можем да кажем дали децата са се справили по-добре или не, тъй като форматът е различен, броят на задачите е различен, типовете задачи - също, задачите, насочени към функционална грамотност са повече. По съпоставимите между двете години показатели има по-добри резултати\", коментира Евгения Костадинова, директор на дирекция „Съдържание на предучилищното и училищното образование\".По думите ѝ единният изпит е довел до значително намаляване на учениците, които не работят върху въпросите, изискващи отворен отговор. По български намалението е с около 8 500 ученици, по математика - с около 3 500.По български учениците се справят най-добре със задачите за намиране на информация в текст, с лексикологията, с тези, които изискват разпознаване на факти от художествен текст. Най-трудни са им граматиката, синтактичната синонимия и тълкуването на текст.По математика най-успешно се справят с: намиране на корен на уравнение; решение на неравенство; прилагане на заучен алгоритъм и с формулите за съкратено умножение. Най-трудни са им: вероятност на случайно събитие; еднакви триъгълници; моделиране на числови изрази; разчитане на данни и задачите с практическо приложение на наученото.КласацияИ по български, и по математика областта на първо място по резултати е София град. По български я следват Смолян, Перник, Варна, Габрово и Благоевград. По математика - Варна, Смолян, Бургас, Русе, Кърджали и Пловдив.Отзад напред първа по български е Ямбол, а преди нея са Сливен, Шумен, Монтана, Хасково и Силистра. По математика последна е Видин, преди която се нареждат Шумен, Монтана, Враца и Сливен.Училищата с най-високи резултати по български език и литература*1. Математическа гимназия \"Акад. К. Попов\", Пловдив - среден успех 90.4 т.2. Софийска математическа гимназия - 90.13 т.3. Математическа гимназия, Варна - 89.93 т.4. ЧОЕ \"Света София\", София - 89.75 т. 5. ППМГ „Гео Милев“, Стара Загора – 89.45 т.6. ППМГ „Акад. Иван Ценов“, Враца – 86.84 т.7. ПЧМГ, София – 86.64 т.8. ПМГ „Акад. Сергей Корольов“, Благоевград – 85.62 т.9. ППМГ, Ловеч - 85.71 т.10. 145 ОУ „Симеон Радев“, София – 85.39Училищата с най-високи резултати по математика*1. МГ „Д-р Петър Берон“, Варна – 96.13 т.2. СМГ – 94.92 т.3. МГ „Акад. К. Попов“, Пловдив – 94.28 т.4. МГ „баба Тонка“, Русе – 92.64 т.5. ППМГ „Акад. Никола Обрешков“, Бургас – 91.66 т.6. ПЧМГ, София – 91.22 т.7. ЧОУ „Света София“, София – 87.66 т.8. ПМГ Христо Смирненски“, Перник - 84.81 т.9. ПМГ „Акад. Боян Петкавнчин“, Хасково – 83.99 т.10. ППМГ „Гео Милев“, Стара Загора – 78.78 т.", "date": "2019.07.03", "title": "Тревожни резултати по математика след 7. клас. Топ училищата отново са математическите"}
{"url": "https://offnews.bg/obshtestvo/razlikata-v-zaplashtaneto-mezhdu-zhenite-i-mazhete-v-balgaria-e-namali-706613.html", "text": "Разликата в заплащането на жените и мъжете в България намалява за трета поредна година - от 15,4% през 2015 г. до 13,6% през 2017 г. Това показват данни на Евростат, цитирани в Доклад за равнопоставеността на жените и мъжете за 2018 г., който беше приет от правителството днес. Средната разлика в заплащането в ЕС през 2017 г. е 16%.Докладът за равнопоставеността между половете отразява и резултатите от изпълнението на политиките за повишаване на участието на жените на пазара на труда, насърчаването на равенството в процесите на вземане на решения. Сред приоритетните области в документа са още борбата с насилието, основано на биологичния пол и промяната на обществените стереотипи спрямо жените и мъжете.В доклада се посочва, че през 2018 г. средногодишният брой на безработните лица на възраст 15-64 навършени години е 170 800 души. От тях 100 200 са мъже, а 70 600 са жени, което е с 33 400 по-малко от 2017 г. Броят на безработните жени се е понижил с 21 000.Акцент в доклада е поставен върху изпълнението на Закона за равнопоставеност между мъжете и жените, който регламентира институционалната рамка, стратегическите и оперативни документи за управление на политиката по равнопоставеност на жените и мъжете и върху представянето на темата по време на Българското председателство на Съвета на Европейския съюз. Докладът отчита също дейността на Националния съвет по равнопоставеност на жените и мъжете към Министерския съвет, който е орган за осъществяване на консултации, сътрудничество и координация между централните и териториалните органи на изпълнителната власт и структурите на гражданското общество.", "date": "2019.07.03", "title": "Разликата в заплащането между жените и мъжете в България е намаляла до 13,6%"}
{"url": "https://offnews.bg/futbol/nov-v-tcska-dalzha-na-ivelin-popov-edno-goliamo-blagodaria-706622.html", "text": "Офанзивният футболист на ЦСКА Денис Давидов даде първото си интервю за клубната телевизия. Руснакът взе участие в четирите контроли на тима по време на подготовката и направи добро впечатление с изявите си.Ето какво разказа руснака за кариерата си до момента, първите впечатления от новите му съотборници и неговите лични амбиции с екипа на \"червените\".\"\", каза Давидов.", "date": "2019.07.03", "title": "Нов в ЦСКА: Дължа на Ивелин Попов едно голямо благодаря"}
{"url": "https://offnews.bg/medii/nikola-todorov-ot-konkursa-za-bnt-shte-zatvoria-televiziata-otvatre-s-706603.html", "text": "Ще затвотя телевизията отвътре срещу изтичане на пари чрез външни продукции, категоричен е операторът Никола Тодоров - вторият явил се пред СЕМ кандидат в конкурса за генерален директор на БНТ.Тодоров започна представянето си със значимите свтеовни събития и лидери, които е отразявал, и избори имена като Джими Картър, Лех Вланеса, Ицхак Рабин, падането на Берлинската стена.И той като първия изслушан кандидат - Александър Йовков - се спря основно на финансовите проблеми в БНТ.Първоначално написах концепцията за развитието, но сега се налага да представя концепция за спасяването на телевизията, посочи кандидатът.Пари непрекъснато се топят. Ще затворя тези непрекъснати източвания чрез външни продукции. Те трябва да се избират на конкурентен принцип, в конкуренция и с вътрешните, каза Никола Тодоров.Той попита и защо все още централната емисия \"По света и у нас\" се излъчва в 20 ч, когато всички конкурентни телевизии вече са показали новините си.Тодоров се обяви за нов филмов канал и за възстановяване на телевизионния театър по нов, модерен начин, а именно БНТ да заснема постановките, които театрите свалят от афиша си. Тези постановки могат да се субтитрират и да се предложат и на международния пазар.\"Националната телевизия ще оживее, само трябва да я спасим\", обобщи той.", "date": "2019.07.03", "title": "Никола Тодоров от конкурса за БНТ: Ще затворя телевизията отвътре срещу източване от външни продукции"}
{"url": "https://offnews.bg/temida/smeniat-shefa-na-zatvorite-obiavi-ministar-kirilov-706623.html", "text": "Главен комисар Васил Миладинов, който досега беше ръководител на Главна дирекция \"Изпълнение на наказанията\", вече няма да заема длъжността.Това заяви правосъдният министър Данаил Кирилов, цитиран от bTV. Все още не са ясни мотивите за това. Очаква се до края на деня Кирилов да подпише заповедта за освобождаването на Миладинов.", "date": "2019.07.03", "title": "Сменят шефа на затворите, обяви министър Кирилов"}
{"url": "https://offnews.bg/obshtestvo/poveche-pari-za-studenti-i-mentori-vkliucheni-v-studentski-praktiki-706621.html", "text": "Университети ще могат да плащат стипендии за студентски практики, които вече ще могат да се провеждат и извън предвидената по учебен план практическа подготовка. Увеличава се и часовата ставка за нейното провеждане.Промените прие днес Министерският съвет, който гласува изменения в Постановление 90.От 2000 г. часовата ставка е 2 лв. Тя се увеличава на 2,50 лв. на час.За присъщи разходи за една практика се отпускат по 320 лв., които включват разходи за възнаграждение на академичния наставник от висшето училище и на ментора от обучителната организация (с вкл. осигуровки), пътните разходи на наставници за проверка на практическото обучение, разходите за застраховки на студентите и др.Като част от присъщите разходи се предвижда:1. Наставникът да е ангажиран за 5 часа в рамките на 1 практика при часова ставка 20 лв., т.е. общо ще получи 100 лв.До края на 2018 г. наставниците получаваха по 15 лв. на час при отново 5 ч. ангажираност.2. Менторът ще е ангажиран 10 часа за 1 практика при часова ставка 20 лв., т.е. общо ще получи 200 лв.До края на 2018 г. менторите имаха право на 14,25 лв. на час при същата ангажираност.В присъщите разходи за студентска практика се включват и индикативни разчети за пътни разходи на академичните наставници за осъществяване на проверка на практическото обучение, когато същото се провежда в населено място, различно от населеното място на висшето училище/колежа/филиала, в което се обучава студентът - 15 лв.; разходи за застраховка на студентите по време на провеждането на студентската практика е в размер до 4 лв. и 1 лв. за други съпътстващи практиката разходи, като например разходи за хартия, тонери и други канцеларски материали.Новите условия са валидни за всички всички висши училища в страната, в които към началото на учебната 2018/2019 г. учат 203 602 студенти. От тях в държавните са 178 098, а в частните - 25 504 студенти.Досега парите за практики се плащаха по европроекта \"Студентски практики\" и в тях се включиха 46 077 студенти, т.е. приблизително 1/4. Затова и МОН са определили разходи за приблизително толкова студенти (46 000) в общ размер 42 320 000 лв.Оттук нататък средствата ще се осигуряват от собствени приходи на висшите училища или с финансиране от европейските структурни и инвестиционни фондове.", "date": "2019.07.03", "title": "Повече пари за студенти и ментори, включени в студентски практики"}
{"url": "https://offnews.bg/politika/na-parvo-chetene-300-lv-globa-za-goliamo-kuche-bez-kaishka-1000-lv-706601.html", "text": "Глоба от 300 лева заплашва всеки собственик на куче с тегло над 5 килограма, който го разхожда в градска среда без повод. 1000 лева пък ще е санкцията за онези стопани на агресивни кучета, които ги извеждат навън без намордник, решиха депутатите на първо четене с промени в Закона за ветеринарномедицинската дейност.Законодателната инициатива за по-строг контрол върху стопаните на четириноги бе подета от група народни представители от ГЕРБ, а повод за нея станаха зачестилите инциденти с нападения от кучета, някои от които с фатални последици.„Осъзнаваме, че общественият интерес през последните десет години бе насочен основно към проблема с безстопанствената и бездомни кучета и овладяване на популацията. Така на заден план останаха обществените отношения, свързани с отглеждането, безконтролното пускане и разхождане на кучета“, заяви по време на дебатите Десислава Атанасова от ГЕРБ, цитирана от БГНЕС.Според Атанасова предложенията ще повдигнат много въпроси и ще предизвикат широк обществен дебат по темата, в който тя призова да се включат всички заинтересовани страни. По думите ѝ трябва да бъде подложена на обсъждане и възможността за евентуална забрана за отглеждане на някои породи кучета или въвеждане на лицензионен режим за това.С гласуваните на първо четене промени на 500 лева се повишава и санкцията за разхождане на кучета в забранените от общините места, каквито са детските площадки например. Предвидени са и няколко изключения. Няма да бъдат глобявани собственици, които разхождат любимците си в обособени за това места, извън населените места или ги използват при лов.Контролът по изпълнението остава задължение на съответната община. ", "date": "2019.07.03", "title": "На първо четене: 300 лв. глоба за голямо куче без каишка, 1000 лв. - за агресивно без намордник"}
{"url": "https://offnews.bg/medii/kandidatat-za-generalen-direktor-na-bnt-iavor-simov-predstavi-kontcept-706612.html", "text": "Явор Симов - дългогодишен криминален репортер на БНТ - представи пред СЕМ концепцията си за телевизията конкурса за генерален директор. Симов бе третият от общо шестима кандидати, които медийният регулатор изслуша днес. Презентациите на останалите трима кандидати са утре, 4 юли.Пред СЕМ Симов посочи, че нелекото финансово състояние на телевизията, което стана централна тема в изслушването на всички кандидати досега, се дължи на прехвърляне на стари задължения (главно към НУРТС) от предишни финансови години. Той посочи, че финансирането би било стабилно, ако има добро съдържание. То пък трябва да се произвежда от хората вътре в телевизията, смята той. Звената в БНТ да се ръководят от мениджъри, а не от директори, предлага още кандидатът. Той посочи, че е нужно и да се засили работата на рекламните отдели, като се обособят такива и към регионалните телевизионни центрове.Авторитетът на БНТ в последните години е сринат, констатира Симов.Той не предвижда резки съкращения или структурни промени, стана ясно от представянето му. Обяви се за открито управление и за това всеки да има достъп до генералния директор.Симов постави акцент и върху уебсъдържанието на медията.Той препоръчва всеки делничен ден БНТ да излъчва тематични предавания - за икономика, право и др., а в почивните дни програмите да са по-леки и развлекателни, например за туризъм.Утре СЕМ ще изслуша останалите трима кандидати - Сашо Диков, Емил Кошлуков и Стоил Рошкев. Изборът ще стане ясен в петък, 5 юли.", "date": "2019.07.03", "title": "Кандидатът за генерален директор на БНТ Явор Симов представи концепцията си пред СЕМ"}
{"url": "https://offnews.bg/tenis/savetvat-sharapova-da-se-pensionira-706626.html", "text": "Бившата номер 1 в женския Мария Шарапова е пропуснала момента да се оттегли с достойнство от тениса, смята руският треньор Виктор Янчук.Според него оттеглянето й в първи кръг на \"Уимбълдън\" заради травма, е поредният епизод, доказващ правотата му.Припомняме, че Шарапова се отказа в третия сет при резултат 6:4, 6:7(4), 0:5 срещу французойката Полин Парментие заради болки.\"Шарапова вече дълго време не може да се качи на нивото, което е достойно за нея. Травмите не й позволяват да се представи достойно на турнирите, както и да тренира. Маша е далеч от най-добрата си форма.Дори срещу Парментие нямаше някакво превъзходство. Тя отдавна пропусна момента да обяви край на кариерата си.Да, тя е боец, но в един момент трябва да прецени кое е по-важно за нея - да запази репутацията си или да преследва нищожни шансове за успех.Възрастта й 32 години вече я слага в редиците на ветераните. На тези години е трудно да бягаш на корта като 22-годишна. Не си е работа да отстъпваш пред второразредни тенисистки.Смятам, че тя трябваше вече да се е оттеглила, докато имаше хубави резултати\", коментира Янчук.", "date": "2019.07.03", "title": "Съветват Шарапова да се пенсионира"}
{"url": "https://offnews.bg/evropa/evroparlamentat-ne-izbra-predsedatel-pri-parvoto-glasuvane-706608.html", "text": "Европейският парламент не успя да определи с първото гласуване новия председател на институцията. Засега води Давид Сасоли (Италия), издигнат от групата на социалистите и демократите, предаде БТА.В гласуването са участвали 735 евродепутати, като необходимото мнозинство е било 332 гласа, уточни председателстващият заседанието Антонио Таяни. Той обяви начало на второто гласуване.В първия кръг Сасоли получава 325 гласа. Ска Келер (Зелени) има 133 гласа, Сира Рего (Европейска обединена левица) - 42, Ян Захрадил (Чехия) - 162 гласа. Общо 73 гласа са били недействителни. За втория кръг не са издигнати нови кандидати.Ако и във втория кръг нито един от кандидатите няма необходимото мнозинство, ще се гласува трети път. В случай че и тогава резултатите са недостатъчни за излъчването на победител, в четвъртото и последно гласуване ще участват само онези двама, постигнали най-голяма подкрепа. Печели този, който получи повече гласове.", "date": "2019.07.03", "title": "Европарламентът не избра председател при първото гласуване"}
{"url": "https://offnews.bg/zdrave/infektciite-koito-debnat-detcata-v-piasachnitcite-706597.html", "text": "Пясъчниците са любимо място за игра на децата през лятото. На пръв поглед това е безопасно развлечение, но може да причини инфекции и гъбични заболявания.Всички инфекции попадат в пясъчниците чрез фекалиите и урината на животните. Според инфекционистите заразите в тези места за игра се предават най-често от кучетата, котките, гълъбите и чрез почвата.КучетатаКучешките фекалии са потенциални източници на глисти, опасни за човека. Най-разпространените сред тях са кръглите червеи Toxocara canis. Бездомните кучета боледуват от токсокароза 13 пъти по-често от домашните, но въпреки това и домашните любимци нямат място край пясъчниците. Освен този с вид паразити, детето може да се зарази и с ехинококоза, по-известна като кучешка тения и това далеч не е пълният списък.Друга опасност е лептоспирозата. Макар да е рядко срещана, кучешката лептоспироза попада в пясъка с урината, а в човешкия организъм прониква чрез микротравми на кожата или чрез увредената лигавица. Заболяването е известно като инфекциозна жълтеница и се предава чрез лептоспори.КоткитеТе пренасят в пясъка бактериални инфекции като кампилобактериозата и салмонелозата. Котките могат да заразят и с токсоплазмоза. Това е третата най-честа животозастрашаваща хранителна инфекция след салмонелозата и листериозата. Особено опасна е за бременните жени, тъй като може да предизвика спонтанен аборт или мъртво раждане.ГълъбитеНаред със споменатите вече стомашни инфекции, причинени от бактерии, предавани чрез фекалиите на кучетата и котките, гълъбите могат да причинят орнитоза – това е тежка хламидийна инфекция, която поразява дихателната система с изразени симптоми на обща интоксикация. С тази инфекция детето може да се зарази чрез вдишване на прахови частици от изсъхнали птичи изпражнения. Гълъбите могат да предадат и гъбични инфекции, които предизвикват сериозни имунодефицитни заболявания при хората.ПочватаОсновната опасност в този случай е тетанусът. Това e остра бактериална инфекция, която се развива в резултат на попадането на спори на причинителя в наранената кожа или лигавица. Особено рискови са контузно-разкъсните и дълбоки рани, макар че е възможно тетанус да се развие и след съвсем незначителни травми на кожата, за които обикновено не се търси медицинска помощ.Как да предпазите децата в пясъчницитеАко пясъчникът е видимо замърсен или се долавя мирис на изпражнения, не допускайте детето да играе в него.Миенето на ръцете след игра в пясъчник е задължително.Не давайте храна на детето, когато играе в пясъчника.Ваксината против тетанус е надеждна защита, в случай на нараняване.За бременните жени е препоръчително да избягват пясъчниците.Не забранявайте тези игри, но внимателно следете детето.", "date": "2019.07.03", "title": "Инфекциите, които дебнат децата в пясъчниците"}
{"url": "https://offnews.bg/medii/demokratichna-balgaria-koshlukov-e-verniat-strazh-na-peevski-i-sem-go-706599.html", "text": "СЕМ обслужва видимо един от кандидатите в конкурса за генерален директор на БНТ - Емил Кошлуков и публичният конкурс за избор е само смокиновият лист, който ще го легитимира. Това се казва в позиция на Демократична България.Според обединението на ДСБ, Зелено движение и Да, България изборът на \"верния страж на медийния магнат Пеевски\" е предизвестен. Кошлуков, като програмен директор на Канал 1, е солидарно отговорен с Каменаров за натрупания по време на този екип дълг от близо 50 милиона лева. В резултат от това обществената телевизия е във фактически фалит, заявяват от Демократична България.Демократите припомнят и миналото му в ТВ7 и компанията му \"Ноу фрейм\", която \"преточила милиони преди да фалира\".От обединението настояват Кошлуков да бъде дисквалифициран от конкурса и да се създадат условия за провеждането на честен, професионален и с ясни критерии избор, валиден за всички участници. Също така демократите настояват и за пълен външен одит на фактическото финансово състояние на медията, който да бъде представен пред обществеността. Ето и цялата позиция на Демократична България:В следващите два дни предстоят изслушванията за нов генерален директор на БНТ и предвид наличните кандидатури, това ще бъде едно от най-предвидимите изслушвания в историята на българските обществени медии.Правилата, или направо липсата на правила, видимо обслужват един от кандидатите и настоящ временно изпълняващ длъжността – Емил Кошлуков. Затова не става ясно защо губим време в конкурси и кандидатури, като СЕМ може да премине към директно назначаване. Но понеже по закон е така и СЕМ има нужда от смокиновия лист на публичния конкурс, за да назначи верния страж на медийния магнат Пеевски, такъв формално ще се проведе.Да припомним фактите:Кошлуков беше кандидат и на предходния конкурс, където мястото за шеф на БНТ спечели Константин Каменаров, напуснал поста след като получи присъда. Тогава Кошлуков не беше назначен поради липса на достатъчно професионален опит. Но когато е необходимо да бъде назначен поредният слуга на Пеевски, който освен това е негов дългогодишен авер, този критерий е лесно преодолим. Бързо се появи подходящ стаж, като програмен директор на ТВ АЛФА. Припомняме, че когато на Пеевски му трябва слуга в БНТ, първият когото се сеща да помоли за малко липсващ стаж се оказва не случайно Сидеров, в продължение на практиката АТАКА да осигурява постове под аренда за Пеевски (справка – Емил Караниколов, Нено Димов, Петър Николов).Кошлуков е доказан кадър в това да бъдат „усвоени“ бюджети още от времето, в което злополучната ТВ 7 се управляваше в съсобственост от Пеевски и Цветан Василев. Неговата компания „Ноу Фрейм“ преточи милиони преди да фалира.Кошлуков, като програмен директор на Канал 1, е солидарно отговорен с Каменаров за натрупания по време на този екип дълг от близо 50 милиона лева. В резултат от това обществената телевизия е във фактически фалит. Но Кошлуков удобно прехвърли вината на Управителния съвет и чист като момина сълза смята да увери СЕМ в мениджърските си умения.Всеки от тези факти би трябвало да е напълно достатъчен, за да може СЕМ изобщо да не допусне Кошлуков до конкурс или да го дисквалифицира. Иначе, няма нищо ново, нито странно в огромното влияние на ДПС, Доган и Пеевски в националната телевизия.Припомняйки тези факти и в навечерието на конкурса за избор на генерален директор на БНТ, ние от Демократична България настояваме:Да бъде дисквалифициран временно изпълняващият длъжността директор на БНТ Емил Кошлуков.Да се създадат условия за провеждането на честен, професионален и с ясни критерии избор, валиден за всички участници.Да се извърши пълен външен одит на фактическото финансово състояние на медията и да бъде представен пред обществеността. Най-добре от организация като Европейския съюз за радио и телевизия (EBU).Българска национална телевизия да бъде управлявана от лишен от зависимости от властта екип, който да пази обществения интерес. Да отразява безпристрастно и професионално случващото се и да функционира като коректив на фалшивите и зависими новини. Да разходва нашите пари прозрачно и в полза на зрителите, а не на частния корпоративен или политически интерес.Сега СЕМ е под прожектора на общественото внимание!", "date": "2019.07.03", "title": "Демократична България: Кошлуков е верният страж на Пеевски и СЕМ го обслужва"}
{"url": "https://offnews.bg/sviat/tri-imena-s-badeshte-v-turskata-politika-babadzhan-imamoglu-demirt-706625.html", "text": "Кой може да заеме мястото на Ердоган? Когато се запитаме кои лица могат да станат влиятелни в турската политика, пред нас се открояват три имена, пише сайтът , който следи в детайли ситуацията в югоизточната съседка.Изборите на 23 юни показаха, че в Турция хората са изтощени от настоящото управление, впрочем от Реджеп Тайип Ердоган и от новия управленски модел.Коалицията между Партията на справедливостта и развитието (ПСР) и Партията на националистическото движение (ПНД), която загуби почти всички големи градове на местните избори на 31 март, а на повторните избори в Истанбул претърпя загуба с огромна разлика, засега изглежда, че не се вслушва в това послание, но в публичното пространство започнаха да се разпространяват новини, че особено в редиците на управляващата ПСР са налице големи спорове.Дори президентската система, която едва навърши една година, а преходът към нея беше реализиран с подкрепата на лидера на ПНД Девлет Бахчели, е сложена на масата, за което загатват фрази като „възможна е ревизия“, идващи от средите на управляващите.Меджлисът стана нефункционален, което доведе до заличаването на плурализма в политиката, голяма част от обществото дори не знае имената на министрите, които само запълват предназначените им кресла. Съдебната система е политизирана, налице е икономическа криза. Еднодневните действия във външната политика се пласират на хората като „голямо майсторство“. Отвсякъде се чуват алармени звуци.Постъпват и данни, показващи как биха се отразили върху вота настроенията на нещастното мнозинство. Генералният директор на социологическа агенция „Конда“ Бекир Аърдър, който прогнозира с най-голяма точност резултатите от изборите в Истанбул, заяви в интервю за Хакан Аксай от електронното издание T24 следното:Най-ниският процент от създаването на ПСР може да се обясни по следния начин. В средите на ПСР не останаха нито имената, които през годините помагаха за изграждането на партията, нито останаха целите отпреди седемнайсет години. Впрочем не остана и такава партия. Всичко се стопи в сянката на Ердоган. Тогава какво може да се случи на редовните избори през 2023 г., въпреки че едва ли ще са толкова далече във времето? Има ли шанс Ердоган да бъде преизбран отново? Това е политика, нищо не се знае. А Ердоган е опитен политик. Но погледнато от настоящия момент, изглежда трудно.Кой може да заеме мястото на Ердоган? Или когато се запитаме кои лица може да са влиятелни в турската политика, пред нас се открояват три имена: Али Бабаджан, Селяхатин Демирташ, Екрем Имамоглу (подредени са по азбучен ред на фамилиите).Първо да започнем от Али Бабаджан.Стана ясно, че наесен ще бъде създадена нова политическа партия с лидер Али Бабаджан, подкрепена от Абдуллах Гюл. Отдавна се говореше за това, вече се изглаждат последните детайли. Лице, което е близко до формацията я описва по следния начин:Али Бабаджан е на 52 години. Завършил е специалност индустриално инженерство в Близкоизточния технически университет, в периода 1990-1992 г. завършва магистърска степен в Kellogg School of Management към университета Northwestern, САЩ.Той е начело на турската икономика още от ранните години от създаването на ПСР, ако не броим кратката му кариера като външен министър. Предимството на Бабаджан е, че както вътре в страната, така и в чужбина той е познат като спокоен, работлив, и политик с визия.От друга страна, е известен и с това, че не може да налага мнението си дори по много важни въпроси. Когато ПСР осъществяваше политиките, които накараха Турция да изостава в демократично отношение днес, Бабаджан беше на влиятелна позиция в партията и в управлението. По онова време той остана в партията, въпреки че беше в неефективна партийна опозиция, за която обществото не знаеше. На редовните избори за президент партията на Бабаджан, която ще се създаде с подкрепата на Абдуллах Гюл може да се певърне в алтернатива. Но както подчертава и социологът Бекир Аърдър, крачейки към бъдещето Бабаджан трябва да даде обяснения и за действията си в миналото. Нищо че засега запазва мълчание.С всеки изминат ден Абдуллах Гюл все повече втвърдява тона си към Ердоган. Миналата седмица по време на една среща, на която домакин беше Партията на щастието Гюл заяви:Следователно, докато продължава това състояние конфликтът на интереси е неизбежен и тези конфликти ще възпламенят всички региони и хората ще страдат от това.Селяхатин Демирташ е на 46 години. Той е юрист и правозащитник. От ноември 2016 г. е в затвора, но с посланията, които отправи оттам той се превърна в едно от имената, които промениха хода на местните избори на 31 март и 23 юни. На 31 март той излъчи следното послание към електората на Демократичната партия на народите, за която гласуват предимно кюрдите:Както на 31 март, така и на 23 юни неговите избиратели (въпреки атаката в последния момент на повторните местни избори на 23 юни) не скършиха хатъра му. Гласуваха за кандидата на Републиканската народна партия, подкрепен от Добрата партия.Демирташ застана начело на ДПН на 37 години. Спореше се дали като съпредседател на партията той ще може да насочи посланията си към цяла Турция. Демирташ успя, той привлече гласове и от избирателите от западна Турция. Той изигра активна роля и в процеса на демократично отваряне към кюрдите. Когато беше на свобода, той умееше да се шегува, надсмиваше се на живота, но когато попадна в затвора, той не се отказа от политическите си послания, а самоличността му на романист отново го караше да се обръща към чувствата. Фактът, че сега Демирташ е в затвора, не намалява силата му, напротив, още повече я увеличава. На следващите избори той ще бъде едно от ключовите имена.Сега да се спрем на последното име. Тоест на Екрем Имамоглу за когото преди шест месеца почти никой не беше чувал. Той е на 49 години. Завършил е специалност Управление на администрацията с английски език в Истанбулския университет. В същия университет е завършил и магистърска степен „Управление на чавешките ресурси“. От една страна, търсенето на „надежден и усмихнат млад лидер“ от огромните маси, а, от друга, отблъскващата реторика на властта, което достигна връхната си точка, му осигуриха голям успех.Разбира се, важни са и работливостта, красноречието, отношението му към хората. Тук не можем да изпуснем от поглед и ролята на лидера на РНП Кемал Кълъчдароглу, който се изправи срещу влиятелни фигури в партията и подкрепи Имамоглу, както и активната работа на Джанан Кафтанджъоглу от Истанбулската организация на партията. Но не може да се отрече и фактът, че Имамоглу притежава лидерски качества. Засега мнението е, че той трябва да се концентрира върху работата си като общински кмет, за да не се изхаби името му за президентските избори, но когато дойде този ден той ще се кандидатира.Бабаджан, Демирташ, Имамоглу. Трима лидери, които ще се изправят пред нас в бъдеще в Турция. Може би при повторното изграждане на демокрацията и връщането към парламентарната демокрация те ще заемат обща позиция. Или ще се разберат по основните теми, но ще се конкурират помежду си. Но така или иначе ние ще продължим да наблюдаваме за дълго тези трима близо петдесетгодишни политици.Последната бележка е свързана с Ердоган. Възможно ли е той да се промени и да стане лидер, който вдъхва надежди за бъдещето? Трудно. Но най-малкото той ще направи равносметка когато Бабаджан основе партия и откъсне гласове от неговия електорат, когато Имамоглу се издига със своите управленски практики и самоличност, когато не успява да пречупи влиянието на Демирташ, въпреки че се намира в затвора. И ще накара Турция да отиде на предсрочни избори.", "date": "2019.07.03", "title": "Три имена с бъдеще в турската политика - Бабаджан, Имамоглу, Демирташ"}
{"url": "https://offnews.bg/litca/majka-na-7-detca-i-ministar-na-otbranata-koia-e-ursula-fon-der-lajen-706598.html", "text": "Името на Урсула фон дер Лайен не се обсъждаше в началото на преговорите на европейските лидери като най-добрият вариант за наследник на председателя на Европейската комисия Жан-Клод Юнкер. Но след като компромисните предложения бяха отхвърлени, министърът на отбраната на Германия излезе на преден план като номинацията на страната за поста. Ако бъде утвърдена от парламента Урсула фон дер Лайен би станала първата жена начело на Комисията и нейните правомощия ще се простират до предлагане на нови европейски закони, прилагане на правилата на блока и управление на търговски сделки.Коя е Урсула фон дер Лайен?Родена е в Брюксел. Семейството ѝ се мести от Германия в Белгия, когато тя е 13-годишна. Следва икономика в Лондонско училище по икономика и политически науки и медицина в Хановер, преди да влезе в политиката.Като близка сътрудничка на канцлера Ангела Меркел, Урсула е член на консервативния Християндемократически съюз на Меркел от 2005 г.60-годишната Урсула фон дер Лайен е майка на седем деца - нещо крайно необичайно за страна, където средно на жена се падат по 1.59 деца.Възприемат я като твърд привърженик на интеграцията, подкрепящ близкото военно сътрудничество в Европейския съюз, който по-рано тази година подчерта \"потенциала на Европа да се обедини и насърчава мира\".Назначението ѝ за министър на отбраната на Германия през 2013 г. беше неочаквано и последвано от тримесечни преговори в коалицията между Християндемократичния съюз и Германска социалдемократическа партия. Оттогава нататък тя бързо натрупа популярност сред германското общество. Като министър на отбраната в най-индустриализираната и най-гъсто населената страна в Европейския съюз, тя настоява Германия да увеличи военното си участие в НАТО.Все пак нейният мандат на министерския пост не е лишен от неуспехи.През последните години бяха публикувани истории, които изведоха на преден план недостатъци на германските въоръжени сили - от неработещи подводници и самолети до липсата на персонал.Доклад от миналата година подчертава недостатъците, като подчертава, че пречат \"драматично\" на бойната готовност на Германия. Посочва, че към края на 2017 г. не са на разположение подводници и големи транспортни самолети.Миналата седмица два германски изтребителя се сблъскаха във въздуха при военно учение в Североизточна Германия и единият пилот загина.Проблемите не спират дотук. Въпреки че на назначението на фон дер Лайен се гледаше като на ново начало за германското отбранително министерство, миналата година сама тя беше разпитвана в рамките на разследване за финансови нередности. Под въпрос бяха поставени договори с консултанти, които стрували милиони евро. По-късно тя призна, че са били допуснати редица грешки във връзка с договорите и че ще бъдат приложени нови мерки, за да не се случи отново подобно нещо.", "date": "2019.07.03", "title": "Майка на 7 деца и министър на отбраната: коя е Урсула фон дер Лайен"}
{"url": "https://offnews.bg/112/nameriha-kanabis-v-kashta-za-gosti-v-smoliansko-706604.html", "text": "Проверка на къща за гости в Смолянско завърши с полицейско производство за отглеждане на канабис.Като част от рутинна проверка полицаи са посетили мястото за настаняване на туристи в село Могилица, съобщава ОД МВР-Смолян. В двора открили стрък канабис, висок 1,6 метра.Работата по слчуая продължава.", "date": "2019.07.03", "title": "Намериха канабис в къща за гости в Смолянско"}
{"url": "https://offnews.bg/futbol/mesi-besen-zashto-ne-izpolzvaha-var-706588.html", "text": "Лидерът на Аржентина Лионел Меси естествено бе много разочарован след загубата на отбора си от Бразилия с 0:2 в Бело Оризонте. Асът на Барселона отново не успя да се пребори за трофей с националния си тим.“Мисля, че изиграхме най-добрия си мач в турнира. Стараехме се, но не реализирахме моментите си.Ударихме две греди. Бразилците не ни превъзхождаха, извършиха мръсни нарушения, имаше игра с ръка, но съдиите нито веднъж не използваха системата VAR- Това е просто невероятно!”, сподели Меси, цитиран от БГНЕС.Аржентина ще играе за третото място срещу загубилия от другия полуфинал Чили – Перу.", "date": "2019.07.03", "title": "Меси бесен: Защо не използваха VAR?"}
{"url": "https://offnews.bg/tenis/dzhokovich-prodalzhava-zashtitata-na-titlata-vizhte-programata-na-uim-706591.html", "text": "Световният номер 1 в мъжкия тенис и шампион от миналогодишното издание на турнира от Големия шлем \"Уимбълдън\" Новак Джокович продължава своята защита днес.Сърбинът ще се изправи срещу Денис Кудла в среща от втория кръг на надпреварата. На кортовете днес ще видим и Стан Вавринка, Симона Халеп, Каролина Плишкова, Кевин Андерсън и други.Централен корт, след 15:00 часа българско време: Моника Пуиг - Каролина Плишкова Кайл Едмънд - Фернандо Вердаско Новак Джокович - Денис КудлаКорт №1, след 15:00 часа: Хедър Уотсън - Анет Контавейт Карен Хачанов - Фелисиано Лопес Каролина Вожняцки - Вероника КудерметоваКорт №2, след 13:00 часа: Стан Вавринка - Рейли Опелка Симона Халеп - Михаела Бузарнеску Кевин Андерсън - Янко Типсаревич Кори Гоф - Магдалена РибариковаКорт №3, след 13:00 часа: Елина Свитолина - Маргарита Гаспарян Робин Хаасе - Милош Раонич Феликс Оже-Алиасим - Корентен Муте Мадисън Кийс - Полона ХерцогКорт №12, след 13:00 часа: Виктория Азаренка - Айла Томлянович Данил Медведев - Алексей Попирин Андреас Сепи - Гуидо Пея не преди 20,00 часа: Даниеле Колинс - Анастасия СевастоваКорт №16, след 13:00 часа: Пабло Куевас - Иржи Весели Стив Дарси - Роберто Баутиста Агут Янина Викмайер - Шуай Чжън Петра Мартич - Анастасия ПотаповаКорт №17, след 13:00 часа: Мадисън Бренгъл - Каролина Мучова Леонардо Майер - Хуберт ХуркачКорт №18, след 13:00 часа: Су-Вей Сие - Кирстен Флипкенс Жереми Шарди - Давид Гофен София Кенин - Даяна Ястремска", "date": "2019.07.03", "title": "Джокович продължава защитата на титлата, вижте програмата на Уимбълдън за сряда"}
{"url": "https://offnews.bg/112/ogromno-parche-ot-fasada-na-sgrada-padna-na-trotoar-na-stolichnia-bul-706587.html", "text": "Огромно парче мазилка от сграда падна върху оживен тротоар на столичния булевард Дондуков тази сутрин.Мястото е оградено от пожарната с предупредителна лента, видя OFFNews.Няма данни за пострадали граждани.Инцидентът стана на пресечката с улица \"Веслец\". В района има много офиси, административни сгради и банки. ", "date": "2019.07.03", "title": "Огромно парче от фасада на сграда падна на тротоар на столичния бул. Дондуков"}
{"url": "https://offnews.bg/obshtestvo/ministerstvoto-na-turizma-skapite-shezlongi-i-chadari-po-moreto-sa-za-706586.html", "text": "Високите цени на чадърите и шезлонгите по Черноморието, които от години отблъскват туристите, се дължат на стари концесионни договори. В тях не е залегнал критерий за таван на цените.Това коментираха представители на Министерството на туризма (МТ) в сутрешния блок на  по повод зачестилите информации за празни плажове в този туристически сезон. Една от причините за това, според хората, са именно високите цени на платената плажна зона.Експертът от МТ Василка Цанева коментира касов бон на турист, платил 70 лева за сянка и шезлонг на \"Каваците\". Като причина Цанева посочи именно стария договор с концесионера. Тя заяви, че министерството извършва постоянни проверки и следи стриктно поне 50% от зоните да са за свободно ползване.\"Пазарът определя цените. Има плажове с нови договори, има и със стари\", посочи експертката. Тя даде пример с два евтини плажа - на Бургас Север цената на чадър е 1,20 лева, а на централния плаж в Поморие - 3,60 лева.В студиото бе и Константин Занев от Института за анализ и оценка на туризма. Според него цените на шезлонгите и чадърите не са нормални. Той заяви, че българите виждат какъв е гръцкият модел и го предпочитат.По думите на Цанева на някои плажове у нас също настъпва гръцката практика - да не се плаща за сянка, а да се ползват чадърите безплатно, ако туристите имат консумация в заведение на плажа.", "date": "2019.07.03", "title": "Министерството на туризма: Скъпите шезлонги и чадъри по морето са заради стари договори"}
{"url": "https://offnews.bg/nashite-avtori/kalin-terzijski-navsiakade-vizhdam-diavola-706590.html", "text": "Някой бързешката ще каже: вероятно развиваш параноидна шизофрения! Това е част от синдрома на Кандинский-Клерамбо (синдром на психичен автоматизъм), при който се наблюдава именно такова едно ужасно усещане (всъщност – налудни мисли) за овладяност, разкритост и психичен контрол. Тия, които страдат от него, казват често, че външни и опасни за тях сили ги владеят, че ги овладяват (обладават) демони, духове или свръхмощни компютри! Чрез токове, чрез вълнови въздействия или чрез телепатия им крадат или влагат в съзнанието мисли, чувства, страхове и желания.Аз развивам, ще река, но вижте и вие също.Защото аз все имам едно чувство, че някой непрекъснато и подмолно иска да ни направи първо на идиоти, а след това да си седи, да си пие кайвето и да ни гледа сеира! Ох, че мазно и анадолско се получи това изречение, но както и да е. Такъв ни е животът, такива ще са ни и думите. Така де – все имам чувството, че някой върти, суче, и все натам подкарва нещата – да ни оглупи, да ни видиоти, да ни направи удобни за водене за носа, да ни вдебили и ушие, да ни тури хомотя на глупостта, за да ни води в избрана от него посока. Да му орем, да му копаем и да му стоим диван-чапраз.Кой ще да е това, викам си, ако не дяволът?Всеки знае: глупав човек лесно се кара да прави разни неща!Но някой бързешката ще рече: Напротив, напротив! Колаборативността, драги, е характерна за по-умничкия, за по-изискания в ума, за по-образования. Простият човек е и див, той е неопитомен, все се дърпа, той не е склонен да сътрудничи, а напротив – подозрителен е и страшно мнителен – във всяко чуждо и външно нещо му се привижда опасност, всяка новост го плаши и го прави агресивен. Той така се защитава от бълващия опасни новости свят!Да, това е романтически портрет на истинския, автентичен български селянин. От 19-и век. Не сегашният, който плаче с горчиви сълзи, че е пропуснал промоцията на новия вид смартфони и ще трябва да чака цели три денонощия до следващата промоция – ще чака и ще скърца със зъби, лишен от изконния за всеки български селянин чисто нов смартфон!Някой върти, суче и ни прави по прости!Защо тръгнах да пиша това? То е ясно - всичко в средата ни ме навежда на тая мисъл. Телевизиите, вестниците, фейсбук атмосферата, въобще – цялото медийно кълбо, в което живеем - мигновено провокира такава мисъл във всяка чутура, която се опитва да мисли: Някой, дяволите да го вземат, се опитва да ни направи на идиоти. Някой работи за това: да оглупеем...Но аз не пиша просто за Въобщето, а и по конкретен повод.Любимата на всеки дървен философ Уикипедия е мястото, откъдето се черпят познанията. Преди, помня, в края на палеозоя, когато бях млад, все още имаше главни редактори, които казваха: Не ми цитирайте Уикипедия, не приемам за източници такива глупости като статии от Уикипедия.Това време отмина, динозаврите измряха и вече Уикипедия се ползва за всичко. Искаш да разбереш как се готвят пълнени чушки с боб – Уикипедия. Искаш да разбереш какво е емпириокритицизъм – Уикипедия. Че кой ще ти ходи до Александрийската библиотека, за да прави справки?! С истински хартиени книги? Че тя Александрийската, доколкото помним, изгоре!Някой ще викне бързешката: Тя Уикипедия се промени за тия две три хиляди години откак ти я откри и започна да я ползваш, тъпанар такъв!Да, ще кажа, промени се. Вече има и повече статии, има доста неща в нея, има даже статия за Къци Вапцаров (може и да няма, но ако няма – аз ще напиша). Но едва ли нивото и надеждността на статиите изведнъж е станало по-високо!А пак ще повторя (обратно на мацката от комунистическата съпротива от \"Ало, ало\") – Уикипедия, по мои наблюдения, вече е един признат, меродавен източник за Всичко.Но аз не говоря за това. Не за това дали са меродавни, дали са стоманено-надеждни статиите в нея! То къде ли нещо човешко е стоманено-надеждно? Ей ти мост в Генуа – строен от италианците, признатите крале на дизайна – падна и изби сума народ; сега се налага да го взривяват. Но аз говорех още в началото за видиотяването.Не е съвсем лесно да го обясня, но ще опитам: Става въпрос не за фактологически погрешни статии – то и такива има колкото щеш! Не става въпрос и за груби обърквания на логиката в текста – макар че и такива има – също колкото щеш. Става въпрос за една прокрадваща се, лека, минаваща под прага на осезаемото, набиваща се под кожата и пълзяща, лайк а краулинг кинг снейк – идиотия. Несмисленост. Празнота. Неяснота.Четеш и нещо не схващаш. Четеш и тръсваш глава: Нещо не се разбира!Казваш си – аз съм идиот! Статиите обикновено се пишат от умни и проверени хора, с доказани знания и отговорно отношение. Щом е в енциклопедия, значи е нещо отговорно – не е ли така? Е, щом е така – а нищо не се разбира – значи вината е у мен. И аз съм идиот.Чета и се тормозя.Но ето, струва ми се, един ден като че ли схванах за какво става въпрос: много от статиите са копирани и пействани в гугъл преводач, а той е свършил останалото! Преводи, скалъпени от машина! И именно поради това нелепо абсурдни.Но остави това, но за да се хванат в размера, който си е предвидил писачът на статии – произволно (намерки) редактирани – на размер. Отрязана една част, пришити двете оставащи части и се получил резултат, пред който и речта на шизофреника бледнее и се срамува от своята банална смисленост.Направо - неразгадаеми!И още по-печално – статии, писани чрез невежо преписване от стари учебници. Взети, разбира се, от библиотека. Вероятно, казвам си, първоизточникът е бил някоя стара и благоуханна, леко плесенясала книга; някой дебел учебник по политикономия, взет от библиотеката на Академията за обществени науки и социално управление.С какво искрено и трепетно учудване открих, че куп статии, посветени на историята или философията, са написани с кристално чист, пеещ и звънтящ, комунистически език!Все едно ги е писал, казах си, комсомолски секретар от 1956-та година! Чиста проба агитация и пропаганда. В статията за споменатия вече емпириокритицизъм се говои как Владимир Илич Ленин „...разкри корените на емпириокритицизма, разобличи тая философия като реакционен идеализъм и прикрита попщина, разгроми махистките школи, възникнали в епохата на столипинската реакция в Русия...”.Естествено, аз цитирам тая статия не защото ми е направила особено впечатление. Тя просто се оказа най-близо, под ръка. В доста много статии, свързана с философия или обществени науки, поради причината, че създателите на статиите са преписвали от стари учебници от времето на комунизма, има подобни глупости.И след като е преписано механично, често е и редактирано механично (възможно – дори и машинно) и се е получило нещо хем тенденциозно, хем объркващо.А както казах, Уикипедия вече е мястото, от което се черпи знание. Най-малкото – в нея се правят всички справки. Убеден съм, че и професорите от университета, когато искат да се справят по някоя тема, по която не са съвсем компетентни, не отиват в библиотеката в Бъркли, а цъкват на телефона и влизат в Уикипедия. А там пише, че Ленин разгромява. И аз си представям един свят, в който стройното и просветляващо знание някак лека полека угасва, логиката – дори и най-базисната – на свързаното езиково послание – логиката на правилния синтаксис – изчезват. Получава се някаква каша от полузнания, полуистини за нещата, сумрачни и неясни полуфакти, които често си противоречат, а и въобще – звучат объркващо. И хората губят вярата си в знанието. Хората, ровещи като в бунище за ценни огризки, развиват алергии от това ерзац знание и започват да гледат на него с нарастващо съмнение.Идва неграмотността. Която се заключава не в непознаването на буквите, а неразбирането на смислите.И идва Средновековието. И народ от неграмотни бива воден от своите перове – дебели и късоврати феодали, собственици на вестници и списания, в които е пълно със стотици чудесни статии, преведени чрез гугъл преводач от марсиански!", "date": "2019.07.03", "title": "Калин Терзийски: Навсякъде виждам дявола"}
{"url": "https://offnews.bg/futbol/mari-levski-ima-naj-mnogo-da-skasiava-distantciata-i-ot-ludogoretc-706593.html", "text": "Бившият треньор на Левски Станимир Стилов даде обширно интервю за \"Тема Спорт\". В него той коментира много теми, включително и болката му, свързана със \"сините\". Ето какво каза Мъри пред колегата Желю Станков:Г-н Стоилов, като заредите батериите, кое ще ви влече повече - да поемете клубен или национален тим?- Не правя стратегии, но с клубен отбор ще е по-добре. Ще имам повече работа, ще съм no-ангажиран. В клубния тим повече може да ти се види \"произведението\". Какво имам предвид - създаване на стил и начин на игра, създаването и показването на нови играчи, израстването на останалите футболисти - сравнението какви са били преди идването ти и след това. Хубаво е за треньор, след като приключи ангажимента си в даден тим, да види след време футболисти, на които е дал път, да израстват и да заиграят в голям клуб. Такива, които са били неизвестни, а след това всеки ги сочи с пръст и казва, че са добри. Това е удовлетворение за всеки треньор.Направете кратка прогноза за задаващия се нов сезон в родното първенство на база на селекциите, които се правят, на някои треньорски, а и структурни и организационни промени в клубовете.- Не съм гледал в детайли мач на нито един български отбор. Като започне първенството, ще наблюдавам по-внимателно няколко двубоя и ще бъда no-подготвен. Ние винаги сме силни в предварителното говорене, в прогнозите.Доста клубове направиха мащабни селекции, Лудогорец извади няколко милиона евро за нови...- Лудогорец винаги е имал добри играчи. Но те трябва да си подобрят облика, ако искат да задържат хегемонията си. ЦСКА трябва да догонва. А от челната тройка Левски има най-много да скъсява дистанцията - и от Лудогорец, и от ЦСКА. Аз очаквам тройката да е пак такава, както и Берое да бъде много по-солиден тим през новия шампионат. Черно море, ако успее да замести напусналите футболисти, също ще изглежда солидно. Ще ми бъде интересно поведението на Ботев Пловдив, защото назначи треньор с визитка. Ще видим Желко Петрович как ще развие тима и стила. Останалите са отбори от средата на таблицата и такива, които винаги се борят да не изпаднат. Ще е любопитно да видим как ще се включат новаците Царско село и Арда.Арда хвърли доста пари за селекция - взеха повече от 10 нови, дават добри заплати. Какво очаквате от тима на приятеля ви Стамен Белчев, явно ще гони първата шестица?- Големи пари се хвърлят, когато купуваш играчи. Това, че си взел свободни агенти и си им дал заплати, не значи, че са добри футболисти. През този период не съм говорил много със Стамен. Той готвеше отбора на лагер, а аз не съм човек, който звъни и иска да дава съвети. Белчев най-добре си знае състава и възможностите му. Проблемът специално на този отбор ще бъде, че тези над 10 футболисти тепърва започват да тренират, защото досега са почивали в очакване на по-добри оферти. И ще се окаже, че не са готови за първенството. Проблемът ще дойде оттам, че треньорът няма да има достатъчно време да работи с тези играчи. Това, че си взел определено количество футболисти, не означава нищо. Даже и да са силни, не значи, че те ще направят добър отбор. Естествено, тимове като Арда и Царско село имаха нужда от подкрепления, защото нивото в Първа и Втора лига е коренно различно. И ако тези състави не се подсилят, много трудно ще могат да са спокойни за оставането си. Мисля, че ще са в тази петица-шестица, която ще се бори за оцеляване. Трудно щяха да намерят добро ниво със стария потенциал - нужен им бе нов. Всички клубове се стараят според възможностите си да правят селекция, което е положително. Но не е никак лесно, особено за тези, които се финансират от един човек. Затова ще гледаме с интерес, факт е, че първенството ще бъде любопитно, както бе и миналото, а хората искат да го гледат. Ангажимент на клубове, треньори и футболисти е да вдигнем качеството. Виждат се добри терени, осветление, започна по малко да се строи...Това е вашата тема, която подхванахте още преди 12-13 години...- Преди 15-20 години говорех за терените и за осветлението. Сега от няколко години повтарям, че трябва да се правят стадиони и бази. Дай Боже да не е след 10-15 години да започнем да ги строим. Защото без собствен стадион нито един клуб няма бъдеще. И ми звучи смешно изказването на ръководители, че говорим повече за стадиони, а не за футбол. Ние говорим за тях, защото само в България и в още две страни в света няма стадиони. Без такива не можеш да разчиташ на трайно присъствие. С тях ще продаваш и повече абонаментни карти, маркетингът ти ще върви, а фенът ще си знае мястото на арената. И ще идват по цели семейства. Това са неща, които хората са ги осъзнали преди нас. Ако можеше без стадиони, Тотнъм нямаше да построи такъв за 1 милиард.Това ли имахте предвид, когато, запитани с поредния въпрос за Левски, вие казахте от \"Герена\" да ви се обадят, като започнат да строят стадион? Че едва тогава клубът ще е готов за вас...- Имах предвид, че такива топклубове, каквито искат да са Левски и ЦСКА в България, трябва да имат собствена база и стадион. Без това не можеш да продължиш развитието си. Ставаше, но преди 15 години, вече не. Така ще можеш да привличаш и по-качествени чужденци. Защото много от тях искат да видят базата ти, феновете ти. Да видят къде ще играят, къде ще спят. А наред с това ги вълнува и заплащането. Защото добрия футболист го канят шест-седем отбора и той трябва да направи своя избор. И ти, като не отговориш на нивото на останалите, как ще го вземеш? Гледат се още коректност и куп други неща. Има играчи, за които не е важно толкова да спечелят - образно казано, дали ще вземат 120 или 130 хиляди на година, колкото да ги заинтригуваш с проект. Искат да видят база, условия, фенове, присъствие в евротурнирите -имаш ли ги тези неща, имаш и преимущество. Затова и ми звучат смешни изказванията, че говорим повече за стадионите. А за какво да говорим? Ладите и москвичите отдавна ги забравихме искаме да караме мерцедеси и беемвета. Истината е, че Левски има доста неща, които трябва да свърши, ако иска да е привлекателен за футболисти и треньори. Преди 10 години в Левски строяхме общежитие, изкуствено игрище, правихме основен терен. Клубът закупи автобус, за който чакаше и Челси - те го взеха 5 месеца след нас. Стана със съдействието на Боримиров, заради когото Левски успя да изпревари Челси. Аз бях с него, когато го поръчахме - той беше футболист, а аз треньор, но видях уважението към него в Германия. Ако ви разкажа как ни посрещнаха и какви отстъпки ни направиха... Това говори за клуб. Затова големите имена и легендите на Левски могат винаги да помагат по някакъв начин. Теренът ни тогава беше същият като този на \"Алианц Арена\" на Байерн Мюнхен, пак със съдействието на Боримиров. Пращахме там и футболисти, за да се лекуват при техните доктори. И това той го направи, докато още бе футболист. А ние това явно не го оценяваме.Защо 12 години не е пипан теренът на \"Герена\"? Арсен Венгер държеше да има подмяна на всеки 5-6 месеца с последно поколение настилка...- Когато германците ни направиха терена, казаха, че срещу 100 хиляди евро ще го сменят на 5-6 години, като може да започне да се играе на новите чимове още след седмица. Но ние предпочитахме да купуваме всенародни ментета и да ги разхождаме по \"Герена\", отколкото да помислим за игрище или друго. Това е дълга и болезнена тема. Дано нещо се промени. Само дадох пример, че когато търсиш и имаш желание, можеш и да постигнеш нещо. Ние как убедихме преди години Тодор Батков да купи автобус, да направи терен, да лекуваме играчите си в Германия? Всичко може, стига да обичаш клуба си и да го правиш от сърце за него. А при нас доста от треньорите отиват там, за да постигнат някакъв резултат. Само и само днес да кажат - аз съм шампион, или аз съм носител на купата. Или да се похвалят - бих този или онзи. А това, че не е помислил за клуба, не е важно... Отива се само за бърз резултат, а не трябва да е така. Необходимо е всеки собственик да мисли как да си изгражда клуба.", "date": "2019.07.03", "title": "Мъри: Левски има най-много да скъсява дистанцията - и от Лудогорец, и от ЦСКА"}
{"url": "https://offnews.bg/futbol/krasen-kralev-lokatciata-na-novia-natcionalen-stadion-stava-iasna-do-706594.html", "text": "Теренът, на който ще бъде построен новият национален стадион в София, ще бъде избран до края на годината. Това обяви министърът на младежта и спорта Красен Кралев в предаването \"Здравей, България\" по \"НОВА\".Очаква се до края на декември да приключат и преговорите с Гърция и Румъния по идеята за съвместна кандидатура за домакинство на голям футболен форум.Преди да се пристъпи към кандидатстване обаче, трябва да се реши дали ще искаме да приемем световно, или европейско първенство. За първия вариант е нужна нова футболна арена с 40 000 места, а за европейско първенство - 30 000 места.\"Обсъждаме няколко терена, които г-жа Фандъкова ни е предложила, но първо трябва да е ясно какъв тип съоръжение ще ни е необходимо за съвместна кандидатура за домакинство\", каза Кралев.Относно проектът за подробен устройствен план на Борисовата градина Кралев заяви, че проектантите са направили грешка, като са вкарали спортните имоти в парка, които са собственост на държавата, в няколко урегулирани поземлени имота, в които има и друга частна собственост.Това не давало свобода на Министерството да оперира с имотите си. Затова от Спортното министерство искат проектът за план да се преработи и спортните обекти в парка да бъдат в самостоятелни УПИ-та. Друга грешка била, че се предвиждала модернизация на стадионите само с леки козирки, което не било удачно.\"Имаме пълното разбиране от кмета на София г-жа Фандъкова какво трябва да се направи. С ръководството на ЦСКА искаме да направим нови трибуни и козирка на \"Българска армия\" в рамките на съществуващата чаша на сегашния стадион.Капацитетът на стадиона може да се увеличи почти двойно, без да се излезе от чашата, като се вземе лекоатлетическата писта\", коментира спортният министър.", "date": "2019.07.03", "title": "Красен Кралев: Локацията на новия национален стадион става ясна до края на годината"}
{"url": "https://offnews.bg/ikonomika/tokat-za-biznesa-poskapna-drastichno-naj-skap-e-v-evropa-706592.html", "text": "Шокиращ скок на цената на тока за бизнеса. Увеличението е с 203% в сравнение с цените от миналия петък.Вчера на Българската независима енергийна борса (БНЕБ) в рамките на търговията „пазар ден напред“ затвори при цена за базова енергия (1 – 24 часа ) от 195.40 лв. (99,91 евро) за MWh.Цената на пиковата енергия (9-20 часа) е 246.72 лв. за MWh, а на извънпиковата енергия - 144.08 лв. за MWh (1-8; 21-24 часа).На 28 юни борсовата цена на БНЕБ бе едва 96,48 лв./ MWh, което означава, че цената на тока се е увеличила над два пъти само в рамките на три дни.Такава скъпотия при електроенергията няма на никоя друга от европейските борси. Мониторингът на цените на специализирания сайт 3e-news.net показва впечатляващи разлики.Румънската енергийна борса OPCOM затвори сегмента „Ден напред“ при цена за базова енергия от 61,09 евро/мвтч. Това сочат данните на борсата за 3 юли 2019 г. Цената за пиковата енергия е 72,84 евро/мвтч, а извънпиковата енергия е 49,33 евро/мвтч. При унгарската енергийна борса HUPX цената на базовата енергия за 3 юли е 61,09 евро/мвтч. Пиковата енергия пък се търгува за 72,84 евро/мвтч. От борсата там не предоставят данни за цената на извънпиковата енергия. Най-високата цена се очаква да бъде в 13 ч и тя ще е 79,02 евро/мвтч. Най-ниска пък ще бъде цената в 4 и 5 ч, когато ще бъде 30,00 евро/мвтч. Търгуваните обеми пък ще бъдат 64 051,4 мвтч.Базовата цена на електроенергията на Словашката и Чешката енергийна борса е 43,11 евро/мвтч за 3 юли. Пиковата енергия в Словакия и Чехия ще е 48,03 евро/мвтч.На Австрийската енергийна борса цената за базова енергия за 3 юли е 34,61 евро/мвтч, а пиковата енергия е – 34,63 евро/мвтч. Търгуваните обеми при базовата енергия са 68 548,1 мвтч. Най-висока се очаква да бъде цената след 20 ч и тя ще е 48,39 евро/мвтч. В 3 ч се очаква и най-ниската цена от 27,37 евро/мвтч.На Германската енергийна борса цената за базова енергия е 34,66 евро/мвтч за 3 юли. Пиковата цена е 34,63 евро/мвтч. Търгуваните обеми при базовата енергия са 607 788,5 мвтч. Най-висока се очаква да бъде цената след 20 ч и тя ще достигне 48,39 евро/мвтч. В 3 ч се очаква и най-ниската цена от 27,37 евро/мвтч.Днес индустриалците ще поискат отново оставката на шефа на НЕК Петър Илиев. Те го обвиняват в лобизъм, като дори посочват, че умишлено влияе на цените в полза на голям играч на енергийния пазар, съобщи Нова телевизия.", "date": "2019.07.03", "title": "Токът за бизнеса поскъпна драстично, най-скъп е в Европа"}
{"url": "https://offnews.bg/tenis/nadal-e-respektiran-ot-kirios-shte-igraia-sreshtu-mnogo-opasen-oponen-706596.html", "text": "Бившият световен номер 1 в мъжкия тенис и двукратен шампион на турнира от Големия шлем \"Уимбълдън\" Рафаел Надал не спести добрите си думи по адрес на предстоящия си опоенент Ник Кириос.Двамата са си разменили по три победи, като интересното е, че австралиецът е спечелил единствения им сблъсък именно в надпреварата в Лонодн през 2014 година.Матадора ще се изправи срещу Кириос във втория кръг на \"Уимбълдън, след като отстрани безпроблемно Юичи Сугита с 6:3, 6:1, 6:3.\"Това беше добър старт за мен - да спечеля срещу съперник, който знае как да играе на трева, спечели и турнир на тази настилка.Това е позитивно начало. Сега имам още един ден, в който мога да работя върху играта си. Надявам се това да ми помогне.\"Ще играя срещу топ талант, много опасен опонент. Разбира се, че за втори кръг това е супер труден играч. Знам го. Трябва да бъда на 100%. Ще се боря\", каза Надал.", "date": "2019.07.03", "title": "Надал е респектиран от Кириос: Ще играя срещу много опасен опонент"}
{"url": "https://offnews.bg/evropa/stanishev-sam-se-otkazal-ot-nominatciata-za-predsedatel-na-evroparlame-706595.html", "text": "Лидерът на европейските социалисти Сергей Станишев сам е поискал номинацията му за председател на Европейския парламент да не бъде разглеждана, разкрива той в публикация във официалния си профил във Фейсбук. В изявление той разяснява и причините за това.Ето пълния му текст:", "date": "2019.07.03", "title": "Станишев сам се отказал от номинацията за председател на Европарламента. Ето защо"}
{"url": "https://offnews.bg/medii/zapochnaha-izslushvaniata-na-kandidatite-za-bnt-sasho-jovkov-postavi-706585.html", "text": "Изслушванията на шестимата кандидати за генерален директор на Българската национална телевизия (БНТ) започнаха днес в СЕМ, продължават и утре, а в петък е изборът на новият шеф на телевизията.Първи пред петимата членове на регулатора визията си за БНТ представи дългогодишният спортен журналист Сашо Йовков.Акцентът в презентацията му бе финансовото положение на телевизията, за което наскоро стана ясно, че е проблематично, с многомилионни дългове.Към днешна дата задълженията са 27 млн. лева, посочи Йовков. От тях 22 млн. лева са към НУРТС за преноса на тв сигнала. Според Йовков тези дългове лесно могат да бъдат предоговорени и да бъдат поети от държавния бюджет, а не от субсидията.Йовков постави акцент и върху скъпоструващите външни продукции, които според него трябва да бъдат предоговорени. Той даде пример на първо място със \"Стани богат\", като цитира и цифри - 3 милиона лева са натрупани за неговата реализация, лицензионната такса е 168 000 лева на сезон, а средставата за реализация на сезон - 1,44 млн. лева. Фактът, че предаването е дадено за реализация на външен продуцент, значително го оскъпява, смята той.В началото харесах идеята за предаването, но бях изненадан от бюджета, заяви Йовков.Според него разходите на телевизията могат да бъдат компенсирани и с по-добра продажба на рекламно време. Той разкритикува и спирането на предаването \"Открито\" на Валя Ахчиева и каза, че на БНТ ѝ трябва звено за разследваща журналистика.Кандидатът се обяви категорично за запазване на програмите БНТ2 и БНТ3, като БНТ3 остане канал за спорт и развлечение, но не със скъпи чуждестранни права, а да излъчва основно български спорт.\"В нашите конкурси напоследък първият поред става първи в класирането. Не знам дали и сега ще стане така. Намирам концепцията ви за добра. Няма да говоря за плурализъм, въпросът на въпросите сега е от финансов характер. Вие говорите за финансов борд\", коментира членът на СЕМ Иво Станасов. Той посочи \"Стани богат\", \"Пътеки\" и \"Спортисимо\" като пример за предавания, през които изтичат пари. \"Ако се ангажирате да спрете такива течове, имате моята подкрепа. Не е нормално приходите от служебните барчета и почивното дело да са повече от рекламните\", каза Атанасов.В отговор Йовков добави и други продукции, които според него са със завишени разходи - \"Бързо, лесно, вкусно\" излизало по 8500 лева на предаване, а плащанията за социология в \"Референдум\" според него трябва да бъдат намалени. Според Йовков тези неща могат да бъдат договорени с нормален диалог.Той коментира още, че заплатите в БНТ трябва да са по-високи, но повече трябва да се плаща за авторство, за оригинални идеи и за повече труд.Днес СЕМ ще изслуша още Никола Тодоров и Явор Симов.", "date": "2019.07.03", "title": "Започнаха изслушванията на кандидатите за БНТ - Сашо Йовков постави акцент върху финансите"}
{"url": "https://offnews.bg/politika/petar-vitanov-saziram-germano-frensko-saglashenie-v-briuksel-v-ushtar-706589.html", "text": "\"С името на Сергей Станишев за кандидат за председател на ЕП се спекулираше, тъй като неговата кандидатура не беше обсъдена на заседанието на групата на европейските социалисти. Председателят на групата на S&D издигна друга кандидатура, която широко бе обсъдена. Всяко име, което беше замесено за постове, изгуби своите шансове, включително и за поста председател на ЕП.\"Това каза пред БНТ евродепутатът от БСП и водач на групата на българските евросоциалисти в ЕП Петър Витанов от Страсбург. Той обясни, че групата на социалистите остро е възразила срещу сделката с имена за постовете на върха на ЕС.\"Групата ни е силно неудовлетворена от тази пакетна сделка. Моето лично мнение е също на тази позиция. Съзирам германо-френско съглашение в ущърб на останалите държави, особено срещу тези от Източна Европа. ЕП беше превърнат в придатък, който да легитимира решенията на Съвета\", заяви от Страсбург Петър Витанов. Той добави, че не бива да се забравя, че ЕП е най-легитимният европейски орган, който се избира пряко от всички европейски граждани. \"Що се отнася до поста председател на ЕП, ние, от групата на Европейските социалисти и демократи, няма как да не подкрепим наш представител. Това съвсем не означава, че се съгласяваме с останалите предложени имена на високите позиции\", коментира Витанов.", "date": "2019.07.03", "title": "Петър Витанов: Съзирам германо-френско съглашение в Брюксел в ущърб на останалите държави"}
{"url": "https://offnews.bg/obshtestvo/borisov-razporedi-speshni-merki-sreshtu-komarite-kraj-dunava-706611.html", "text": "Борисов разпореди спешни мерки във връзка с проблема с масовата популация на комари край река Дунав, съобщи пресцентърът на кабинета.По време на днешното правителствено заседание премиерът е поискал министърът на земеделието, храните и горите Десислава Танева, заедно с БАБХ да влязат във връзка с кметовете на засегнатите общини, за да може да се реагира незабавно, като се отпуснат средства и се осигури самолетно пръскане.\"Лично ги прозвънете и им кажете, че имаме желание да им помогнем и то максимално бързо, но трябва да съдействат\", се обърнал премиерът Борисов към министър Танева.Министър-председателят специално обърнал внимание, че е важно да бъдат предупредени пчеларите и животновъдите. \"Да спасим хората от това бедствие, защото от много места се обадиха\", добавил премиерът Бойко Борисов и разпоредил координация и с другите министерства, които биха имали отношение към проблема.Правителството отпусна два милиона лева за пръскане срещу комари в крайдунавските общини, съобщи по-рано днес пред журналисти министърът на земеделието храните горите Десислава Танева.Пръскането срещу насекомите ще е със самолети ище започне до няколко дни. През 2015 година е имало подобно пръскане, което е дало добри резултати, посочи тя.Прави се всичко за бърза организация. До края на деня областните дирекции на БАБХ предоставят информация за терените, които ще бъдат третирани с препарати, така че да се запазят пчелите в тези райони, каза Танева.", "date": "2019.07.03", "title": "Борисов разпореди спешни мерки срещу комарите край Дунава"}
{"url": "https://offnews.bg/analizi-i-komentari/vazrodete-epigramite-na-radoj-ralin-ako-iskate-da-otcenite-obektivno-706577.html", "text": "Мислех да не вземам отношение по скандала как да се интерпретира в учебниците по история периодът от 1944 г. до промените след 1989 г. Не защото смятам спора за маловажен. А защото е безсмислен. Всеки разумен човек, живял през поне част от този период, знае, че няма как той да бъде разглеждан през призмата на позитивизма, още по-малко на романтиката, както се опитват да ни внушат днес някои представители на тогавашния червен елит.Проблемът е, че децата, които за първи път ще се сблъскат с този режим в часовете по история в училище, не познават неговите пороци. И не може да бъде пренебрегната опасността те да ги припознаят за предимства, особено при агресивната соц-носталгична пропаганда, която ни залива по въпроса, и при тарикатския морал, който се популяризира от \"преуспелите\" днес.Проблемът е, че образователната ни система, а и целият политически живот, като че ли са подчинени на точно обратната цел – да създава безгласни, послушни, моделирани по калъп същества, които се стремят не да променят, а да се нагаждат към статуквото, колкото и да не го харесват. Защото виждат, че се преуспява с връзки и раболепие, а не с талант и трудолюбие.Точно по тази причина ни трябва коренно различен подход, който да разбие стереотипите. Защо децата да не изучават творчеството на сатириците от оня тоталитарен режим например? Какъв по-истинен документ за близкото историческо минало от епиграмите на Радой Ралин? И трите му сатирични сборника, илюстрирани от Борис Димовски, са инкриминирани от соцрежима. Книжката „Личен контакт“ – 1965 г., и сборникът с народни епиграми „Люти чушки“ – 1968 г., са изгорени от тогавашните властници, а тиражът на сборника „Епиграмки в рамки“ – 1983 г. е конфискуван след отпечатването му, преди да влезе в книжарниците. Да не говорим, че епиграмите са болезнено актуални и днес. И може би точно това ги прави абсолютно неприемливи, особено за онези, които искат да произведат послушни поданици, а не свободолюбиви граждани. И които, по стечение на обстоятелствата, ни управляват.Убедете се сами:„Личен контакт“ - 1965 г.МОЙТЕ ЕПИГРАМИНякои ги схващат много тъпои това ми струва много скъпо.Бих се справил все пак с тъпотията,ако да не беше скъпотията.ВЕКОВЕН ИЗВОДОткакто светът светува,Правдата все побеждава,Правдата възтържествува!...И Кривдата пак си оставаЗА РЕДА НА НЕЩАТАРастението изникваотдолу-нагоре!Водата избликваотдолу-нагоре...Огънят се наклаждаотдолу-нагоре...Сградата се изграждаотдолу-нагоре.Хлябът втасваотдолу-нагоре.Човекът порастваотдолу-нагоре.Светилата изгряватотдолу-нагоре.Изборите ставатотгоре-надолу...\"Люти чушки“ – 1968 г.КАЧЕСТВЕНА ОБРАБОТКАКой излезе прав,не излиза здрав.ГЛУХ, НО ПОСЛУШЕН!Сит търбухза наука глух.АХ, ТЕЗИ СЛАБОСТИ!Ръцете му слаби,ала знай да граби.ПОСТОЯННО-ОСНОВЕН КАПИТАЛКой душа не продава,той имотен не става.КАКТО ЩЕ ДА СЕ ДОКЛАДВА:Дето брадва заповядва,там народът се не радва.\"Епиграмки в рамки“ – 1983 г.КНИГИТЕ СА ПАМЕТТА НА ЧОВЕЧЕСТВОТОЕдин чете,за да бъде свободен.Друг чете,за да бъде угоден.НЕИЗЧЕРПАЕМА ЛИЧНОСТТой говори с екзалтацияза широка демокрация,но другарят уважаемуправлява несменяем.ХАРМОНИЯУжким техниката съкращававред работната ръка.Бюрокрацията отмъщавас клатещи крака.СЪРДИТИ МЛАДИ ХОРАБе ще сте сърдити,докато се наредите.НЯМА СРЕДЕН ПЪТИли в ръководството,или в производството.БЛАГОВРЕМИЕСтаваш личност легендарнапри среда елементарна...НОВОДОМЦИСмениха си Идеите адресите,на служба са у Интересите.О, МИГ, ТИ ТЪЙ СИ ХУБАВ, СПРИ!Свободата ‒ блян непостижим.На втория ден се превръща в режим!КЪСЕН ЕНТУСИАЗЪМТой храбро брани свободата,но само че със задна дата.УДОВЛЕТВОРЕНИЕВярно, господар,ама наш другар.СОЦИАЛЕН ЕФЕКТТой протестира,като обира.", "date": "2019.07.03", "title": "Възродете епиграмите на Радой Ралин, ако искате да оцените обективно комунизма"}
{"url": "https://offnews.bg/obshtestvo/sedmoklasnitcite-podavat-dokumenti-za-kandidatstvane-v-gimnaziite-ot-d-706579.html", "text": "Днес започва подаването на документи за кандидатстване в гимназиите с прием след VII клас. Срокът изтича в петък.За пръв път кандидатстването е изцяло електронно. Тийнейджърите могат да го направят както от домашния компютър, така и да отидат в училище-гнездо. Те могат да кандидатстват за неограничен брой училища. В заявлението се изреждат не само училищата - всяка паралелка се вписва като отделно желание. Посочват се областта, градът, желаното училище и конкретната специалност.Максималният сбор точки е 500. До 400 от тях са от националното външно оценяване, още до 100 добавя свидетелството за завършен 7. клас.Първото класиране излиза до 11 юли. След това учениците могат да се запишат там, където са приети, или да изчакат второто класиране (то се обявява до 18 юли), за което обаче нямат право да пренареждат желанията си в заявлението. Това може да бъде направено за трето класиране.Паралелките за прием са 2499. 57% са в професионални училища, останалите са в профилирани.Анализът на резултатите от националното външно оценяване, на базата на което се извършва приемът, ще представи днес Министерството на образованието и науката. Той ще покаже какво е нивото на явилите се над 61 хил. ученици от цялата страна по български, математика и чужди езици и всеки ще може да прецени къде се намира спрямо \"конкурентите\" си например в София.", "date": "2019.07.03", "title": "Седмокласниците подават документи за кандидатстване в гимназиите от днес"}
{"url": "https://offnews.bg/medii/otkriha-tialo-na-dete-pod-most-v-gabrovo-dokato-mvr-pregovaria-sas-sa-706606.html", "text": "Екипи на МВР предприеха спасителни действия в Габрово, съобщиха от пресцентъра на вътрешното ведомство.Към 6.30 часа в полицията в града е получен сигнал за мъж, който се готви да скочи от мост на околовръстния път. Към мястото незабавно са насочени екипи на МВР и Спешна помощ с готовност за бърза реакция. С усилията и на психолог от Института по психология на МВР в Плевен, към 10 часа, мъжът е убеден да се изтегли от опасното място. Той е задържан в ареста на полицията, с него работата на психолози и медици продължава.При първоначалния оглед, в местността под съоръжението, е открито тяло на дете. Не се съобщават допълнителни подробности за детето, нито дали между двата случая има връзка. И в момента екипи от криминалисти са на местопроизшествието и извършват допълнителни огледи. Разследването по образуваното досъдебно производство продължава под ръководството на Окръжна прокуратура-Габрово.\"Фокус\" съобщава, че мъжът е хвърлил детето си от моста, а след това е опитал да се самоубие.", "date": "2019.07.03", "title": "Откриха тяло на дете под мост в Габрово, докато МВР преговаря със самоубиец"}
{"url": "https://offnews.bg/izvan-terena/otneha-knizhkata-na-as-na-real-madrid-otkazal-da-dade-proba-s-dreger-706602.html", "text": "Защитникът на Реал Мадрид Марсело остана без шофьорска книжка в период от една година. Това се случи, след като е бил спрян за проверка от полицаи в Рио де Жанейро, пише испанският \"AS\".Бранителят отказал да се подложи на проверка за употреба на алкохол чрез дрегер, което на практика е довело до наказанието.Според бразилските закони той има право на това, като веднага автоматично му се отнема книжката и му се налага глоба в размер 675 евро.Предполага се, че Марсело не е бил напълно трезвен, заради което е избрал този развой на нещата. В противен случай наказанието със сигурност ще е по-сурово.31-годишният бразилец не попадна в списъка на Тите за Копа Америка и очевидно в момента се радва на бурна ваканцията.", "date": "2019.07.03", "title": "Отнеха книжката на ас на Реал Мадрид, отказал да даде проба с дрегер"}
{"url": "https://offnews.bg/obshtestvo/zhega-i-dnes-gradusite-stigat-39-na-sianka-v-plovdiv-ruse-i-sandansk-706559.html", "text": "Слънчев и горещ ще е и днешният ден. Максималните температури отново ще достигнат 34-39 градуса, прогнозира Националният институт по метеорология и хидрология.В цялата страна е обявена първа степен на предупреждение за потенциално опасно време - жълт код.Сутринта ще е слънчево, а около и след обяд ще е горещо. В отделни райони максималните температури дори ще надхвърлят 39 градуса. В София максимумът ще е 34 градуса на сянка. 39 ще са градусите в Пловдив, Сандански и Русе.По-късно след обяд над северните и планинските райони ще се образуват купести и купесто-дъждовни облаци и на места ще превали краткотраен дъжд. Възможни са локални гръмотевични бури и градушки.Вятърът ще е слаб от северозапад, в източните райони - от юг.Над планините ще е предимно слънчево. След обяд ще се развива купеста облачност, а до полунощ на места ще превали и прегърми. Вятърът ще е слаб, предимно от изток-североизток, привечер ще се ориентира от север-северозапад. Максималната температура на височина 1200 метра ще е около 29°, на 2000 метра – около 22°По Черноморието ще бъде слънчево и горещо. Ще духа характерен бриз. Максималните температури ще са 30-33°. Температурата на морската вода е 26-28°. Вълнението на морето ще е 2-3 бала.", "date": "2019.07.03", "title": "Жега и днес, градусите стигат 39 на сянка в Пловдив, Русе и Сандански"}
{"url": "https://offnews.bg/futbol/brazilia-ostavi-mesi-otnovo-bez-trofej-706580.html", "text": "Мегазвездата на Аржентина Лионел Меси отново ще остане без трофей с националната фланелка.Тази нощ \"гаучосите\" загубиха с 0:2 полуфинала за Копа Америка срещу Бразилия и отпаднаха от надпреварата за титлата, но могат да се утешат с бронза срещу загубилия мача между Перу и Чили, който е тази нощ.Така единственият трофея за Меси с националната фланелка си остава златото от олимпиадата в Пекин през 2008 година.В герои за \"селесао\" тази нощ на стадиона в Бело Оризонте се превърнаха Габриел Жезус и Роберто Фирмино, които се разписаха съответно в 19-ата и 71-ата минути, като Жезус асистира на попадението на нападателя на Ливърпул.Бразилия се класира за първи път от 12 години на финал за Копа Америка и ще спори за пети трофей в историята си.Аржентина вече 27 години няма титла на национално ниво.Или както отбелязаха медиите в Бразилия - \"призраците и сушата са за вас, радостта за нас\", след което започна заслужената фиеста.", "date": "2019.07.03", "title": "Бразилия остави Меси отново без трофей"}
{"url": "https://offnews.bg/politika/daritkova-i-siderov-v-edin-glas-subsidiata-shte-e-levche-706605.html", "text": "ГЕРБ и \"Атака\" се разбраха субсидията за политическите партии да се намали от 11 лева на 1 лев на получен глас. Това обявиха на брифинг председателят на ПГ на ГЕРБ д-р Даниела Дариткова и лидерът на Атака Волен Сидеров.Тя уточни, че от ГЕРБ остават твърдо на позицията за рязкото намаляване на държавните пари за партиите.В същия дух се изказа и Сидеров.Сидеров уточни, че колегите му от НФСБ и ВМРО също са присъствали на срещата с ГЕРБ и са останали на различно мнение.Той обясни и че това е резултатът от референдума по тази тема.„Така че, когато искаш можеш“, добави той.", "date": "2019.07.03", "title": "Дариткова и Сидеров в един глас: Субсидията ще е левче"}
{"url": "https://offnews.bg/obshtestvo/nad-1600-kandidat-studenti-na-izpit-po-balgarski-v-unss-dnes-706541.html", "text": "1673 кандидат-студенти се явяват днес на първия приемен изпит от редовната сесия на Университета за национално и световно стопанство (УНСС) - по български език и литература.Изпитът започва в 9 ч.И тази година най-много от тях се борят за поднаправленията „Икономика и бизнес“, „Финанси, счетоводство и контрол“, „Икономика на инфраструктурата“ и „Администрация и управление“.Приемът в УНСС се осъществява на база успешно положен единен приемен изпит (тест по подобие на SAT) и е по професионални направления и поднаправления (включващи 43 специалности).", "date": "2019.07.03", "title": "Над 1600 кандидат-студенти на изпит по български в УНСС днес"}
{"url": "https://offnews.bg/kultura/izberete-knigi-za-liatnata-vakantcia-bibliobusat-na-stolichna-bibliot-706560.html", "text": "Библиобусът на Столична библиотека днес ще гостува на детския лагер по изкуствата и спорта \"Звездна ваканция\" в Националната спортна академия в София.Така децата от лагера ще могат да станат читатели на библиотеката и да си изберат книги за лятната ваканция.Инициативата е на филиал \"Студентски\" на библиотеката и ще се проведе от 13 ч. днес.Библиобусът е мобилна библиотека, която среща хората с книгите от Столична библиотека. Той разполага със стотици книги от художествената, научно-популярната и детската литература от съвременни и класически български и чуждестранни автори.", "date": "2019.07.03", "title": "Изберете книги за лятната ваканция: Библиобусът на Столична библиотека гостува на детския лагер в НСА"}
{"url": "https://offnews.bg/evropa/stanishev-aut-ot-bitkata-za-liderskia-post-v-evroparlamenta-706576.html", "text": "Сергей Станишев не е кандидат за председател на Европейския парламент, вместо него колегите му от Прогресивния алианс на социалистите и демократите номинираха италианския депутат Давид Сасоли. От надпреварата изненадващо се оттегли Манфред Вебер, който бе фаворит на българските евродепутати в ЕНП и лично на премиера Бойко Борисов. Имената на номинираните станаха ясни от съобщението на пресслужбата на Европарламента, публикувано късно вечерта във вторник. Общо четирима са кандидатите, претендиращи за поста. Сред тях са две жени – германката Ска Келер от групата на Европейската Зелена партия и испанката Сира Рего от Европейската обединена левица /Северна зелена левица/, и двама мъже – Давид Сасоли и чехът Ян Захрадил, номиниран от групата на Европейските консерватори и реформисти.Крайният срок за подаването на кандидатурите за председател на Европарламента изтече снощи в 23 ч. българско време, но името на Сергей Станишев не се появи. По непотвърдена информация името на Сергей Станишев изобщо не е било обсъждано в парламентарната му група.Когато името на Станишев изплува като вероятен претендент за поста, Борисов заяви, че хората му ще го подкрепят категорично.„Защото, когато беше предизборната кампания, аз недоумявах, че лидерът на европейските социалисти, даже беше пети, не искаха да го включат в листата. Даже в момента сигурно му е трудно как той не е председател на групата си от 4-5 депутати, защото неговата партия не му е дала това право, а ще оглави Европейския парламент. Но аз гласувах за него, по-точно дадох пред всички колеги, все пак българин е, дойдоха да ме питат, казах, че бихме го подкрепили, разбира се”, каза вчера Борисов.В серия от гласувания, които ще започнат в 10 ч. българско време в сряда, 3 юли, евродепутатите ще избират кой ще заема висшите ръководни длъжности в парламента през следващите две години и половина. Преди да започне гласуването за председател, всеки кандидат ще има възможност да направи кратко изявление от 5 минути.Снощи председателят на Европейския съвет Доналд Туск съобщи, че е постигната договореност по разпределението на висшите длъжности. Предлага се германският министър на отбраната Урсула фон дер Лайен от ЕНП за председател на Европейската комисия, а Европейският съвет да оглави служебният премиер на Белгия и либерал Шарл Мишел. За върховен представител на Евросъюза по външната политика и сигурността ще бъде предложен испанският външен министър Жозеп Борел от социалистите. Ръководителят на Международния валутен фонд Кристин Лагард е номинирана Европейската централна банка.Тайното гласуване се провежда на хартия, като за да бъде избран, кандидатът трябва да събере абсолютно мнозинство от гласовете, т.е. 50 +1. След избирането на председател, евродепутатите ще изберат 14 зам.-председатели. Гласуването за квестори на ЕП ще започне от 10 ч. българско време в четвъртък.", "date": "2019.07.03", "title": "Станишев аут от битката за лидерския пост в Европарламента"}
{"url": "https://offnews.bg/obshtestvo/chast-ot-novi-iskar-ostava-bez-voda-706557.html", "text": "За прекъсване на водоподаването днес в някои столични района заради планирани ремонти предупреждава \"Софийска вода\".Заради монтаж на спирателни кранове на ул. „Две могили“ в кв. „Кумарица“, гр. Нови Искър, се налага спиране на водоподаването от 9:00 до 21:00 часа на: ул. „Светлина“, ул. „Дъбиците“, ул. „Леярска“, ул. „Свещеник Юрдан Ангелов“, ул. „Кумарица“ и ул. „Хаджи Димитър“.Пресвързване на уличен водопровод на ул. \"Каменоделска\" в Научно-производствената зона (НПЗ) \"Хаджи Димитър\" е причината да бъде спряно водоподаването от 9 до 21 ч. на ул. „Грънчарска“ -от ул. „Индустриална“ до ул. „Каменоделска“; ул. „Каменоделска“ - от ул. „Грънчарска“ до ул. „Кожарска“.Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването, уверяват от дружеството.Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - .“Софийска вода” АД предварително се извинява на своите клиенти за причинените временни неудобства!Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.07.03", "title": "Част от Нови Искър остава без вода"}
{"url": "https://offnews.bg/nauka/hiliadi-se-nasladiha-na-riadko-palno-slanchevo-zatamnenie-v-chili-i-ar-706581.html", "text": "Рядко слънчево затъмнение превърна денят в нощ в голяма част от територията на Латинска Америка, включително Чили и Аржентина.То продължи 2:36 минути и можеше да се наблюдава в северната част на Чили, в Тихоокеанския регион и Аржентина.Затъмнението започна в 13.01 часа местно време (17:01 по Гринуич) в Тихия океан. Ивицата на пълната тъмнина, широка над 150 км, достигна северните брегове на Чили в 16:38 часа (20:38 по Гринуич), преди да прекоси централните части на Аржентина и да се изгуби в Атлантическия океан, предаде Франс прес.Близо 300 000 души го наблюдаваха в Чили, където са близо половината от обсерваториите на планетата. В столицата Сантяго, където затъмнението беше 92%, хората се струпаха по покривите на сградите, събраха се в паркове и площади, за да го видят. В Аржентина най-голямото множество се струпа в района на Куйо в централната част на страната.Частично затъмнение можеше да се наблюдава в Перу, Еквадор, Парагвай, Боливия, Уругвай, в части от Колумбия, Венецуела и Панама.Следващото пълно слънчево затъмнение над Южна Америка ще бъде на 14 декември 2020 година.", "date": "2019.07.03", "title": "Хиляди се насладиха на рядко пълно слънчево затъмнение в Чили и Аржентина (видео)"}
{"url": "https://offnews.bg/obshtestvo/parlamentat-obsazhda-strogi-globi-za-stopanite-na-kucheta-bez-povodi-i-706584.html", "text": "Народното събрание ще обсъди днес на първо четене промени в Закона за ветеринарномедицинска дейност, с които драстично се увеличават глобите за стопаните на кучета, разхождащи домашните си любимци без поводи и намордници.Законопроекта въвежда забрана за свободното пускане на кучета. Забраната за извеждане без каишка ще важи за кучета с тегло над пет килограма.Глобите за агресивно куче без намордник скачат десетократно – от 100 лева на 1000 лева, а за разхождане на куче без повод с тегло над 5 кг - 300 лева. Увеличава се и санкцията за разхождане на кучета на детски площадки или забранени от общините за това места на 500 лева.Изключение от забраната за свободното пускане и за извеждане на кучета над 5 килограма без каишки се допуска в обособените и обозначени за това места и алеи.Предложенията на ГЕРБ за промени в Закона за ветеринарномедицинска дейност идват заради зачестилите инциденти и трагични случаи на ухапани от кучета хора.", "date": "2019.07.03", "title": "Парламентът обсъжда строги глоби за стопаните на кучета без поводи и намордници"}
{"url": "https://offnews.bg/evropa/makron-ne-triabva-da-se-strahuvame-ot-brekzit-bez-sdelka-706583.html", "text": "Френският президент Еманюел Макрон заяви вчера, че Европа не трябва да се страхува от Брекзит без сделка, но предупреди, че ако новото правителство на Великобритания поиска удължаване на срока след 31 октомври, то ще трябва да предостави нови аргументи, за да го оправдае, съобщиха Ройтерс и БТА.\"Смятам, че не би трябвало да се страхуваме от най-лошия сценарий, излизането на Великобритания от ЕС без споразумение, в противен случай ще се окажем заложници на противоположната страна\", заяви Макрон на пресконференция в Брюксел след срещата на Европейския съвет.Той напомни, че отговорността за подобен ход на събитията в крайна сметка ще носи Великобритания. \"Защото до последната секунда британското правителство има възможност да се откаже от използването на член 50 от Договора за ЕС и да реши да не напуска\" съюза, добави френският президент.", "date": "2019.07.03", "title": "Макрон: Не трябва да се страхуваме от Брекзит без сделка"}
{"url": "https://offnews.bg/zdrave/13-ot-14-babi-ne-mogat-da%c2%a0opaziat-hapchetata-si-ot-vnutcite-706558.html", "text": "Възрастните хора често страдат от хронични заболявания, които изискват редовен прием на лекарства. Сред тези препарати има силнодействащи медикаменти, които могат да причинят тежко отравяне. Тези лекарства са най-опасни за децата, които могат да се доберат до хапчетата на баба и дядо.Учени от САЩ решили да изяснят колко голям е подобен риск и анкетирали повече от 2000 души на възраст между 50 и 80 години. Резултатите от запитването били включени в National Poll on Healthy Aging, което позволило на анализаторите да оценят риска от неправилно съхранение на лекарствата, изследвайки навиците в семейства с възрастни хора.Оказва се, че 60% от запитаните прибират лекарствата си в шкафчета и скринове, а 18% ги държат на леснодостъпно място. Когато ги посещават внуците, много от възрастните хора вземат предпазни мерки, но не винаги. Според данните на проучването 7% от запитаните оставят хапчетата си на масата, а тези, които ги заключват в шкаф, са едва 5%.Две трети от анкетираните се виждат с внуците си от време на време, 42% - всеки месец, 18% всяка седмица, а 10% живеят заедно с тях. В 84% от случаите никой от тях не прибира лекарствата си на безопасно място.Учените обърнали внимание и на опаковката на таблетките. Силнодействащите препарати по правило са със специална защита, за да не са достъпни за малките деца. Тези опаковки обаче имат един сериозен недостатък – хапчетата са труднодостъпни и за възрастните, особено ако са с болки в ръцете или с нарушена координация.Допитването показва, че възрастните хора често пресипват лекарствата си в опаковки, които ще им е по-лесно да отворят – най-често от хранителни добавки и лекарства без рецепта, което създава риск не само за малките членове на семейството, но и за големите.По данни на американската неправителствена организация Poison Control в 38% от случаите на отравяне с медикаменти при децата лекарствата са на възрастните им роднини.", "date": "2019.07.03", "title": "13 от 14 баби не могат да опазят хапчетата си от внуците"}
{"url": "https://offnews.bg/sviat/desetki-ubiti-pri-vazdushen-udar-po-migrantski-tcentar-v-libia-706578.html", "text": "Най-малко 40 души са убити при въздушен удар по център за задържане на мигранти в Либия, съобщиха властите, цитирани от Би Би Си.Други 80 са били ранени при експлозията, станала в източно предградие на столицата Триполи.Повечето убити са мигранти от Африка.През последните години Либия е ключов \"трамплин\" за мигрантите, опитващи се да достигнат Европа.Страната е разкъсвана от насилие и разделение, откакто дългогодишният лидер Муамар Кадафи беше свален от власт и убит през 2011 г. Осама Али, говорител на службата за спешна помощ, заяви пред AFP, че 120 мигранти са били държани в хангар, който е бил ударен.Подкрепяното от ООН правителство осъди самозваната Либийска национална армия.", "date": "2019.07.03", "title": "Десетки убити при въздушен удар по мигрантски център в Либия"}
