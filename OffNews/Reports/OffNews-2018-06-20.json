{"url": "https://offnews.bg/futbol/ispania-pobedi-iran-s-edno-na-maka-682998.html", "text": "Европейският колос Испания се измъчи срещу Иран, но спечели с 1:0 в двубой от група В на световното и се изравни с Португалия на върха, като двата тима имат равни показатели и съдбата на първото място ще се реши в последния кръг.Воденият от временния селекционер Фернандо Йеро тим имаше превъзходство във владеенето на топката, но рядко стигаше до опасни положения, докато иранците се бранеха организирано и не позволяваха на съперника да застрашава вратата на Али Бейраванд. След 0:0 през първите 45 минути, испанците излязоха много мобилизирани сред почивката и създадоха две опасни положения чрез Пике и Бускетс.Иран отговори с опасна атака в 53-ата минута, но само 60 секунди по-късно получи гол. Андрес Иниеста намери Диего Коща около точката за изпълнение на дузпа, нападателят на Атлетико Мадрид овладя топката и се завъртя, а в опита си да изчисти Рамин Разаеян я насочи към коляното на испанеца и влезе в мрежата.В 62-ата минута се стигна до гол във вратата на Испания, но той беше отменен поради засада след консултация със системата VAR. Десетина минути по-късно Иран имаше нова възможност да изравни, но ударът с глава на Мехди Тареми мина над гредата. Така иранците останаха трети с три точки, а на дъното без актив е Мароко.", "date": "2018.06.20", "title": "Испания победи Иран с едно на мъка"}
{"url": "https://offnews.bg/obshtestvo/proverka-na-offnews-za-dostapa-do-koral-pesha-mozhe-s-kola-ne-682985.html", "text": "Плаж „Корал“ и тази година е една от горещите точки по Черноморието, след като собствениците на земи, придобити по странен начин преди години, ги оградиха. Летуващи там се оплакаха, че достъпът до ивицата е възпрепятстван, а пред една от националните телевизии се сравниха с хлебарки, които лазят, за да стигнат до плажа. Скандалите около ивицата започнаха след като преди повече от месец собствениците на земи набиха колове, опънаха тел около плажа и сложиха и жива охрана. Въпреки твърденията на почиващи там, че достъпът е ограничен, след няколко проверки на Министерството на туризма и други институции, официалната държавна теза беше противоположната. Какво показа нашата проверка? До плажа за природосъобразен туризъм, колкото и гръмко да звучи, „Корал“, се стига по разбит общински път от село Лозенец. Входовете към пясъка са няколко. Една от първите отбивки вдясно, посока от Лозенец, се спуска към ивицата – по асфалтов път, без ограждения и по едно малко мостче се излиза на плажа.Там и днес има десетки плажуващи. Някои от тях са недоволни от скандалите, свъзрани със забиване на колове, ограждане на дюните около плажа (превърнали се в частни имоти), загражденията и последното препятствие – изсипана купчина пръст на един от подстъпите към плажа. Попадаме и на семейство от Велико Търново, които за първи път идват на „Корал“ и ще им е последен – спират колата си далече, вървят през гори и шубраци. Проблемът на повечето, с които разговаряме, е именно спирането на автомобилите по-далеч. Не липсват и притеснения, че както е започнало ограждането, може в недалечното бъдеще да се появят и бетонови постройки – хотели и комплекси. Не липсват и мнения на хора, на които не им пречи цялата ситуация, включително призиви, че вървенето пеша е здравословно. Мъж от Пазарджик, който от 30 години събира тен на „Корал“ с усмивка споделя, че българинът не е свикнал да плаща за нищо, включително и за паркинг. Лесно ли се стига до плажа?Успяхме да излезем през друг вход, който е ограден, порталът за пешеходци е отворен и никой не те спира да отидеш или да си тръгнеш от плажа. До там се стига през горичка, тревата е окосена и утъпкана. Именно на тази бариера стои табелата, че автомобилният достъп е забранен. Има и трети подстъп към плажа, също ограден с колове и тел, част от които са изкъртени, а повече от грозна е гледката на изсипаната пръст. Тя възпрепятства стигането до плажа, но с автомобили, защото именно от такива е направена просеката през гората. Такива има още няколко, всичките оградени с тел. Колко законна е станала продажбата на заградените терени през годините е спорно. Едно обаче не е - достъп до плажа има. Друго го няма засега – караваните, кемперите и колите, минали през горичката и паркирали върху дюни. Каквито на „Корал“ има и това е неоспоримо, въпреки че отсъстват в някои карти и дори в проекта за ОУП на Царево има дадена възможност те да се застроят, въпреки че е незаконно.", "date": "2018.06.20", "title": "Проверка на OFFNews за достъпа до \"Корал\": Пеша може, с кола – не"}
{"url": "https://offnews.bg/politika/sluzhitelite-ot-agentciata-po-ribarstvo-shte-mogat-da-arestuvat-682977.html", "text": "Служителите от Изпълнителната агенция по рибарство и аквакултури (ИАРА) получават полицейски правомощия.Това решиха депутатите с окончателното приемане на промени в Закона за рибарството и аквакултурите. Текстовете са внесени от Иван Миховски и други депутати от ГЕРБ.Служителите на агенцията вече ще могат да арестуват нарушители, да използват записващи и заснемащи технически средства, да използват моторни превозни средства със специален режим на движение, както и физическа сила и помощни средства след предупреждение.С измененията се въвеждат още затвор и солени глоби за бракониерите. Лице, което лови риба чрез взривни вещества да се наказва със затвор до 1 година и глоба от 10-15 хил. лева или с пробация. За улов на забранен вид риба, с електрически ток без разрешително или в забранени места наказанието ще бъде затвор до 6 месеца и глоба от 5 до 10 хил. лева или пробация. Промените предвиждта още, че уловената риба и средствата, с които е извършено престъплението, се отнемат в полза на държавата.", "date": "2018.06.20", "title": "Служителите от агенцията по рибарство ще могат да арестуват"}
{"url": "https://offnews.bg/sviat/makedonskiat-parlament-odobri-dogovora-s-gartcia-za-imeto-682930.html", "text": "Македонският парламент ратифицира споразумението с Гърция за името на Македония. Предложението беше прието с 69 гласа \"за\" и без нито един \"против\" и \"въздържал се\", съобщи агенция \"Макфакс\", цитирана от \"Фокус\". На заседанието не присъстваха депутатите от опозиционната партия ВМРО-ДПМНЕ.Сега договорът ще бъде изпратен на президента Георги Иванов, който има седемдневен срок, за да го подпише. Ако президентът наложи вето, споразумението ще се върне за ново гласуване в парламента. Ако то бъде прието от депутатите с абсолютно мнозинство, държавният глава е длъжен да го подпише. Заседанието на парламента този път не беше съпътствано от протести. Ден по-рано разгорещените дебати в парламента за спораузмението с Гърция преминаха на фона на демонстрации. Споразумението за спора за името бе подписано в неделя от външните министри на Македония и Гърция Никола Димитров и Никос Кодзиас в присъствието на премиерите Зоран Заев и Алексис Ципрас.", "date": "2018.06.20", "title": "Македонският парламент одобри договора с Гърция за името"}
{"url": "https://offnews.bg/politika/dogovorat-za-priatelstvo-s-makedonia-e-vdahnovil-sporazumenieto-za-ime-682987.html", "text": "Договорът за добросъседство между България и Македония е вдъхновил споразумението с Гърция за името. Това обяви премиерът Бойко Борисов на страницата си във Фейсбук. Македония и Гърция подписаха договора за името на 17 юни. По-рано днес македонският парламент ратифицира договора. \"Точно една година след като с премиера Заев се поклонихме заедно пред паметника на цар Самуил в София, парламентът на Република Македония ратифицира договора с Република Гърция за решаване на спора за името. Поздравявам нашите съседи за смелата и решителна стъпка\", обяви Борисов.\"Само една година мина от общото ни честване със Зоран, а регионът вече дава пример за добросъседство, разбирателство и общи действия за по-добро бъдеще. Вдъхновение за всичко това бе и нашият договор за приятелство с Република Македония, който бе ратифициран единодушно в нашия парламент\", допълни той.Борисов подчерта, че следващите няколко дни ще са решаващи не само за бъдещето на Македония, но и за Западните Балкани. \"Призовавам всички приятели от Европейския съюз да участват в нашите усилия за една по-стабилна и сигурна Европа. Няма друг път за нашите съседи. Нека им покажем, че са част от нашето семейство\", подчерта той. ", "date": "2018.06.20", "title": "Договорът за приятелство с Македония е вдъхновил споразумението за името, обяви Борисов"}
{"url": "https://offnews.bg/futbol/ronaldo-donese-pobedata-na-portugalia-nad-maroko-i-schupi-62-godishen-682986.html", "text": "Португалия стигна до трудна победа над Мароко с 1:0 в двубой от Група В на световното първенство, игран на стадион \"Лужники\". Кристиано Роналдо отново се оказа герой за \"мореплавателите\" и откри с лава в 4-ата минута след изпълнение на корнер. С това попадение, суперзвездата подобри 62-годишния рекорд на Ференц Пушкаш, ставайки европеецът с най-много голове за национален отбор - 85.Мароканците видимо бяха по-активни по-голямата част от двубоя, но отново напуснаха терена с наведени глави и трябва да се примирят с втора поредна загуба, която сложи край на шансовете на африканския тим да продължи в следващата фаза.Двубоят започна с гола на Роналдо. \"Мореплавателите\" спечелиха корнер отдясно и голмайсторът се разписа като засече топката в малкото поле.Попадението предопредели играта през целия мач. Мароканците бяха много активни и търсеха атаки по крилата. За тяхно съжаление централните защитници и вратаря Руи Патрисио бяха безпогрешни.Така Португалия излезе начело в групата с актив от 4 точки. Сега топката е в Испания, която задължително трябва да стигне до победата, ако иска да продължи към 1/8-финалите на Мондиала.", "date": "2018.06.20", "title": "Роналдо донесе победата на Португалия над Мароко и счупи 62-годишен рекорд (видео)"}
{"url": "https://offnews.bg/evropa/iunker-svika-izvanredna-sreshta-za-migrantite-v-nedelia-682984.html", "text": "Председателят на Европейската комисия Жан-Клод Юнкер свика в неделя в Брюксел правителствени представители от няколко държави в ЕС на неформална работна среща по миграцията и даването на убежище, предаде ДПА, цитирана от БТА.\"Свиквам неофициална работна среща по въпросите на миграцията и даването на убежище в Брюксел в неделя, за да се работи с група държавни или правителствени ръководители на страните членки, заинтересувани от намиране на европейски решения преди предстоящото заседание на Европейския съвет\", написа Юнкер в Туитър. В срещата ще участват Австрия, България, Германия, Гърция, Испания, Италия, Малта и Франция.Тя ще се състои четири дни преди срещата на върха на ЕС и ще бъде насочена към преодоляване на дълбоките разделения в Европа по въпроса за миграцията. Този въпрос предизвика опасност от разцепление в управляващата коалиция на Меркел, а новото правителство в Италия засили натиска си върху други държави от ЕС да подпомагат справянето на страната с прииждащите мигранти.Италианският всекидневник \"Кориере дела сера\" първи съобщи за срещата, в която България и Австрия ще участват като настоящ и следващ ротационен председател на Европейския съвет.В неделя Германия ще представи на останалите държави своя компромис по миграцията, каза висш представител на гръцкото правителство, цитиран от германския многотиражен в. \"Билд\".Междувременно италианският президент Серджо Матарела заяви, че само обединен ЕС може да се справи с пристигащите бежанци, като \"международната общност трябва да работи със споделени и дългосрочни политически решения, за да се справи с явлението, което обхваща целия свят. Особено ЕС трябва да знае как да се намесва, без да прехвърля на страните, където мигрантите най-напред са пристигнали, отговорността да се изправят пред извънредната ситуация\".", "date": "2018.06.20", "title": "Юнкер свика извънредна среща за мигрантите в неделя"}
{"url": "https://offnews.bg/futbol/vtori-minimalen-uspeh-prati-urugvaj-na-1-8-finalite-na-mondiala-video-682991.html", "text": "Уругвай победи Саудитска Арабия с 1:0 в двубой от Gрупа A на световното първенство, игран на \"Ростов Арена\". Днешната среща бе по-специална за Луис Суарес, който вкара победното попадение в своя мач №100 с националната фланелка.Двубоят не предложи кой знае колко стойностен футбол. Очаквано урусите бяха тези, които имаха превъзходство през по-голяма част от мача, но като цяло чистите голови положения в срещата не бяха много. Нещо повече - саудитците не застрашиха нито веднъж опасно вратата на Муслера.С този успех латиносите събраха 6 точки, колкото има и Русия. Именно двата отбора ще определят победителя в група \"А\" на Мондиала в директен мач на 25 юни от 17.00 часа. При равенство \"сборная\" ще финишира на лидерската позиция заради далеч по-добрата си голова разлика – 8:1 срещу 2:0.Саудитска Арабия и Египет пък стягат куфарите за родините си и срещата помежду им ще бъде за престиж. Иначе мачът в Ростов на Дон беше скучен, като Уругвай и арабите основно се надлъгваха, но южноамериканците имаха леко териториално надмощие.", "date": "2018.06.20", "title": "Втори минимален успех прати Уругвай на 1/8-финалите на Мондиала (видео)"}
{"url": "https://offnews.bg/dom/zhena-prevarna-star-avtobus-v-dom-mechta-snimki-682966.html", "text": "Жена от Ню Джърси превърна автобус от 1966 година в красив дом на колела. Джеси Липскин видяла стария модел GMC Greyhound в платформата за онлайн продажби Ebay и веднага го купила.Следващите три години младата жена прекарала в усърдна работа и успяла да преобрази до неузнаваемост превозното средство. Нетрадиционният дом е вдъхновен от стремежа на собственичката към екологичен и устойчив начин на живот.„Първия път, в който поисках да започна да живея природосъобразно, беше, след като гледах документалния филм „Войнът боклукджия“, споделя момичето. В него се разказва за архитекта Майкъл Рейнолдс, който проектира и създава домове, използвайки рециклирани материали.„Започнах да чета всичко за устойчивия начин на живот. В крайна сметка дом на колела беше идеалното решение: лесно можех да пътувам. Най-трудната част за реновирането на автобуса била да се намерят подходящи хора, които да ѝ помогнат.„Харесваше ми идеята да направя сама всичко, но нямам опит с водопроводните, електрически и дърводелски дейности. Ъглите на автобуса и прозорците пък правеха проектирането на мебелите доста трудно, тъй като наклонът на автобуса се променя в зависимост от местоположението му“, споделя Липскин.Крайният резултат струвал на Джеси около 70 000 долара, а от януари тя вече живее изцяло в новия си дом на колела.", "date": "2018.06.20", "title": "Жена превърна стар автобус в дом мечта (снимки)"}
{"url": "https://offnews.bg/sviat/germanskata-politcia-arestuva-tunizietc-podgotvial-biologichna-ataka-682980.html", "text": "Германската полиция е арестувала мъж от Тунис, който е подготвял атентат с биологично оръжие.За ареста съобщи ръководителят на Федералната криминална служба Холгер Мюнх.\"Била е направена много внимателна подготовка за атентат с биологична бомба, което е прецедент за Германия\", заяви Мюнх, цитиран от АФП.На 12 юни полицейски командоси са щурмували апартамент в Кьолн, собственост на 29-годишния емигрант от Тунис, идентифициран като Саиф Аллах Х. В жилището е открито токсичното вещество рицин и приспособления за направата на бомба.Според седмичника Der Spiegel мъжът е получавал инструкции от \"Ислямска държава\" как да направи бомба от рицин.Федералната криминална служба съобщава още, че е научила за потенциалния терорист преди няколко месеца, а след това е получила доказателства за връзките му с Ислямска държава.  Ежедневникът \"Билд\" пише, че германската полиция е получила помощ от ЦРУ, които се осъмнили от онлайн поръчките на тунизиеца.Според прокуратурата в Германия преди месец мъжът е започнал да купува оборудване и съставки, за да добие рицин. Той е поръчал онлайн рицинови зърна и кафемелачка.Арестът на тунизиеца се случва по-малко от месец, след като френските власти задържаха двама братя от Египед, подготвяли терористичен атентат с рицин.", "date": "2018.06.20", "title": "Германската полиция арестува тунизиец, подготвял биологична атака"}
{"url": "https://offnews.bg/politika/zam-ministarat-v-ostavka-rositca-dimitrova-obiavi-che-bila-sgotvena-682994.html", "text": "В емоционално интервю зам.-министърът на труда и социалната политика Росица Димитрова, която хвърли оставка по-рано днес , заяви, че най-вероятно е била \"сготвена\".Според нея атаката е извършена от някой, който \"изпитва удоволствие от такива неща\".Мотивът за оставката на Росица Димитрова е във връзка с участието ѝ в 11-ата сесия на Конференцията по Конвенцията за правата на хората с увреждания, проведена в Ню Йорк. само за една командировка. Димитрова е пътувала в бизнес класа с билет за 8306 лв., държавният експерт от отдел \"Интеграция на хората с увреждания\" Надежда Харизанова е била в икономичната класа срещу 2016 лева.Тя заяви, че най-вероятно не е било редно да лети в бизнес класа, но си е изпълнила ангажимента. Росица Димитрова през сълзи споделя, че нейното семейство я е насърчило да подаде оставка:Тя изрази надежда, че нейната оставка ще успокои обществото.След като се раздели с поста на зам.-министър, Росица Димитрова ще се върне на работа в Община Велико Търново.Протестиращите майки смятат, че освен Димитрова, оставка трябва да подаде и другият зам.-министър Зорница Русинова. ", "date": "2018.06.20", "title": "Зам.-министърът в оставка Росица Димитрова обяви, че била \"сготвена\""}
{"url": "https://offnews.bg/sviat/kritiki-sreshtu-sasht-zaradi-zatvariani-v-kletki-detca-na-migranti-682995.html", "text": "Критики заляха САЩ и администрацията на президента Доналд Тръмп заради кадри на деца на мигранти, отделяни от родителите им и затваряни в клетки на границата. Кадрите бяха заснети след обявената нова политика на \"нулева толерантност\" към нелегалните мигранти. За малко повече от месец - от 5 май до 9 юни, 2342 деца са били отделени от родителите им, сочат данни на имиграционните власти в ЕС.Репортажи показаха, че голяма част от децата са държани в клетки в специалните съоръжения по границата, като по-големите деца се грижат за по-малките и дори сменят памперсите им. Има данни и за депортирани родители, чиито деца са останали в САЩ. Правосъдният министър Джеф Сешънс заяви, че властите изпълняват закона, който досега не е прилаган, като заповедта за политиката на \"нулева толерантност\" дошла от \"най-високо ниво\". По думите му децата са отделяни от родителите, защото възрастните са разследвани за извършено престъпление и децата не могат да останат в същите арести.От Белия дом обявиха, че родителите са извършили престъпление, влизайки незаконно в страната, а освен това самото влизане в САЩ често става при опасни обстоятелства, които поставят децата в риск. Доналд Тръмп се опита да се разграничи от новите практики и обвини демократите, които са гласували закона, а сега само започва прилагането му. От думите му обаче стана ясно, че подкрепя новите правила. \"Когато обвинявате родителите, че са влезли незаконно в страната, какво трябва да направите - да отделите децата\",  посочи той. Съпругата му Мелания се противопостави на неговата позиция и публично се обяви против разделянето на семейства. Подкрепа за позицията ѝ изразиха бившите първи дами Лора Буш и Хилари Клинтън.Върховният комисар на ООН по човешките права Зейд Раад ал-Хюсеин призова за прекратяване на тази политика в САЩ. Мексиканските власти също осъдиха действията на американските власти.Критики отправиха още папа Франциск, британският премиер Тереза Мей и редица други световни лидери. След множеството критики Тръмп обяви днес, че скоро ще подпише \"нещо\", за да спре разделянето на деца мигранти от техните родители. Искам да реша проблема с разделянето на мигрантски семейства на границата между Мексико и Съединените щати, каза Тръмп пред репортери в Белия дом, без да уточни какви мерки точно смята да вземе.", "date": "2018.06.20", "title": "Критики срещу САЩ заради затваряни в клетки деца на мигранти"}
{"url": "https://offnews.bg/obshtestvo/politciata-izdirva-83-godishna-zhena-ot-sofia-682996.html", "text": "Полицията издирва 83-годишната Еличка Георгиева Шумилина от София.Жената е трудноподвижна.На 15 юни тя излязла от дома си в столичния квартал „Дружба”.Жената се обадила на близките си около 18 часа същия ден. Тя обяснила, че е паднала, но не може да се ориентира къде е. След това батерията на телефона ѝ паднала. От полицията призовават хората, които имат информация за Еличка Шумилина, да подадат сигнал на тел. 112 или в най-близкото полицейско управление.", "date": "2018.06.20", "title": "Полицията издирва 83-годишна жена от София"}
{"url": "https://offnews.bg/112/kontrolior-v-tezhko-sastoianie-v-bolnitca-sled-skandal-s-patnik-v-plov-682997.html", "text": "Контрольор от градския транспорт в Пловдив е приет в болница в тежко състояние след скандал с пътник. Инцидентът станал в автобус №7. Двамата се скарали заради отворен прозорец в автобуса. Конфликтът възникнал по време на движение. Контрольорът направил забележка на пътника да не отваря прозореца, защото работи климатик, съобщи БНТ.Двамата се спречкали, когато автобусът спрял на спирка.Пътникът е започнал да обижда контрольора, след което го блъснал или ритнал. Контрольорът паднал през отворената врата и си ударил тежко главата. Той е приет в болница с травма на гърдите и фрактура на черепа. Тепърва лекарите ще преценят дали ще бъде опериран.Агресивният пътник е задържан за 24 часа. По случая е образувано бързо производство за причиняване на средна телесна повреда.", "date": "2018.06.20", "title": "Контрольор в тежко състояние в болница след скандал с пътник в Пловдив"}
{"url": "https://offnews.bg/112/petima-dushi-sa-raneni-pri-zhestoka-katastrofa-s-taksi-v-sofia-682988.html", "text": "Петима души бяха ранени при жестока катастрофа с такси в София. Инцидентът е станал около 20.50 часа днес на пресечката на бул. \"България\" и бул. \"Т. Каблешков\", съобщи Нова телевизия.В него са участвали такси и още една кола.Таксито е карало направо, другата кола е правила ляв завой. Според очевидци  таксиметровият шофьор е минал на червено, ударил е черната кола отстрани и я е изхвърлил на 200 метра в съседна градинка.22-годишно момче е тежко пострадало. 20-годишно момче е в \"Пирогов\" със съмнение за комоцио.На мястото е пристигнала още една кола на спешна помощ, има пожарна и полиция.", "date": "2018.06.20", "title": "Петима души са ранени при жестока катастрофа с такси в София"}
{"url": "https://offnews.bg/knigi/knigoizdavaneto-e-vav-vazhod-vestnikarstvoto-se-sviva-vse-poveche-682955.html", "text": "Книгоиздаването е във възход, а вестникарството се свива все повече и повече. И броят на издадените книги, и тиражите им се увеличават през 2017 година спрямо предходната. При вестниците продължава тече обратния процес - 17 вестника са закрити миналата година, а общите тиражи са се свили с 14.3 на сто, показват данните на Националния статистически институт.Издадените миналата година книги са 8 640 с тираж 4 974 355. При брошурите броят е 1 428, а тиражът - 1 735 424.Издадените книги и брошури са с 1 538 повече, отколкото през 2016 г., или с 18%. Средният тираж нараства от 528 през 2016 г. на 666 през 2017 г., или с 26.1%.Най-големият дял е за художествената литература за възрастни, следват научната литература и популярната литература.Сривът при вестниците започва през 2009 г. и през първата година управление на кабинета \"Борисов 1\" вече е ясно видим не само за журналистите. И докато по отношение на излизащите и загиващите заглавия данните няма как да се манипулират, ситуацията е по-различна с тиражите, където монополът е предпоставка за редица изкривявания. Информацията за разликата между отпечатания тираж и реално продадените бройки на пазара например отдавна плува в мъгла.", "date": "2018.06.20", "title": "Книгоиздаването е във възход, вестникарството се свива все повече"}
{"url": "https://offnews.bg/obshtestvo/iztegliat-balgarski-iajtca-ot-pazara-zaradi-ptichi-grip-682960.html", "text": "Български яйца от ферма за кокошки в добричкото село Дончево ще бъдат изтеглени от търговската мрежа заради птичи грип.От заповед, публикувана на сайта на агенцията по храните, става ясно, че в селото е открито вторично огнище на болестта.Всички заразени и контактни птици в двата животновъдни обекта - с регистрационни № 2BG08001 и № 3BG08001, ще бъдат умъртвени по хуманен начин, а собственикът им обезщетен.Областните дирекции по безопасност на храните в цялата страна трябва да организират изтеглянето от пазара и складовете на яйца с произход ЖО с рег. № BG08001, сектор волиери с рег. № 2BG08001 и сектор уголемени кретки с рег. № 3BG08001, собственост на \"Яйца и птици - Зора\" АД, с. Дончево, произведени от 23 май тази година.Въпреки че те не са вредни за човешкото здраве, изтеглянето е необходимо, за да се ограничи заразата.Преди седмица Българската агенция по безопасност на храните (БАБХ) съобщи, че е открила огнище на птичи грип в село Дончево, Добрич. Агенцията определи 3-километрова предпазна зона, която включва селата Богданово, Дончево и Опанец. Тя наложи още забрана за търговия и придвижване на домашни и диви птици, както и яйца за разплод.", "date": "2018.06.20", "title": "Изтеглят български яйца от пазара заради птичи грип"}
{"url": "https://offnews.bg/politika/afis-doverieto-v-es-e-v-naj-niskata-si-tochka-otkakto-se-prisaedinih-682990.html", "text": "Доверието в Европейския съюз е в най-ниската си точка, откакто България се присъедини към семейството на народите от Стария континент.Това твърди директорът на АФИС Юрий Асланов, като се позовава на данните от национално представително проучване на социологическата агенция. Сондажът е проведен в периода 8-12 юни, интервюирани пряко „лице в лице“ в домовете им са 1010 пълнолетни български граждани.\"Безспорно институциите, които се ползват с най-голямо доверие сред българските граждани, са националният омбудсман и президентът на републиката. За месец юни АФИС измерва положително доверие съответно 60,3% и 58,4% за двете институции, носещи по неизбежност повече персонален характер. Това са и институциите, които за последната година са безспорен лидер, щом стане въпрос за обществено одобрение.\" - пише в анализа на социологическата агенция.\"Далеч назад се нарежда Европейският съюз, който успява да генерира положително доверие сред 45 на сто от българите, но към този момент, макар и с малко, запазва положителния си рейтинг (по-високо доверие, отколкото недоверието). Следват поредица от институции с традиционно негативен рейтинг: местната власт и органите на реда, съответно с 41 и 37 на сто. На дъното са изпълнителната и законодателната власт - те са най-проблематични. Кабинетът се ползва с доверието на близо 32%, докато парламентът успява да печели симпатиите на едва 23 на сто от българските граждани. Традиционно доверието в съдебната власт е най-ниско – 20%, но това ниво отдавна не се движи. Ако доверието в парламента спадне с малко, висшият орган на властта ще затвори края на класацията.\" - твърдят от АФИС.Според данните на агенцията \"влошаването на обстановката е започнало през есента на миналата година. Най-сериозно е пострадал образът на полицията, а в най-високи амплитуди се е колебаело доверието в Европейския съюз и президента. Стартирайки с най-висок рейтинг в началото на периода, към днешна дата президентът е изпреварен от националния омбудсман. Разбира се, трябва да се отчита фактът, че от есента на миналата година президентската институция бе превърната в основна мишена за критиките, атаките и компроматите от страна на управляващата партия.\"Социологът Юрий Асланов твърди, че \"доверието в Европейския съюз спада по време на българското европредседателство. Низходящият тренд е устойчив и ако продължи да пълзи плавно надолу (логично след края на европредседателството),  евроинституцията ще се нареди сред числото на институциите с негативен рейтинг и ще прати България в редиците на евроскептичните държави.\"Според него възможните обяснения са:\"Съюзът и най-вече администрацията в Брюксел в погледа на нарастващо мнозинство от българските граждани изгради образ на прагматично-бюрократична машина, която има множество собствени дневни редове, далечни или разминаващи се с дневния ред на обикновените българи. Ерозията на доверие е налице и тя не се отми през последните шест месеца, както се очакваше. Случи се по-скоро обратното.- Все повече българи през последните години декларират недоверие към ЕС – това са в по-голяма степен хората от по-малките населени места, по-ниско образованите и по-възрастните, които обаче са и най-активните гласоподаватели. За тези хора ползите от нашето членство са неясни и дори съмнителни.- Самото Председателство на Съвета на ЕС остана една полит-мистерия за голяма част от населението, най-вече като телевизионен сериал за ремонта на НДК, церемониални срещи и пищни обеди и вечери, букети, червени килимчета и показни форми на гостоприемство. 45% от анкетираните нямат преценка дали това Председателство е било успех или провал за България.- Погледнато глобално, политиката на ЕС повече обърква, отколкото внася яснота. Стовари се бежанска криза, настъпиха резки лутания между Русия и САЩ, при които ту Путин бе лош, ту Тръмп и обратно, и всичко това се опакова във все по-често говорене на тема „Европа на две скорости“.Може би тези отговори работят, само ако се обединят и истината се търси в тяхната съвкупност. В крайна сметка, едва ли тенденцията в спада на доверие към ЕС ще стигне санитарния минимум, какъвто има Народното събрание, но тенденцията е показателна.\"Според АФИС \"за трети пореден месец желаещите оставка на правителството са повече от неговите привърженици, силите на опозиция и управляващи лека полека се изравняват, омбудсманът и президентът, които генетично се свързват с опозицията, са най-одобряваните обществени фигури. По всичко личи, че политическият процес е на път отново да смени посоката си. Важно е кой ще поеме инициативата за това на фона на огромната пропаст, очертала се между гражданите и институциите.\"", "date": "2018.06.20", "title": "АФИС: Доверието в ЕС е в най-ниската си точка, откакто се присъединихме към него"}
{"url": "https://offnews.bg/izvan-terena/primer-za-podrazhanie-fenove-na-senegal-i-iaponia-sabirat-boklutcite-682962.html", "text": "Феновете на Сенегал са истински пример за подражание. След победата на африканската държава над Полша на световното първенство, запалянковците изумиха с прекрасните си маниери, нетрадиционни за футболния стадион.След последния съдийски сигнал развълнуваните африканци почистиха боклуците след себе си, а видеото от тази дейност веднага стана хит на Мондиала.Същото направиха и японските фенове след победата на Шинджи Кагава и компания над Колумбия с 2:1. Забележителното е, че привържениците още преди мача бяха вкарали на стадиона торбички за събиране на отпадъци.Очевидно в неделя на \"Екатеринбург Арена\" ще бъде доста чисто, тъй като именно тези два отбора ще се изправят един срещу друг в двубой от Група Н.", "date": "2018.06.20", "title": "Пример за подражание: Фенове на Сенегал и Япония събират боклуците след себе си (видео)"}
{"url": "https://offnews.bg/tehnologii/a1-startira-svoiata-stazhantska-programa-za-14-a-poredna-godina-682981.html", "text": "„Експедиция А1” ще даде възможност на над 40 младежи да развият своите професионални умения в реална бизнес средаЗа 14-та поредна година А1 стартира своята стажантска програма, чиято цел е да развива бъдещи професионалисти в различни области. Над 40 младежи от различни направления, като „ИТ”, „Телекомуникации”, „Човешки ресурси”, „Маркетинг”, „Финанси”, „Право”, „Администрация и обслужване на клиенти” и „Корпоративни комуникации” се включиха в успешния старт на „Експедиция А1”. Стажът продължава 6 месеца като на младите хора се предоставя възможност за придобиване на ценен практически опит в реална бизнес среда.За всеки стажант е осигурен личен ментор-наставник, който ще му помага в процеса по въвеждане като му окаже пълно съдействие и подкрепа. По време на стажа участниците ще имат възможност да се включват и в различни инициативи, обучения и събития, подготвени специално за тях. Успешно завършилите програмата ще придобият ценен опит, който ще им послужи за професионална реализация в A1 или пред други работодатели.Стажантската програма стартира през 2005 г. и ежегодно предоставя възможност на активни и амбициозни млади хора да наградят и разширят своите знания и умения в реална бизнес среда. В „Експедиция А1” са участвали повече от 1 000 стажанти, от които над 300 са назначени на постоянен договор след приключване на стажа си.В А1 у нас работят 3 800 служители, като компанията постоянно инвестира усилия и средства в развитието и комфорта им. През последните години телекомът е инвестирал близо 5 милиона в обучение на служители и над 3 милиона в подготовката на 1 600 стажанти. За комфорта на всички служители са осигурени допълнително здравно осигуряване, медицински кабинет, психолог, спортно-възстановителен център – фитнес и масажно студио, детска градина, служебен автобус, паркинг, служебни мобилни телефони и отстъпки, ежегодни профилактични прегледи и други.", "date": "2018.06.20", "title": "А1 стартира своята стажантска програма за 14-а поредна година"}
{"url": "https://offnews.bg/zvezdi/eva-longoria-rodi-momche-682953.html", "text": "Ева Лонгория има момченце, съобщи списание HELLO.Звездата от „Отчаяни съпруги“ е родила във вторник в Медицински център „Сидърс Синай“ в Лос Анджелис. Със съпруга ѝ Хосе Бастон са кръстили сина си Сантяго Енрике Бастон.„Толкова сме благодарни за тази красива благословия“, заявиха родителите.Докато това е първото дете на 43-годишната Лонгория, съпругът ѝ Хосе вече е баща на три дъщери.„Ние вече имаме деца. Имам три доведени дъщери и затова да си родител няма да е нещо ново за мен“, разказа актрисата.През цялата си бременност Лонгория информираше за всичко феновете си в социалните медии и дори сподели, че последните дни непрестанно е правела разходки, за да накара сина си да „излезе по-бързо“.„Слава Богу, че резултатът след това преживяване е един нов човек. Последните седмици бяха доста напрегнати и некомфортни за мен“, заяви актрисата.Съпругът на Лонгория е президент на Televisa, най-голямата медийна компания в Южна Америка. Двама са заедно от 2013 година, сгодиха се в Дубай през 2015 година, а през 2016 година се ожениха в Мексико и отбелязаха специалния повод с пищна церемония.", "date": "2018.06.20", "title": "Ева Лонгория роди момче"}
{"url": "https://offnews.bg/politika/simeonov-nedovolen-che-borisov-uvolniava-bez-da-se-dopita-do-nego-682967.html", "text": "Не съм съгласен с приетата оставка на зам.-министър Димитрова, тя е пожертвана от премиера. Това каза вицепремиерът Валери Симеонова пред журналисти в Министерски съвет във връзка с  на заместник-министъра на труда и социалната политика Росица Димитрова, цитиран Агенция „Фокус“.Димитрова подаде оставка, след като стана ясно, че в разгара на протестите на майки с деца с увреждания е била на .„На майките не им е работа колко струва самолетният билет на зам.-министърката”, заяви вицепремиерът Валери Симеонов пред bTV. Той обяви, че не е съгласен с оставката на Росица Димитрова и, че тя е пожертвана от премиера и определи обвиненията срещу нея като абсурдни.„Тук съм за да изразя своето категорично несъгласие като вицепремиер за приeмането на оставката на г-жа Росица Димитрова. Тя е в моя ресор, това не е съгласувано с мен. Категорично заявявам, че тя е един добър професионалист. В държавната администрация се създават много трудно професионалисти, за да бъдат толкова лесно харчени. И то за абсолютно безумни обвинения – че е пътувала с бизнес класа в самолет. Всички тези, които разпространяват тази информация, би било добре да проверят, че когато се наложи да купиш билет в последния момент, обикновено са останали места само в бизнес класа. Лично на мен ми се наложи преди две седмици в частен полет да си купя билет бизнес класа просто защото трябваше да го купя два дни предварително. А къде е спала там, някой сети ли се да попита? В общежитието на посолството. Това за мен е несериозно и смятам, че по този начин държавната администрация ще се обезкръви“, каза Симеонов.Той обясни, че е говорил с премиера Бойко Борисов и го е уведомил за своето несъгласие. „Настоявам оставката да не бъде подписана и да не се освобождава заместник-министър, който има своя професионален опит, има своята професионална биография и е приет в най-тежкото министерство. Или може би си мислим, че България изобилства от добри кадри, изграждани с десетилетия. Не може по този начин да бъде пожертван заместник-министър от министър-председателя“, коментира вицепремиерът.", "date": "2018.06.20", "title": "Симеонов недоволен, че Борисов уволнява, без да се допита до него"}
{"url": "https://offnews.bg/politika/bsp-vnese-vota-na-nedoverie-sreshtu-pravitelstvoto-dps-shte-go-podkre-682956.html", "text": "БСП внесе в деловодстовото на Народното събрание втория вот на недоверие срещу третия кабинет на премиера Бойко Борисов. Този път темата е провала на кабинета в политиката за сигурност.\"Правителството на Бойко Борисов е вредно за всеки български гражданин, опасно е за България и трябва да си ходи\", коментира депутатът от БСП Елена Йончева след внасянето.Вотът на недоверие е внесен само от БСП. Той е подписан 80 народни представители, колкото са и необходими за предлагането на подобна процедура. Социалистите обявиха, че не са търсили предварителна подкрепа от други партии в парламента. Според тях мотивите показват сериозността на проблемите по тази тема и всяка политическа ще реши дали да ги подкрепи.\"Когато и да бъде внесен вот на недоверие по тази тема, ще бъде късно, защото провалът на правителството в тази политика е сериозен и е видим за всеки гражданин\", каза още Йончева. Тя обясни, че мотивите са много подробни и включват примери за провала на правителството в политиката на МВР, в гарантирането на националната сигурност, както и в осигуряването на необходимите условия за работа на българските военни.Според социалистите правителството не може да гарантира сигурността на хората. \"Доверието на гражданите в системата на МВР е спаднало драстично, хората не подават сигнали за престъпления\", коментираха социалистите.След внасянето на вота от ДПС обявиха, че ще го подкрепят, защото това е темата, на която те настояваха да бъде и първият вот на недоверие срещу това правителство. \"Радвам се, че стигнаха до нашето мнение\", коментира депутатът от ДПС Йордан Цонев. Депутатите от БСП и ДПС обаче са общо 105, а за да мине вота за него трябва да гласуват поне 121 народни представители. Председателят на парламентарната група на \"Обединените патриоти\" Волен Сиредов обяви, че няма силен аргумент за внасянето на този вот и единствената цел е БСП да \"напомнят за себе си\".Обсъждането в пленарна зала на вота, внесен днес от БСП, трябва да се проведе в рамките на следващите 7 дни, а гласуването му трябва да стане 24 часа след дебатите по темата.Това е вторият вот на недоверие към кабинета Борисов 3. И първият беше внесен от БСП, но заради провала на правителството в борбата с корупцията. Тогава той беше отхвърлен - 103-ма депутати от БСП и ДПС гласуваха \"за\", а в подкрепа на кабинета бяха 131 депутати от управляващото мнозинство, както и народни представители от \"Воля\".", "date": "2018.06.20", "title": "БСП внесе вота на недоверие срещу правителството, ДПС ще го подкрепи"}
{"url": "https://offnews.bg/obshtestvo/podariha-na-kravata-penka-dzhipies-za-da-ne-izliza-poveche-izvan-es-682993.html", "text": "Кравата Пенка получи подарък джипиес, за да не се губи повече и да не излиза извън ЕС. Фирма за джипиес решения се свързала със собственика на Пенка и подарила на добичето джипиес устройство, съобщи bTV. Устройството се захранва със слънчеви батерии и изпраща сигнал къде е Пенка до сателит. Сателитът връща данните в мобилно приложение, което стопанинът Иван Харалампиев ще следи.От фирмата му подариха и нов смартфон, с който да следи добичето.„Ще получава аларма всеки път, когато кравата излезе от предварително зададена зона – това може да бъде зоната на стопанството или зоната на пасището. Така че кравата Пенка повече няма да се губи”, обясни Десислава Чалева от фирмата.Собственикът на Пенка пък обяви, че е много доволен от подаръка и така се е изпълнила негова мечта.Скоро кравата Пенка ще се върне в стадото си. Преди това ще я посети експерт от Европейския парламент, за да се запознае с проблемите ѝ.", "date": "2018.06.20", "title": "Подариха на кравата Пенка джипиес, за да не излиза повече извън ЕС"}
{"url": "https://offnews.bg/obshtestvo/izsipaha-kamion-s-prast-za-da-blokirat-patia-kam-plazh-koral-682959.html", "text": "Огромна маса от пръст блокира пътя към плажа Корал, за да не минават коли, а това причини нови спорове между охранителите и летовниците там.Не е ясно кой е изсипал земната маса на пътя за плажа. От община Царево коментираха, че пътят не е общински, а представителите на фирмата, заградила терените, не знаеха, съобщава bTV.В момента горичката около \"Корал\" е заградена с дървени колове от собствениците на парцела, като заради това те бяха обвинени, че пречат на достъпа до плажа.Според охранителите хората, които плажуват на Корал, премахват коловете на оградата, за да могат да влизат с автомобилите си по-близо до ивицата.Къмпингарите и плажуващите се оплакват, че подходът към плажа е ограничен от всички страни.„Допускам, че е възможно самата охрана да си вади коловете, защото коловете са и откраднати, но затова ни набеждават нас, хората, които посещаваме плажа”, каза Атанас Русев от сдружение „Да запазим Корал”.Още в началото на юни имаше проверка от министерството на туризма, като специалистите не откриха тогава нарушения.", "date": "2018.06.20", "title": "Изсипаха камион с пръст, за да блокират пътя към плаж Корал"}
{"url": "https://offnews.bg/politika/falstart-na-zakonoproekta-za-hazarta-izprashtat-tekstovete-v-briuksel-682989.html", "text": "Законопроектът за хазарта, с който се ограничава рекламата на лотарийни билети, ще бъде изпратен за нотификация от Европейската комисия, което ще отнеме най-малко четири месеца. Това стана ясно по време на бюджетната комисия в парламента, която трябваше да разгледа законопроекта на първо четене. Комисията е получила становище от Министерството на финансите, от което става ясно, че текстовете трябва да се нотифицират пред Брюксел по силата на директивата за техническите регламенти. Такова било и становището на правната дирекция на Народното събрание. Така депутатите решиха почти единодушно да препратят текстовете към министерството, което трябва да подготви документите за нотификация. Законопроектът предвижда забрана на пряката и на непряката реклама на хазартни игри, както и продажбата на талоните в търговските обекти. Предвижда се продажбата им да става само в специални пунктове за залози. Законопроектът беше внесен от вицепремиера Валери Симеонов, а парламентарните групи на БСП и ГЕРБ изразиха принципна подкрепа за текстовете. \"Едно такова отлагане някак си не кореспондира с декларираната подкрепа от ГЕРБ и от БСП, но за да не бъда краен, ще изчакаме тези месеци. За 3 млрд. лв. много работи могат да се случат и много позиции могат да се променят\", каза пред журналисти след края на заседанието Валери Симеонов. Попитан дали според него законопроектът е бламиран, вицепремиерът посочи: „Май нещо такова стана“.\"Нямам намерение да скачам от последния етаж на Партийния дом. Борбата продължава. Пак ще разговарям с председателите на групи, но, за съжаление, при решение за нотифициране, което е предопределено от позицията на МФ, явно, че ще бъде отложено приемането на решението\", допълни Симеонов. Той посочи, че е получил поздрави от финансовия министър Горанов за законопроекта, а сега се оказва, че според министерството е нужна нотификация. Председателят на бюджетната комисия Менда Стоянова отрече да става въпрос за бламиране.\"Ако той смята, че сме го бламирали, защото взехме решение да спазим една европейска директива, много съжалявам за това негово изказване\", коментира тя. По думите ѝ към момента има пропуск по отношение на разписването на процедурите за изпращане за нотификация на законопроекти, които са внесени от депутати в Народното събрание. Тя подчерта, че ГЕРБ продължава да подкрепя законопроекта, като след нотификацията между първо и второ четене може да има \"доста предложения за оптимизиране\".", "date": "2018.06.20", "title": "Фалстарт на законопроекта за хазарта, изпращат текстовете в Брюксел за съгласуване"}
{"url": "https://offnews.bg/obshtestvo/mvr-zasekreti-doklad-s-preporaki-za-reforma-682964.html", "text": "Докладът от структурно-функционалния анализ на системата на МВР, който ръководството на министерството поръча, се оказва секретен и без значение за обществения интерес. В поредица от свои запитвания Фондация \"Общество и сигурност\" са поискали по реда на Закона за достъп до обществена информация (ЗДОИ) достъп до документа. От МВР обаче отказали, като предоставили резюме от констатациите в него. Както вече OFFNews писа,  е, че проблемите на ведомството идват от неправилно поставяне на задачи от служителите на високи ръководни постове.   От Фондация \"Общество и сигурност\" припомнят, че възложеният от МВР анализ трябва да се осъществи на два етапа. Първият е сключване на договор за консултантска услуга на стойност близо 33 хил. лв., а предметът на договора е да се изготви доклад за „Усъвършенстване на модела на управление на МВР (дейности и структури). Договорът е изпълнен от УНСС.По време на втория етап с участие на експерти от Световната банка се предвижда да се изготви на функционален и структурен анализ на МВР, а стойността му все още не е известна.От отговорите на МВР станало ясно, че изготвеният доклад за усъвършенстване на модела на управление на МВР не само е служебна тайна, но и от дирекция „Правно-нормативна дейност“ не виждат наличие на обществен интерес към него.Именно поради тази причина ни бе отказан достъп и не ни бе предоставено пълното съдържание на доклада, а само информация за отправените в него препоръки за усъвършенстване на модела на управление на МВР, уточняват от фондацията и предоставят пратеното им резюме от констатациите в доклада:От фондацията коментират, че една сериозна реформа в МВР няма как да не представлява обществен интерес, тъй като това е свързано с харчене на държавни пари и ще бъде направена промяна в редица нормативни документи. \"Нещо повече, според тях, тези дейности са само и единствено в правомощията на министъра на вътрешните работи и за тях е логично само той и определени хора да имат достъп до тях и по тази логика тази информация е определена като служебна\", заключават от фондацията.", "date": "2018.06.20", "title": "МВР засекрети доклад с препоръки за реформа"}
{"url": "https://offnews.bg/sviat/sasht-napuskat-i-saveta-za-choveshkite-prava-kam-oon-682944.html", "text": "САЩ напускат Съвета за човешките права към ООН, определяйки го като \"клоака на политическо пристрастие\".Решението на САЩ да напусне беше съобщено на пресконференция, в която участие взе и държавният секретар Майк Помпео. Той определи Съвета като \"слаб защитник на човешките права\".Напускането на САЩ може да се отрази неблагоприятно върху услията да се наблюдава и осъжда нарушаването на човешките права по света, посочват активисти. Генералният секретар на ООН Антонио Гутериш заяви, че \"силно предпочита\" САЩ да останат част от Съвета за човешките права. Според ръководителката на дипломацията на ЕС Федерика Могерини решението на САЩ да излязат от Съвета носи риск да подкопае международната роля на Вашингтон.За върховния комисар на ООН за правата на човека принц Зейд Раад Ал Хусейн излизането на САЩ от Съвета е \"разочароваща, ако не изненадваща, новина.\"Британският министърът на външните работи Борис Джонсън определи напускането на Вашингтон като \"достойно за съжаление\". Той обаче посочи, че Великобритания иска реформи на Съвета за човешките права.Миналата година американският посланик в ООН Ники Хейли обвини Съвета, че действа предубедено против Израел. Тя заяви, че е \"трудно да приеме\" защо има резолюция срещу Израел, съюзник на САЩ, а няма такава срещу Венецуела и Иран.Днес министър-председателят на Израел Бенямин Нетаняху побърза да подкрепи решението на Вашингтон. Той благодари в Twitter на посланик Хейли за позицията срещу \"лицемерието и лъжите\" на Съвета за човешките права.През 2006 г. САЩ отказаха да участват в съвета с мотива, че в него се допускат държави, които имат противоречива история в спазването на човешките права. 3 години по-късно обаче президентът Барак Обама реши да присъедини Вашингтон. През 2013 г. Съветът беше подложен на критика от активисти за човешките права за това, че е допуснал за членове Китай, Русия, Саудитска Арабия, Алжир и Виетнам.", "date": "2018.06.20", "title": "САЩ напускат и Съвета за човешките права към ООН"}
{"url": "https://offnews.bg/izvan-terena/bum-v-tarseneto-na-zhritci-pokraj-mondial-2018-682969.html", "text": "Взрив в търсенето на жрици на любовта отчитат сводниците в Русия покрай провеждащото се в страната световно първенство по футбол.Пред сайта Super.ru представител на бизнеса с женска плът се оплаква, че едва смогва да задоволи търсенето и се е наложило да \"командирова\" момичета от вътрешността на страната в Москва и другите градове домакини.Най-редовните клиенти били гостите от Саудитска Арабия, които нямаха досега много поводи за футболна радост, тъй като тимът им отстъпи с 0:5 пред Русия в мача на откриването, а днес излиза почти обречен срещу Уругвай.\"Без преувеличение поръчките скочиха 10 пъти. И трите ми телефона буквално прегряха. Момичетата ми обслужват по няколко клиенти на нощ. Не им е лесно\", споделя пожелалият анонимност сводник пред изданието.Макар и да им е трудно, момичетата са доволни, защото има работа за всяка, а и цените са се увеличили в пъти.\"Най-много се търсят красавици - бивши модели или такива, които са имали връзка с футболисти. Но и по-ниските и по-естествени жени не остават със скръстени ръце\", казва още мъжът. Победите на Русия също водят до бум на търсенето. Поне така е било след двубоя със Саудитска Арабия, когато много компании са резервирали места в клубовете, за да празнуват успеха и естествено са поръчвали и момичета.\"Политиците се заблуждават, че могат да ограничат бизнеса, но това е невъзможно\", заключава сводникът.", "date": "2018.06.20", "title": "Бум в търсенето на жрици покрай Мондиал 2018"}
{"url": "https://offnews.bg/evropa/glasuvano-v-komisia-es-iska-sledene-i-filtrirane-na-sadarzhanieto-v-i-682961.html", "text": "Депутатите в правната комисия на Европейския парламент гласуваха и приеха текстовете на новата Директива за авторското право и единния цифров пазар. Спорните членове от нея - 13-и и 11-и, за които имаше протести и негодувания от редица организации, също бяха приети.В Туитър евродепутатът Юлия Реда, която е един от най-острите критици на директивата, съобщи, че член 13-и е приет с 15:10 гласа.\"Ще пренесем битката в пленарната зала\", написа Реда.В  обясни, че въвеждането в сила на член 13 е опасен по няколко причини, а една от тях е, че ЕС ще цензурира интернет с филтри за следене и всичко това в името на авторското право.Член 11-и, който е познат като #Link Tax (да си плащаш, за да публикуваш линк) е приет с 13:12 гласа в правната комисия.Най-остро критикуваният текст от Директивата бе този на член 13-ти, който ще доведе до последствия и за крайния потребител.Предложените в новата Директива филтри ще сканират всяко парче информация, което споделяте (видео, аудио, текстове, скрийншоти, мемета...) в онлайн платформите.Именно заради това днес в ЕП в знак на протест евродепутатът Евелин Регнер беше и с тениска с популярно меме.Следващото гласуване е на 5 юли. Тогава евродепутатите ще дадат мандат за преговори между Европейския парламент, Европейския съвет и Европейската комисия относно реформата на дигиталния пазар.", "date": "2018.06.20", "title": "Гласувано в комисия: ЕС иска следене и филтриране на съдържанието в интернет"}
{"url": "https://offnews.bg/futbol/levski-tcska-i-slavia-zapochvat-krastonosni-pohodi-v-shvejtcaria-lat-682971.html", "text": "Левски ще се изправи срещу швейцарския Вадуц Лихтенщайн в първия квалификационен кръг на Лига Европа. Първият мач е на 12 юли, а седмица по-късно е срещата-реванш на стадион \"Георги Аспарухов\".Вадуц са редовен участник в евротурнирите, като често взимат скалпа на далеч по-именити от тях съперници. Сред жертвите им са Уйпещ (Унгария), Фолкърк (Шотландия) и Войводина (Сърбия).ЦСКА се завръща на международната сцена с мач срещу латвийския ФК Рига. В първия мач \"червените\" ще бъдат домакини. Първите срещи ще са на 12 юли, а реваншът е седмица по-късно - 19 юли.През изминалия сезон ФК Рига грабна бронзовите медали на своята страна, а през настоящата кампания е в средата на таблицата. Клубът изобилства от чуждестранни футболисти, като приоритет имат сърби, черногорци и украинци.Славия пък ще има екзотичен сблъсък с Илвес Тампере от Финландия, който обаче няма нищо общо с онзи Тампере Юнайтед, който преди години нанесе исторически срам на Левски. За последно Илвес играе в Европа преди 27 години, когато във втория кръг на КНК губи от Рома с общ резултат 3:6.", "date": "2018.06.20", "title": "Левски, ЦСКА и Славия започват кръстоносни походи в Швейцария, Латвия и Финландия"}
{"url": "https://offnews.bg/112/pozhar-v-zhiten-masiv-kraj-plovdiv-682992.html", "text": "Пожар гори в житен масив край Пловдив между кварталите Прослав и Коматево.Сигнал за огъня е получен в 18.22 часа. В гасенето се включиха 6 пожарни екипа.Пожарът беше овладян около 21 часа. Огнената стихия е засегнала над 200 декара земеделски площи, съобщи bTV.Не са ясни и причините за огнената стихия.", "date": "2018.06.20", "title": "Пожар в житен масив край Пловдив"}
{"url": "https://offnews.bg/izvan-terena/nasaskvat-ruskinite-za-lov-na-futbolisti-s-milioni-i-burgeri-682973.html", "text": "Руското поделение на американската верига за бързо хранене Burger King възмути по-консервативно настроената част от руснаците с публикация в социалната мрежа \"ВКонтакте\".На страницата се появи обява, че компанията дава награда от 3 милиона рубли и доживотна консумация на бургери във веригата на рускините, които успеят да забременеят от някоя от звездите на световния футбол, които са в Русия за участие на Мондиал 2018.\"Дерзайте, момичета. Получете хубави футболни гени и осигурете успеха на \"сборная\" за поколения напред\", пише в публикацията, която беше премахната след буря от възмущение, а от компанията поднесоха извинения.\"Публикацията е не престо оскърбителна, това е дъното\", пишат разгневени дами. Политикът Виталий Милонов нарече акцията глупав пи ар.Тя също така влиза в противоречие с пожеланието на председателя на Комисията по семейството, жените и деца в Държавната дума Тамара Плетньова, която призова руските жени да са по-въздържани сексуално с гостите на световното, за да не се повтори бумът на самотни майки с екзотични бебета, с който бившият СССР се сблъсква след олимпиадата през 1980 година.", "date": "2018.06.20", "title": "Насъскват рускините за лов на футболисти с милиони и бургери"}
{"url": "https://offnews.bg/politika/2-lv-shte-struvat-chadar-i-shezlong-na-tcentralnia-plazh-v-primorsko-682975.html", "text": "Правителството определи концесионерите на морските плажове „Приморско-централен“, община Приморско и „Св. Св. Константин и Елена - голям плаж“ , община Варна. Концесионерите са определени след проведени конкурси и ще стопанисват плажовете за срок от 15 години.За концесионер на плаж „Приморско-централен“ е определен „СОФ ПРОЕКТ ИНЖЕНЕРИНГ“ ЕООД. Той ще предлага цена на чадър и на шезлонг от по 1 лв. в платената зоната на плажа. Основната дейност на фирмата е покупка и продажба на машини, резервни части, поддръжка и монтаж на промишлени обекти и съоръжения. Плажът „Св. Св. Константин и Елена - голям плаж“ ще се стопанисва от „Свети Свети Константин и Елена Холдинг“ АД. Цената за ползване на чадър и шезлонг е от по 10 лв.Размерът на концесионните плащания за всяка календарна година от срока на концесиите е определен съгласно приетата от Министерския съвет Методика за определяне на минималния размер на концесионното плащане за морските плажове, както и предложените от концесионерите размери на отчисленията от базата за изчисляване размера на концесионното плащане.Прекратява се процедурата по предоставяне на концесия за услуга за морски плаж „Ривиера“, община Варна, поради липса на оферта, чието съдържание да отговаря на изискванията, определени с документация за концесията. При изпълнение на законовите изисквания и в срок, Министерството на туризма ще възстанови депозитите и ще върне гаранциите за участие в конкурса на участниците.", "date": "2018.06.20", "title": "2 лв. ще струват чадър и шезлонг на централния плаж в Приморско"}
{"url": "https://offnews.bg/politika/na-parvo-chetene-raztovarvat-sofijskite-sadilishta-ot-potrebitelski-i-682952.html", "text": "Напродните представители приеха на първо четене облекчаване на неравномерната натовареност в софийските съдилища. Това става с промени в Гражданско-процесуалния кодекс (ГПК), които предвиждат потребителските и застрахователните дела ще се гледат по адрес на пострадалия. В момента те се разглеждат по седалище на ответника застрахователи или големи компании, чиито седалища са в София.Текстовете, които са внесени от депутата от БСП Крум Зарков и група народни представители, бяха приети без дебати със 110 гласа \"за\". Вносителите изтъкват, че целта на промените е да се осигури лесен, евтин и ефективен достъп до правосъдие на лицата, претърпели увреждане, когато те имат спорове със своя застраховател, с Гаранционния фонд или Националното бюро на българските автомобилни застрахователи.Зарков изтъкна, че дела, които нямат нищо общо със София, се концентрират в софийските съдилища. Той даде пример с катастрофа на \"Петолъчката\" между хора от Сливен, която се гледа в столицата. \"Това води до пътуване не само на пострадалите лица, но и на експерти, свидетели и други участници в процеса, което води до забавяне и трудност\", каза още Зарков. ", "date": "2018.06.20", "title": "На първо четене: Разтоварват софийските съдилища от потребителски и застрахователни дела"}
{"url": "https://offnews.bg/politika/predi-vota-na-nedoverie-kabinetat-razpredeli-43-mln-lv-za-zdrave-p-682972.html", "text": "Близо 43 млн. лв. разпредели правителството на редовното си заседание в сряда. Парите са отпуснати за пенсии, здравеопазване и образование. Правителството взе решение социалната пенсия за старост да се увеличи от 120.98 лв. на 125.58 лв. от 1 юли. Промяната ще доведе до увеличаване на пенсиите, които не са свързани с трудова дейност, тъй като по закон техният размер се определя в зависимост от социалната пенсия за старост. Това са пенсиите за военна и гражданска инвалидност, социалната пенсия за инвалидност и персоналната пенсия. Ще се повишат и нормативно установените добавки към пенсиите, които се определят в процент от социалната пенсия за старост, уточняват от правителствената пресслужба. Промяната касае близо 3000 души.Правителството одобри допълнителни средства в размер на 30 056 784 лв. за закупуване на познавателни книжки, учебници, учебни комплекти и учебни помагала за децата и учениците в общинските детски градини и училища за 2018 година. Със средствата се осигурява безвъзмездно ползване на познавателните книжки, учебниците и учебните помагала от децата и учениците от I до VII клас включително.Допълнителните средства се предоставят по бюджетите на общините под формата на обща субсидия за делегираните от държавата дейности, като разпределението на средствата е въз основа на броя на децата и учениците от Националната електронна информационна система за предучилищното и училищното образование (НЕИСПУО) към месец февруари 2018 година.Предложеният проект няма да доведе до пряко и/или косвено въздействие върху държавния бюджет, тъй като средствата са предвидени по бюджета на Министерството на образованието и науката за 2018 г.Правителството одобри други 948 235 лв. допълнителни средства по бюджетите на общините за възстановяване на транспортните разходи или разходите за наем на педагогическите специалисти в детските градини и училищата за 2018 г. С тях съгласно Закона за предучилищното и училищното образование и Наредбата за условията и реда за възстановяване на транспортните разходи или на разходите за наем на педагогическите специалисти в институциите в системата на предучилищното и училищното образование ще бъдат възстановени 930 835 лв. за транспорт и 17 400 лв. за наем на педагогическите специалисти за 2018 г.Средствата се отпускат на основание изготвена и предоставена от кметовете на общини информация, като в рамките на един и същи период на учителите могат да бъдат възстановявани извършените разходи или за транспорт, или за наем по месторабота.Допълнителните трансфери няма да доведат до пряко и/или косвено въздействие върху държавния бюджет, тъй като необходимите средства за изпълнението му са предвидени по бюджета на Министерството на образованието и науката за 2018 г., уточняват от правителството.С допълнителни 500 000 лева към бюджета на Министерството на културата ще бъдат извършени спешни и неотложни ремонтни дейности на покривното пространство на сградата на Националната библиотека „Св. Св. Кирил и Методий“.Еднократната помощ 250 лв. ще получат ученици, записани в първи клас през учебната 2018/2019 г. Помощта се отпуска по реда на Закона за семейни помощи за деца и се очаква с нея да бъдат подкрепени около 46 000 деца. Право да я получат имат семейства, чиито деца са записани в първи клас в държавно или общинско училище за първи път. Задължително условие за получаването на средствата е средния месечен доход на член от семейството за предходните 12 месеца да е по-нисък или равен на 450 лв. За 2018 г. той е увеличен.Помощта се отпуска без доходен тест за деца с трайни увреждания, деца с един жив родител и за деца, настанени в семейства на роднини и близки и приемни семейства по реда на чл. 26 от Закона за закрила на детето. Срокът за подаване на заявлението декларация за отпускане на помощта след записване на детето в първи клас е не по-късно от 15 октомври на текущата учебна година.Правителството одобри допълнителни разходи в размер на 19 660 000 лв. с които се предвижда увеличаване на възнагражденията на персонала в центровете за спешна медицинска помощ и осигуряване на финансови средства за спешните отделения в лечебните заведения за болнична помощ, финансирани по реда на Методиката за субсидиране на лечебните заведения за 2018 г. Средствата се отпускат във със заложените цели в Концепцията за развитие на системата за спешна медицинска помощ.Като стратегическа цел в Концепцията за развитие на системата за спешна помощ е заложено подобряване на структурата на системата чрез интеграция на двете ѝ основни части - извънболнична и болнична спешна медицинска помощ. Това ще позволи непрекъсваемост на обслужването на спешния пациент, като успоредно с това е гаранция за своевременност и качество на оказваната спешна медицинска помощ. Изграждането на интегрирания модел за развитие на спешната медицинска помощ представлява структурна промяна, която налага и промяна на разходите за персонал. Същата е в съответствие с изискванията начл.78. ал.2 от Закона за държавния бюджет на Република България за 2018 г.", "date": "2018.06.20", "title": "Преди вота на недоверие: Кабинетът разпредели 43 млн. лв. за здраве, пенсии и образование"}
{"url": "https://offnews.bg/politika/debatat-po-vota-na-nedoverie-na-izvanredno-zasedanie-drugata-sedmitc-682974.html", "text": "\"Убеден съм, че председателят на парламента Цвета Караянчева ще насрочи извънредно заседание за вота на недоверие, за да не пилеем излишно парламентарно време\".Това обяви председателят на парламентарната група на ГЕРБ Цветан Цветанов пред журналисти по повод внесения днес вот на недоверие. Самата Караянчева обаче още не е казала дали има намерение да насрочва извънредно заседание във вторник другата седмица.Цветанов обяви, че не вижда никаква перспектива и нужда от дестабилизиране на политическата обстановка в страната и провеждането на предсрочни избори. По думите му обаче е съвсем закономерно опозицията в парламента да иска вот на недоверие.\"БСП показват устойчивост в поведението си – искаха вот на недоверие преди председателството, сега искат след него\", коментира още Цветанов и добави, че обществото очаква \"правителството да има пълен управленски мандат, защото кризитебиха предизвикали отклоняване по реализирането на секторни политики и изпълнението на цяла управленска програма\".", "date": "2018.06.20", "title": "Дебатът по вота на недоверие - на извънредно заседание другата седмица"}
{"url": "https://offnews.bg/politika/demokratichna-balgaria-stranata-ni-ne-e-gotova-za-umna-evropa-682976.html", "text": "В България европейското финансиране трябва да е пряко от ЕК, без да минава през корумпирани посредници. Това е позицията на Демократична България, обявена на пресконференция на формацията днес с участието на лидерите Христо Иванов, Атанас Атанасов, Радан Кънев и Владислав Пенев. Започнаха преговорите за бюджета на ЕС в периода 2021-2027 г. , а в българското общество липсва дебат по темата, въпреки периода на ротационното председателство. Гражданите са на тъмно за българската позиция и приоритети по тази ключова за обществото и икономиката ни тема, твърдят от ДБ. Те заявяват готовност да участва в дебат с бизнеса, професионалните общности и институциите. Бюджетът за България в новия програмен период.ЕК предлага увеличение на бюджета за България и другите държави от Черноморската и Средиземноморска периферия на Съюза, които са най-застрашени от мигрантски натиск и други рискове за сигурността.Това решение следва да бъде приветствано. В това отношение, нашите интереси не съвпадат с тези на държавите от т.нар. “Вишеградска група”. Призивът на лидера на БСП Корнелия Нинова за подкрепа на позицията на Вишеград и знаците от правителството, че след края на председателството такава подкрепа ще бъде дадена, са безотговорни и против националния интерес на България.Новите критерии, които ЕК предлага, в т.ч. уязвимост от мигрантски натиск, интеграция на мигрантите и климатични промени, са стратегически правилни и също следва да бъдат подкрепени.Изразяваме надежда, че критерият “Върховенство на правото” ще бъде възприет, но без да ощетява гражданите, които не са виновни за корупцията и организираната престъпност. В държави без утвърдено върховенство на закона, следва да се прилагат повече директни инструменти за финансиране направо от ЕК, без намеса на корумпираните политически фактори.Финансови инструменти или грантове.Призоваваме българското правителство да се бори за смяна на философията на европейското финансиране от грантове и субсидии към финансови инструменти и кредитни механизми. Това ще позволи с парите на европейските данъкоплатци да се подпомагат икономиката, бизнеса, работещите и работните места, а не предизборните кампании на управляващите партии.Финансирането през финансови инструменти не само осигурява повече прозрачност и икономическа ефективност, но и позволява много по-пълноценно използване на ресурсите, в т.ч. повторно усвояване на средствата след връщане на използваните кредити.Новите приоритети на ЕвропаОсновната част - над 65% - от средствата през новия програмен период ще бъдат отделени за приоритетите “Умна Европа” и “Зелена Европа” - за икономически растеж, основан на новите и цифровите технологии, високо образование на работещите и бизнес, опазващ околната среда. България не е готова да инвестира европейските фондове съобразно с тези приоритети. Без нови приоритети и смели национални реформи, ще загубим голяма част от възможностите, които кохезионната политика дава.Призоваваме централната и местната власт, водени от разбирането, че европейските приоритети са ключови за просперитета на България, да създадат предпоставки за пълноценно използване на възможности, които ЕС предоставя. Необходими са дълбоки реформи в провежданите образователна, икономическа, трудова и екологична политики.Политика за регионитеЕвропа отделя все повече средства за бедните и изостанали региони. Времето на централизацията на управлението на европейските фондове свърши. Условие поставено от ЕК, което работи в полза на България, е местните власти да участват в управлението на програмите, които се развиват на тяхна територия и най-малко в подбора на проектите, като се засили контролът на гражданите. Призоваваме управляващите да предприемат незабавни стъпки за действителна децентрализация, в т.ч. и да подготвят, обсъдят и договорят Програма “Север/Северозапад” за новия програмен период, като по този начин гарантират, че европейските средства действително отиват там, където има най-много нужда от нови инвестиции. Само така ще се постигнат реалните цели на кохезионната политика.Използване на възможностите на програмата invest.euПрез новия програмен период, държавите-членки имат възможност да отделят част от средствата за кохезионна политика за пряко управление от ЕК по програмата invest.eu (продължение на т.нар. “План Юнкер”).Това е добро решение за България - то дава възможност за пряко финансиране и управление на кохезионната политика, без намеса на корумпирани политици, чиновници и бюрократичен хаос.Общата селскостопанска политика - за насърчаване на дребното и средното земеделиеБългария трябва да подкрепи тенденцията за ограничаване на субсидиите за най-големите производители и пренасочване на субсидиите към дребното и средно земеделие, независимите фермери, иновативните и чисти земделски производства.Повече пари за отбрана и сигурност - възможност за БългарияУвеличеният бюджет за отбрана и сигурност на Съюза дава нови шансове за България. Като гранична държава и обект както на мигрантски натиск, така и на постоянна пропагандна агресия и кибератаки, България трябва да подкрепи инвестиране на значителен процент от общия бюджет за отбрана.Призоваваме управляващите да предложат проекти за увеличение на отбранителната способност на Съюза по неговите външни граници, както и за центрове за изследвания, технологични хъбове и центрове за противодействие на пропагандната война и киберзаплахите на българска територия, е позицията на Демократична България. ", "date": "2018.06.20", "title": "Демократична България: Страната ни не е готова за 'Умна Европа'"}
{"url": "https://offnews.bg/futbol/futbolistite-na-dania-sabraha-pari-za-saotbornik-za-da-vidi-bebeto-si-682968.html", "text": "Прекрасен жест към съотборника си Йонас Кнудсен направиха футболистите на датския национален отбор. Те събраха пари за наемането на частен самолет, който да откара играча до родината, за да може той да види новородената си дъщеря.Тя се появи на бял свят на 12 юни - 2 седмици преди термина. Кнудсен щеше да гушне бебето за първи път чак след мондиала в Русия, но колегите му решиха да го зарадват, пише \"24 часа\".Частният самолет закара защитника на английския Ипсуич до Дания за 24 часа и го върна отново в лагера на \"червения динамит\".Той не игра при победата с 1:0 над Перу на старта на световното. Преди мондиала баща стана и звездата на датчаните Кристиан Ериксен.", "date": "2018.06.20", "title": "Футболистите на Дания събраха пари за съотборник, за да види бебето си"}
{"url": "https://offnews.bg/obshtestvo/zapochna-podavaneto-na-zaiavlenia-za-priem-v-gimnaziite-682950.html", "text": "Започна подаването на заявленията за кандидатстване в профилираните и професионалните гимназии с прием след VII клас.От днес до 26 юни включително документите ще се приемат или на хартия - в така наречените училища-гнезда, или онлайн чрез портала на Министерството на образованието и науката .Бланката за кандидатстване в софийските училища може да се изтегли от  в София или да се вземе от училището-гнездо и да се попълни на място. Същото важи и за кандидатстването в останалите градове - заявленията могат да се изтеглят от сайта на съответното РУО.Миналата година 33% от седмокласниците предпочетоха електронния вариант.Достъпът до страницата за подаване на документи е чрез входящ номер и уникален 10-цифрен код, записани в служебната бележка за явяване на националните външни оценявания. С тях ставаше и проверката на резултатите от изпитите. След влизането в платформата данните на ученика се генерират автоматично.Родителите/учениците трябва да попълнят предпочитаните училища с избраните профили или специалности от професии, подредени последователно според предпочитанията. Всяка паралелка е отделно желание. Изборът става от падащо меню или чрез въвеждане на 4-цифрените кодове на специалностите. Препоръчително е да се попълнят поне 20, съобразени с резултатите от изпитите. Броят им е неограничен.Родителите и учениците могат да кандидатстват за училища в повече от една област в страната с отделни заявления. Корекции на вече подадени документи не се допускат, освен в изключителни случаи, като те могат да се правят само в съответното Регионално управление на образованието.Ако ученикът предпочита професионална гимназия, задължително трябва да приложи сканирано копие на медицинско свидетелство, издадено от общопрактикуващия му лекар. Това става с натискане на бутон „прикачване на медицинско (PDF). Оригиналът се представя при записването. За да бъде завършено електронното подаване на заявлението, се натиска бутонът „Потвърди“. След това в отделен прозорец излиза декларация за съгласие на родителя, която изисква да се попълнят три имена и телефон за връзка.Списъците с паралелките ще са изложени в училищата-гнезда. При кандидатстването не е необходимо копие на свидетелството за завършено основно образование, но ако ученикът желае паралелка от професионална гимназия, трябва да предостави оригинал и копие от медицинското свидетелство. След проверка от длъжностните лица оригиналът ще бъде върнат.Първото класиране ще излезе до 3 юли, а записването или подаването на заявление за участие във второ класиране ще е в дните между 4 и 6 юли.", "date": "2018.06.20", "title": "Започна подаването на заявления за прием в гимназиите"}
{"url": "https://offnews.bg/politika/bsp-izpolzva-vojnata-na-valeri-simeonov-sreshtu-nankov-i-angelkova-v-m-682963.html", "text": "Сигналът на Валери Симеонов до прокуратурата срещу министъра на туризма Николина Ангелкова и острите му реплики в социалните мрежи срещу министъра на регионалното развитие Николай Ненков са част от мотивите към вота на недоверие на тема сигурност, който БСП внесоха днес. \"Всъщност желанието на правителството да се справи с престъпността и корупцията е обект на съмнение не само от Брюксел и БСП, но и отвътре. Не друг, а вицепремиер в същото това правителство заяви на 18 юни 2018 г., че заведения, в които се пласират наркотици и има проституция, получават министерска подкрепа. Въпросната министерска подкрепа визира министърът на благоустройството и регионалното развитие Николай Нанков. Малко по-рано през тази година вицепремиерът Симеонов сезира прокуратурата за извършени престъпления от негова колежка, министъра на туризма Николина Ангелкова\", пише в мотивите на социалистите. Вотът на недоверие беше внесен днес в деловодството на Народното събрание. Това стана в отсъствието на лидера на БСП Корнелия Нинова, която обаче днес беше в парламента. От БСП обявиха, че не са търсили подкрепа от други партии в парламента, но очаквано я получиха от ДПС. Причината - темата е тази, за която от партията на Мустафа Карадайъ настояваха да е обект на първия вот на недоверие срещу третия кабинет на премиера Бойко Борисов.И подкрепата на ДПС обаче не стига, за да падне правителството. БСП и ДПС имат общо 105 народни представители, от \"Воля\" обявиха, че по-скоро няма да подкрепят вота на недоверие, а за да мине той поне 121 депутати трябва да го подкрепят.Вотът на недоверие трябва да бъде обсъден в пленарната зала не по-рано от 3 дни и не по-късно от 7 дни след внасянето му. Гласуването пък трябва да е 24 часа след разискванията.Ето ги и пълните мотиви на БСП за вота на недоверие:Съгласно чл. 105, ал. 2 от Конституцията на Р България Министерският съвет осигурява обществения ред и националната сигурност на страната.През последната година стана ясно, че правителството с министър-председател Бойко Борисов, избрано на 4 май 2017 г., е неспособно да изпълни това свое основно конституционно задължение.Провал в областта на вътрешната сигурност и обществения редЗад всеки един от разтърсилите обществото ни инциденти се крият неизпълнени предизборни обещания, нечути институционални, политически, граждански и синдикални предупреждения и липса на политическа визия и компетентност за управление на Министерството на вътрешните работи.Провалът при гарантирането сигурността на обществото е най-видим по отношение на т.нар. битова или конвенционална престъпност. Именно нея хората чувстват най-остро и е причина за усещането на несигурност у голяма част от българските граждани. Агресия, побои, престъпни набези над цели села и убийства се случват всекидневно пред очите ни.Широк обществен отзвук и възмущение предизвикаха обезглавяването на мъж в столичния квартал „Хиподрума“; побоят, извършен от ученици над шофьор на автобус, защото им направил забележка да не го замерят с камъни; човек бе залостен с кол при животните си, след като е бил ограбен; самотна възрастна жена в Златарица бе пребита, разсъблечена и ограбена; през юни в интернет набра популярност любителско видео на бой на софийско кръстовище с коментар: \"Скъпи приятели, още един ден, в който осъзнавам, че няма такава държава!!! Посред бял ден на оживено кръстовище в жилищен квартал мой много близък приятел беше пребит, а заедно с него още няколко хора, които са се опитали да му помогнат. ТОВА не е редно да се случва на никого!!! А фактът, че се случва в 21 век, в европейска столица, по време на европредседателството й… нямам думи! ТОВА трябва да спре!!!“Очевидно едно от основните предизборни обещания на ГЕРБ - „Подобрено и координирано противодействие и превенция на конвенционалната престъпност“, остана неизпълнено и избирателите са излъгани!Въпреки статистиките за намалени престъпления натискът на престъпността върху населението не отслабва. По-малкото регистрирани престъпления се дължат на липсата на доверие в МВР, заради което все по-малко хора сигнализират органите на реда за извършени срещу тях посегателства. Показателен в този смисъл е и призивът от 19 юни на Минчо Спасов, бивш председател на парламентарната Комисия по вътрешна сигурност, да не се вярва на МВР, защото оттам информацията тече „като от сито“ и анонимността на жалбоподателите не е гарантирана. И подплатява думите си с пример, за който ръководството на МВР дължи обяснение. Г-н Спасов е подал сигнал по повод дейности на бившия депутат от ГЕРБ Антон Тодоров и още на следващия ден същият му се обадил, за да го заплашва и обижда. Това означава, че лицето, срещу което е подаден сигнала, е било уведомено както за съдържанието, така и за автора на сигнала.", "date": "2018.06.20", "title": "БСП използва войната на Валери Симеонов срещу Нанков и Ангелкова в мотивите си за вот на недоверие (пълен текст)"}
{"url": "https://offnews.bg/nashite-avtori/kalin-terzijski-kakvi-prava-ima-chovekat-sega-682954.html", "text": "САЩ напуснаха Съвета на ООН по правата на човека. Оле!Цял живот съм бил борец за правата си. Вие, може би, също. Знам ли ви аз?! Вие сте си вие, аз съм си аз. Никой, никой, мили мои, не знае какво мисли, чувства, преживява или неосъзнато предчувства и смътно усеща някой друг. Само се надяваме, че евентуално, след като ние мислим и чувстваме нещо в дадена ситуация – то и другите хора мислят и чувстват същото в подобна ситуация.Но старите майсторчета – римляните, са казали Duo quum faciunt idem, non est idem. Или: Когато двама правят едно и също – не е едно и също.Аз цял живот се боря за правата си. А казах горното, за да ви подсетя, че няма как да знам дали и вие сте го правили, а и вие няма как да знаете дали аз съм го правил. Никой никога не е в чуждата глава.Виждам се на четири – мъничък, с пламнали хубави бузи, стоя на масата в гарсониерата на дедо Диме (тоя велик стар подуенски самурай!). Кой ме е пуснал да се кача чак пък на масата, питате? Ами никой, егасиму. Аз сам. Борецът за права Мартин Лутер Калин Терзийски. Качил съм се на масата с гуменките направо, стъпил съм здраво между чиниите. И не само това: изпънал съм тънкото си вратле напред и нагоре – като малко тънковрато биче, чак мъничката ми долна челюст е изпъкнала напред като израз на моята непримиримост; стиснал съм юмручетата си до побеляване, изблещил съм очи и съм напрегнал всичките си мускулчета на крехко пиле.И тихо, но с цялата горчива смелост на света, викам: Мамо, тати... нека и аз дойда в детската градина... да се боря за свободата си!Защото в тоя момент в кухнята на гарсониерата на дедо Диме семейният съвет (ама че подла думичка, подобна на „Съвета по правата на човека към ООН”) заседава и се готви да вземе решение по въпроса: Дали Калинчето да бъде отписан от детската градина?Защото той там очевидно ще умре! Не яде, плаче по цял ден, мрази децата, не иска да се социализира, не иска да общува с никого. И нарушената му свобода пищи и той е готов да умре, но да не се разделя с нея.Натикан в грозния капан на Системата, наречен Детско заведение, Мартин Лутър Калин Терзийски плаче с горчиви сълзи и е готов дори да загине! Но да не даде свещеното си Право на Свобода!А Свободата е любовта, усамотението, безкрайните празни утрини, правото да тичаш на воля по поляните, още незастроени с мръсни бетонни робовладелчески блокове, ловът на гущери, змийчета, пеперуди, врабци и гълъби, дългите приказки на Дедо Диме, размишленията в тая свещена детинска самовглъбеност, която можеш да постигнеш само в свободата на дивия краен квартал. Или на село. Извън скапващата социална Система на грозните човешки взаимоотношения. В които хората - щат, не щат – винаги се нараняват. Детинската спонтанна нирвана, в която бягаш от Другите.И аз съм четиригодишен, и вече съм съвършено убеден, че мое Свещено Право е правото на тая сладка и напълно ясна, осезаема и разбираема дори със стомаха Свобода!Няма да ме мъчите с това робство на Вашите Детски Градини и Детски Заведения и Клопки за Хора и Капани на Системата и Скотобойни! – така крещя аз (макар и още без думи)! Аз - малкият борец за своите права, а щом съм за своите – значи и за правата на всяко дете и на всеки невинен и истински, неомърсен от лъжите човек!Но сега си давам сметка, че право на мама и татко... и то – установено с разните там харти за правата на човека право – е правото на труд!Мама и татко имат право на труд... но примерно нямат право да не бъдат убивани. Защото още е 1974 година и в Народна Република България все още има смъртно наказание. Тоест хората имат право на труд, на работна заплата, на отпуск, на болнични, на здравеопазване... правото да носят зрънца в мравуняка... но имат право и на разстрел. Ако някой съответно реши, че са достатъчно виновни (според него), за да ги разстреля.И си казвам, че и сега в САЩ (и по света, естествено) хората имат право да са бурмички от системата, да работят, да произвеждат блага (за кого ли?), да са послушни и да спазват правилата (създадени от кого ли?), но системата има право и да ги убие, ако тя прецени, че те трябва да бъдат убити. Защото в САЩ (и на много други места, естествено) смъртно наказание все още има.Чие право съм искал да защитя аз, като малък борец за права?Примерно...Можех ли да се боря примерно за правото си да не убивам други хора? Когато бях на осемнайсет? И ме обучиха за четири бързи и брутални месеца да стана бърз и брутален убиец – граничар с автомат Калашников, с който можех (наистина добре обучен!) да вкарам двайсет и пет остри куршумчета с медни обшивки в главата на случаен човечец, бягащ на Запад. От сто метра. За двайсет секунди, на единичен огън. Бам, бам, бам. Имах ли право да откажа да бъда такъв?Да, тогава в България за права на човека не можеше и да става дума... Но, но, но... Сега може ли?Сега и в САЩ, и в България, и в Саудитска Арабия (където все още чат-пат заравят някоя прелюбодейка до шията в земята, в пустинния пясък, и я екзекутират с камъни), и в Русия, и в Пакистан, и в Китай, и в Йордания (откъдето е Зейд Раад Ал Хусейн – председателят на Съвета по правата на човека) хора биват прегазени от Системата, някои оцеляват, но не стават вече за живеене, други и не оцеляват... Така че – за какви права на човека можем да говорим?Кой определя правата на човека и като ги определи, след това как точно тълкува тия определения?САЩ напускат Съвета, защото той прокарва антиизраелски настроения. Според много от арабите, които познавам, а и всъщност – според цялата антиамерикански настроена общност – именно Израел нарушава грубо правата на човека. Та нима в Ивицата Газа условията за живот не са нещо повече от погазване на правата на човека? А те не са такива, защото на палестинците така им е приятно...Някои, виждайки, че САЩ напускат Съвета за правата, потриват ръце: САЩ показаха, че не искат да зачитат правата на човека! Нямат намерение да ги зачитат.Но аз с тъга си давам сметка, че тия, потриващите ръце, не са хора, треперещи и милеещи за правата на човека. А са чисто и просто мразители на САЩ, които изпитват остра носталгия по Съветския съюз. Носталгия по водката, Висоцки и дебелашката комунална разпасаност. По сигурността на робите.В стария забавен филм \"Оркестър без име\" имаше една реплика, нещо като: \"И Рей Чарлз как е станал звезда? Сляп, при това и негър. В то – в Америка!\" Така си е – казвам си, – Америка наистина има голяма традиция в неспазването на човешки права. Като става въпрос за едно от основните човешки права – правото на защита от геноцид (забрана на геноцида), САЩ са осъществили най-последователния геноцид в съвременната история – от 30 милиона индианци са останали най-много три. Като в същото време населението на света се е увеличило десетократно. Ако и това не е геноцид – здраве му кажи. Но за мразещите САЩ ще допълня, че Русия е извършила подобен геноцид над десетки племена от далечния Север и Изток. Примерно алуетите, населяващи едноименните острови. За Германия няма какво да споменавам. Ще напомня само за потушаването на въстанията на местното население на Холандска Източна Индия (Индонезия) от холандците. Ако и това не е геноцид...Но ние, видиш ли, говорим за настоящето и не ровим в миналото.И ето: Правото на иракските деца (подобни на мен в моето детство – борещ се за свободата си) да не бъдат убивани с пехотни мини... за него не знам от кого е защитено. Но горе-долу знам от кого е погазено. Сирийските деца, струва ми се, също имат право да не бъдат обгазявани от собственото им правителство (ужасно звучи това – собственото правителство на децата?!). Но също имат право и да не бъдат взривявани с умните ракети въздух-земя. От руснаци, американци, англичани и французи.Кой защитава правата ни и кой ги определя?Децата определят ли правата си? Някой дали е питал някога някое дете: Кажи ми, миличко, какво право искаш да имаш ти? Кое твое право искаш ние, силните, да защитаваме?Всъщност, може и да греша, може и да не съм прочел правилните документи и да не съм достатъчно компетентен по въпросите на правата.Седя и си мисля: Нещата с правата са толкова жалки... Хора, усетили правото си (правото на силния) да властват, да насилстват, да манипулират, да налагат ценности, да подменят ценности, да измислят ценности, да изличават ценности, да преиначават, да замъгляват, да пропагандират, да промиват мозъци, да размиват смисъла, да лъжат нагло или фино, да управляват съдби и да унищожават животи... та тия хора си играят и грозен, нелеп театър – за пред нямата, жалка, смешна публика от безгласни човекоединици... Пред Нас......театър на Човешките Права, театър на Справедливостта, театър на Защита на Националните интереси, театър на Защита на Народите от техните Лидери, театър на Защита на народите от самите тях си......театри. Грозни, гротескни комедии. Завършващи обикновено с кръв.И пари, естествено – пари. Много пари.Защото тоя сезон (откак има хора на земята) комедиите много вървят. Както и парите.", "date": "2018.06.20", "title": "Калин Терзийски: Какви права има човекът сега?"}
{"url": "https://offnews.bg/112/zadarzhaha-trima-dushi-opitali-da-oberat-bankomat-v-sofia-682934.html", "text": "При акция на МВР са задържани трима души, които опитали да оберат банкомат в центъра на София.Обирджиите били задържани снощи, а днес местопрестъплението на бул. \"Евлоги и Христо Георгиев\" е отцепено от сили на МВР. Банката, както и банкоматът пред нея, са опаковани с полицейска лента. От МВР засега отказват подробности за операцията. Няма видими следи от взлом или взрив на банкомата.По първоначална информация тримата престъпници са задържани по време, в което опитвали да поставят копиращо устройство на банкомата. Опитът им обаче бил осуетен.", "date": "2018.06.20", "title": "Задържаха трима души, опитали да оберат банкомат в София"}
{"url": "https://offnews.bg/112/baba-dade-6000-leva-za-da-%d1%9d-razvaliat-cherna-magia-682935.html", "text": "Възрастна жена даде 6000 лева на измамнички в Благоевград, за да развалят черната магия, която ѝ е направена. Две жени с малко дете позвънили на вратата на 90-годишната жена, за да помолят за храна и дрехи за хлапето, разказва Нова тв, като се позовава на полицията в града. С тази схема са измамени и други хора в града. В момента, в който спечелят доверието на собственика, те му обясняват, че има направена магия, която, за да се развали,  трябва да се бае върху наличните пари и ценности на домакина, обяснява Йорданка Шаркова, говорител на ОД МВР – Благоевград.Възрастната жена извадила парите, измамничките ги завили в кърпа, след което сменили вързопа с друг, но празен. Преди няколко седмици мними магьоснички ограбиха възрастен мъж.От полицията призовават възрастните хора да бъдат особено внимателни към непознати. ", "date": "2018.06.20", "title": "Баба даде 6000 лева, за да ѝ развалят черна магия"}
{"url": "https://offnews.bg/sviat/zaev-misli-za-impijchmant-na-prezidenta-ivanov-682936.html", "text": "Македонският премиер Зоран Заев не изключва възможността за искане на отстраняване на държавния глава Георге Иванов. Поводът са намеренията му да откаже да подпише  за новото име на Македония.Ако президентът Георге Иванов не подпише договора за името с Гърция, след като гражданите гласуват за него на референдум, парламентарното мнозинство ще поиска импийчмънт на държавния глава, заяви премиерът Зоран Заев, цитиран от в. \"Вечер\", съобщава БНТ.Заев каза в предаване на телевизия Канал 5, че ще направи всичко възможно, за да предотврати евентуално блокиране на договора от страна на Иванов. \"Свърши времето на лъжи, на лични и политически сметки. Македония трябва да излезе напред и вече има шанс чрез своите граждани да реши какво бъдеще иска. Гражданите ще решат по този въпрос\", заяви Заев, цитиран от \"Вечер\".Част от нещата, които Заев прие в договора с Гърция, даже не са били поискани, твърди бившият премиер Никола Груевски във Фейсбук. В поста, цитиран от в. \"Слободен печат\", Груевски посочва, че неговата партия ВМРО-ДПМНЕ е водела преговорите за името с Гърция, строго придържайки се към резолюцията на ООН, и не е променила името и идентичността цели 11 години, а Заев е приел име \"за обща употреба\" и поправки в конституцията, които никога не са били предмет на преговорите преди това, казва Груевски и определя договора като \"национална катастрофа\".Коментирайки член в договора, в който се посочва различното тълкуване на термините \"Македония\" и \"македонски\" в двете страни, Груевски посочва, че баща му, който е роден на 15 километра от днешната граница на гръцка територия, трябва да бъде част от гръцката история и идентичност, докато той самият, роден от тази страна на границата, няма такова право. \"Кой е този учен, който превърна административната граница в историческа граница и граница на идентичността\", пита бившият премиер.Демонстрантите заявиха, че няма да се откажат от протестите против договора за промяна на името, пише в. \"Нова Македония\". И снощи граждани се събраха на протест пред парламента, за да изразят несъгласие с договора и да поискат оставка на правителството. Те скандираха името на президента Иванов и лозунги като \"Не си даваме името, Македония на македонците\". На импровизирана трибуна някои от демонстрантите осъдиха намесата на полицията със сълзотворен газ на протеста преди два дни и заявиха, че са дошли на мирен протест да изразят недоволството си от договора. Демонстрантите обявиха, че няма да се откажат от протестите и ще се събират всеки ден в 20 часа пред парламента, докато договорът не бъде анулиран.", "date": "2018.06.20", "title": "Заев мисли за импийчмънт на президента Иванов"}
{"url": "https://offnews.bg/obshtestvo/iztok-ili-bedrok-kak-edin-kvartal-se-bori-s-nezakonno-parkiralite-682937.html", "text": "Алеята между столичния квартал \"Изток\" и Борисовата градина напомня на пейзаж от Бедрок - праисторическото градче на семейство Флинтстоун.Незнайни жители на престижния квартал ден след ден стоварват огромни камъни по алеята, за да се преборят с незаконно паркиращите там автомобили. Освен че са в нарушение, тези коли често пречат на живеещите и работещите в \"Изток\" да влязат и излязат от квартала. Решение не бе намерено... досега.Отскоро алеята е опасана с над километър канари, поставени на такова разстояние една от друга, че между тях да не може да се паркира.За проблема алармира в личния си фейсбук профил членът на СЕМ Иво Атанасов. \"Яба-даба-дуу! Софийският Бедрок се разраства. Не е за харесване, не е и за вярване дори, но е факт – от известно време грозна гледка опасва част от Борисовата градина. Всяка нощ незнайно откъде и от кого се стоварват грамадни камъни\", написа той.Иво Атанасов обяснява и откъде е възникнал проблемът:Възможно решение на проблема е да се изградят паркинги за посетителите на Борисовата градина.", "date": "2018.06.20", "title": "'Изток' или Бедрок? Как един квартал се бори с незаконно паркиралите (видео)"}
{"url": "https://offnews.bg/politika/zam-ministarkata-s-poleta-v-biznes-klasa-podade-ostavka-682938.html", "text": "Министър-председателят Бойко Борисов прие подадената от заместник-министъра на труда и социалната политика Росица Димитрова оставка, съобщиха от правителствената пресслужба.Мотивът на Димитрова е създалата се обществена чувствителност във връзка с участието ѝ в 11-тата сесия на Конференцията по Конвенцията за правата на хората с увреждания, проведена в Ню Йорк, уточняват от пресцентъра.Росица Димитрова доби популярност с луксозното си пътуване до САЩ в периода, в който се провеждат протести на майките на деца с увреждания. Както стана ясно социалното министерство е платило над 16 хил. лв. за самолетни билети само за една командировка. Димитрова е пътувала в бизнес класа с билет за 8306 лв., държавния експерт от отдел \"Интеграция на хората с увреждания\" Надежда Харизанова е била в икономичната класа срещу 2016 лева.", "date": "2018.06.20", "title": "Зам.-министърката с полета в бизнес класа подаде оставка"}
{"url": "https://offnews.bg/ikonomika/modelat-na-badeshteto-kak-raboti-kragovata-ikonomika-po-sveta-682245.html", "text": "Когато един продукт достигне края на живота си, материалите, от които е съставен, продължават да се използват по друг начин. Това се прави отново и отново и така се намалява до минимум изхвърлянето на боклук.Тази иновативна концепция може да бъде решението на прекомерното генериране на отпадъци. Според доклад на Световната банка до 2025 г. човечеството ще произвежда 2,2 милиарда тона боклук на година.Екопроектирането, рециклирането и други подобни мерки, заложени в кръговата икономика, могат да доведат до нетни икономии за предприятията в Европейския съюз в размер на 600 милиарда евро или 8% от годишния им оборот. Европейската комисия изчислява още, че допълнителните мерки за повишаване на производителността на ресурсите могат да доведат до увеличаване на БВП с близо 1% до 2030 г. и едновременно с това ще създадат над 2 милиона допълнителни работни места.Преходът към кръгова икономика също така ще намали екологичното замърсяване, ще облекчи проблемите с набавянето на суровини и ще засили иновациите и конкурентоспособността.През 2015 г. Европейският съюз прие план за кръговата икономика, в който определи приоритетните материали - земеделски продукти и отпадъци, дърво и хартия, пластмаси и метали.Година по-късно стартира проектът за кръгова икономика CESME за малки и средни предприятия в рамките на Програмата INTERREG Европа. Страните по проекта споделят опит, опитват се да идентифицират най-добрите практики и да предоставят насоки на малкия и среден бизнес как да се включи в кръговата икономика. CESME се очаква да продължи четири години до март 2020 г.Рим отдавна се бори с криза с битовите отпадъци, а Австрия има свободни мощности в завод за производство на енергия от боклук край Виена. Сделката между италианците и австрийската компания EVN е пример за плюсовете на кръговата икономика. Боклуците се транспортират с влакове през Северна Италия, минават през Алпите и накрая пристигат в завода на EVN в Цвентендорф на брега на Дунава. Те биват изгаряни и преработени в горещ дим, който от своя страна генерира пара. Парата бива доставена до съседната електроцентрала, където се преработва в електричество, захранващо 170 000 къщи в провинция Долна Австрия.Споделените пътувания, популярни у нас, също могат да бъдат причислени към кръговата икономика. Статистиката в Дания показва, че една кола превозва средно по 1,4 души и стои паркирана около 23 часа на ден. Предприемачи създават платформата GoMore, през която продават празни места в автомобилите. Още от 2005 г. милиони потребители я посещават, а 300 хиляди места са били заети.Друг успешен пример - едно от премеждията пред производителя на бира Carlsberg е процесът по бутилиране, който е отговорен за 45% от въглеродните емисии, генирирани от заводите на компанията. Фирмата започва да си партнира с Датския технически университет, с когото успяват да създадат първата в света напълно разградима бутилка за бира. Тя е произведена от дървесни фибри.Изследвания сочат, че модната индустрия е втората най-замърсяваща в света заради дългата верига на добиване на материали, производство и транспорт. Според проучване на World Resource Institute средностатистическият потребител купува 60% повече артикули в сравнение с 2000 г., но използва всеки от тях двойно по-малко. Примери за повторна и удължена употреба на дрехи има много, вкл. у нас. Целият бизнес на българската платформа Remixshop.com е базиран на рециклиране и повторна употреба на добрите дрехи и аксесоари. Тя предлага на клиентите си да продават свои запазени модни артикули.От кръговата икономика печели и друг български бранд - Zona Urbana. Фирмата произвежда портмонета, калъфчета и дори чанти от рециклирани материали. Интересният дизайни на артикулите на Zona Urbana ѝ носи успех и марката вече има 3 магазина в центъра на София. ", "date": "2018.06.20", "title": "Моделът на бъдещето - как работи кръговата икономика по света"}
{"url": "https://offnews.bg/tenis/grigor-ochevidno-ne-sam-v-optimalno-sastoianie-682951.html", "text": "Най-добрият ни тенисист Григор Димитров не остана никак доволен от изявите си в двубоя срещу Дамир Джумхур (6:3, 6:7, 6:3). Българинът ще се изправи срещу Новак Джокович турнира от сериите АТР 500 в \"Куинс\".\"Това е сред тези мачове, след които си доволен само от победата. Определено можех да направя някои неща по-добре. Все пак това е само първия ми мач на тревни кортове.Очевидно не съм в оптимално състояние. Цялостно сервирах добре и ретурите ми се получаваха в точните моменти. Това са добри знаци. Ще опитам да се съсредоточа върху позитивите.Трябва да печелиш и мачове като този, ако искаш да стигнеш до титлата. Независимо дали се случат в началото, или в края на турнира. Трябва да надиграваш тези тенисисти. Новак игра много добър мач, гледах малко. Тук съм, за да се състезавам и да намеря най-доброто от играта си. Това е всичко\", каза Димитров.Хасковлията ще се изправи срещу Джокович утре не по-рано от 12:00 часа българско време. Гришо има 1 победа от 7 срещи със сърбина и ще опита да подобри баланса си на осминафиналите в \"Куинс\".", "date": "2018.06.20", "title": "Григор: Очевидно не съм в оптимално състояние"}
{"url": "https://offnews.bg/obshtestvo/10-novi-paiaka-v-sofia-veche-shte-vdigat-i-busove-682941.html", "text": "Нови „паяци“ на Центъра за градска мобилност ще вдигат и бусове до 4,5 тона, които са паркирали в нарушение, съобщиха от транспортното дружество. Екстрата може да се извършва от две от общо 10 нови машини за репатриране, които вече вървят из софийските улици. ЦГМ бракува част от остарелите коли и ги замени с нови. Това ще ни даде възможност да работим не само по сигнали за нарушения, а да се осъществява ефективен непрекъснат контрол, каза Румяна Милова, директор на дирекция „Паркиране и гаражи“. С приоритет остават зоните пред обществени сгради и публични места, пред които нарушители спират така, че пречат на останалите граждани, уточняват от ЦГМ. Оттам посочват като пример за проблемни булеварди „Тодор Александров“, „Симеоновско шосе“, „Джавахарлал Неру“ недобросъвестни водачи често затрудняват трафика.", "date": "2018.06.20", "title": "10 нови паяка в София, вече ще вдигат и бусове"}
{"url": "https://offnews.bg/112/naj-mnogo-piani-shofiori-sa-hvanati-za-sedmitca-v-burgasko-i-sofia-682942.html", "text": "В рамките на едноседмична полицейска операция за шофиране след употреба на алкохол най-много нарушения са констатирани на територията на Областната дирекция на МВР в Бургас. Полицейската операция за установяване на нарушения, свързани с шофиране след употреба на алкохол и наркотици, организирана от европейската организация на службите на пътна полиция /TISPOL/се проведе от 4 до 10 юни на територията на страната ни, съобщават от МВР.В хода ѝ са проверени общо 19366 водачи на моторни превозни средства. Установени са 387 нарушения, от които 296 - за шофиране след употреба на алкохол, а 91 – за управление на моторни превозни средства след употреба на наркотични вещества и техните аналози.Според данните най-много нарушения, свързани с шофиране след употреба на алкохол, са установени на територията на ОДМВР-Бургас - 23 и СДВР - 20. Най-малко са те на територията на Монтана и Сливен.Статистиката сочи, че отново София и Бургас са с най-много засечени случаи на управление на МПС след употреба на наркотични вещества /СДВР – 15, ОДМВР, Бургас – 9/. Такива нарушения не са констатирани във Враца, Кърджали и Силистра. В рамките на операция са установени и 8 издирвани лица.За сравнение, при предишната операция, проведена от 11.12. до 17.12.2017 г., са проверени общо 19070 водачи и са засечени 297 нарушения - 246 са на водачите, шофирали след употреба на алкохол и 51 - управлявали МПС след употреба на наркотични вещества и техните аналози.", "date": "2018.06.20", "title": "Най-много пияни шофьори са хванати за седмица в Бургаско и София"}
{"url": "https://offnews.bg/politika/darzhavno-predpriatie-poema-kontrola-varhu-iazovirite-682940.html", "text": "Създава се Държавно предприятие „Управление и стопанисване на язовири“, което поема поддръжката на язовирите.Това решиха депутатите с окончателното приемане на промени в Закона за водите.След влизането в сила на изменението общините ще имат три месеца да решат кои язовири да запазят за стопанисване и кои да прехвърлят. След този срок новото предприятие ще контролира и поддържа язовирите, чиято собственост общините са прехвърлили, както и върху съоръженията, които са държавни и частни, ако има желание от собствениците им. Ако има спор за собствеността на някой язовир, „Управление и стопанисване на язовири“ ще стопанисва съоръжението докато се установи собствеността.Предприятието не е търговско дружество и не формира и разпределя печалба. Извън обхвата му  остават язовирите, които се стопанисват от НЕК и ВиК операторите.Новото предприятие ще се ръководи от управителен съвет с 8 членове, като председател ще бъде икономическият министър, останалите членове - представители на министерствата на околната среда, на регионалното развитие, на земеделието, на енергетиката, както и на Националното сдружение на общините.„Управление и стопанисване на язовири“ трябва до 1 март всяка година да внася в Министерството на икономиката план за дейността си през предстоящата година, както и отчет за предишната. Държавното предприятие се управлява от управителен съвет с 8 членове.", "date": "2018.06.20", "title": "Държавно предприятие поема контрола върху язовирите"}
{"url": "https://offnews.bg/112/dete-ot-haskovo-stana-zhertva-na-telefonni-izmamnitci-682945.html", "text": "13-годишно дете от Хасково стана жертва на телефонни измамници, съобщава БНР.Използвана е схемата с обаждане от фалшив полицай. Измамникът поискал помощ за залавяне на телефонни измамници.Детето изхвърлило през терасата на жилището си в квартал “Орфей” 170 грама златни накити.По-късно бащата е подал сигнал в полицейското управление.", "date": "2018.06.20", "title": "Дете от Хасково стана жертва на телефонни измамници"}
{"url": "https://offnews.bg/112/mazh-zagina-sled-kato-go-blasna-vlak-na-gara-brusartci-682957.html", "text": "Мъж е загинал, след като е бил блъснат от влак на гара Брусарци. Случаят е от 19 юни. Около 14.00 часа е подаден сигнал на спешния телефон 112, според който на перон № 3 пред гара Брусарци е бил блъснат мъж. Той бил ударен от пристигащ бърз влак № 7623 от Видин за София.Композицията е управлявана от 52-годишен машинист, 29-годишния му помощник и началник влак. След сигнала е сформирана дежурна оперативна група, като е установено, че в 13.48 ч. при навлизане в жп гарата град Брусарци машинистът забелязва мъж, преминаващ от перон № 2 към перон № 3, подава му звуков сигнал и незабавно задейства спирачите на влаковата композиция. На км. 94+323 блъска в ръката преминаващия 82-годишен мъж от гр. София, който от удара пада на перона.Оказана му е първа помощ, но мъжът е починал на перона преди пристигане на екип на ЦСМП.Машинистите са изпробвани за употреба на алкохол с техническо средство алкотест, като пробите са отрицателни. Извършен е оглед на местопроизшествието и е образувано досъдебно производство. Тялото е транспортиран в МБАЛ-Монтана за аутопсия. Работата по случая продължава. ", "date": "2018.06.20", "title": "Мъж загина, след като го блъсна влак на гара Брусарци"}
{"url": "https://offnews.bg/futbol/rusia-dokosva-plejofite-na-mondial-2018-682931.html", "text": "Домакинът на Мондиал 2018 Русия на практика се класира на осминафиналите на световното първенство, след като победи Египет с 3:1 във втория си мач на шампионата.В първия си мач на световното у дома Русия разгроми Саудитска Арабия с 5:0, а в Санкт Петербург тази вечер възпитаниците на Станислав Черчесов отново демонстрираха самочувствие и ефективност в атака, за да стигнат до успеха. През първата част играта бе равностойна, като и двата тима трудно стигаха до чисти голови положения.Само две минути след почивката капитанът на Египет Ахмед Фатхи си отбеляза автогол, докато се опитваше да блокира удар на Роман Зобнин. Това попадение даде крила на домакините, които в следващите 15 минути отбелязаха нови два гола, дело на Денис Черишев и Артьом Дзюба.Египтяните стигнаха до почетен гол в 73-та минута, когато звездата на тима Мохамед Салах реализира дузпа, отсъдена за нарушение на Зобнин срещу самия него.В оставащите минути не паднаха повече голове и Русия спечели с 3:1. По този начин домакините на Мондиал 2018 вече имат шест точки и почти сигурно ще продължат към осминафиналите, докато Египет на практика загуби шансове да преодолее груповата фаза. В последния си мач от група А в понеделник от 17 часа Русия среща Уругвай, а по същото време Египет се изправя срещу Саудитска Арабия.", "date": "2018.06.20", "title": "Русия докосва плейофите на Мондиал 2018"}
{"url": "https://offnews.bg/leka-atletika/ivet-lalova-podobri-lichnia-si-rekord-za-sezona-682947.html", "text": "Първата дама на леката ни атлетика Ивет Лалова подобри личния си рекорд за сезона в бягането на 100 м. Тя финишира за 11.18 сек (+1.1 м/сек) на турнира в Монтрьой, Франция.Постижението е най-силно за софиянката от началото на годината, с две стотни по-добро от това, което записа на 19 май в турския град Мерсин.Така 34-годишната лекоатлетка се нареди трета в спринта на 100 м в Монтрьой. По-бързи от нея бяха световната вицешампионка в дисциплината Мари-Хосе Та Лу от Кот д’Ивоар с 10.95 сек и Карол Захи от Франция с 11.16 сек. Преди три дни българката завърши на второ място на 100 м на турнира в Берн с време 11.31 сек. Иначе Ивет продължава подготовката си за европейското първенство. То ще се проведе между 7 и 12 август в Берлин. Преди две години Лалова остана втора на 100 и 200 метра зад Дафне Схипърс и Дина Ашър-Смит.", "date": "2018.06.20", "title": "Ивет Лалова подобри личния си рекорд за сезона"}
{"url": "https://offnews.bg/obshtestvo/mvr-spira-ot-dvizhenie-koli-koito-ne-sa-registrirani-ot-novia-im-sobs-682948.html", "text": "МВР ще прекратява служебно регистрацията на автомобили, които не са регистрирани на името на новия им собственик. От \"Пътна полиция\" напомнят, че изискването е записано с промените в Закона за движение по пътищата, приети в края на 2017 година.Изпълнението на изискванията в закона започва едва сега, тъй като е имало технологично време от два месеца, в което е трябвало да бъде разработена програма за автоматично следене на сроковете и автоматично прекратяване на регистрацията. Софтуерът вече е готов и работи, уточняват от Пътна полиция.В съобщение от МВР се посочва:Също така от 06.03.2018 г. е изградена връзка между информационните системи на МВР и Нотариалната камара, с която се осигурява получаване на информация за договора за прехвърляне собствеността на ППС веднага след неговото сключване. Процедурата е лесна и можете да я видите как да я изпълните тук.От там напомнят, че управлението на автомобили с прекратена регистрация е престъпление по смисъла на Наказателния кодекс. МВР напомня, че регистрацията трябва да бъде постоянния адрес или адрес на регистрация на собственика. При неизпълнение на задължението по чл. 145, ал. 2 от ЗДвП се налага глоба или имуществена санкция в размер 200 лв.", "date": "2018.06.20", "title": "МВР спира от движение коли, които не са регистрирани от новия им собственик"}
{"url": "https://offnews.bg/obshtestvo/parkovete-v-sofia-sa-kato-panairi-targovtci-reketirat-roditeli-chrez-682893.html", "text": "Мамо, купи ми... въртележка, балон, захарен памук, свирка, сладолед, царевица... Искам да се кача на количка, да поскачам на батута, да вляза в замъка... Родителите са подложени на истински рекет - чрез децата си, от всевъзможни търговци и собственици на атракциони в столичните паркове. Особено след края на работния ден, когато градините се напълват с незаконни продавачи и предлагащи развлечения като на панаир за най-малките. Посред бял ден търговец седи на пейка в парка Заимов, а на импровизирана сергия пред него се мъдрят топки, балони, вятърни въртележки и още куп джунджурии в ярки цветове. На метри от него търговка предлага царевица в чашка под зелен чадър.Разрешение да са там нямат, категоричен е кметът на район Оборище Васил Цолов. Преди години имахме договор с един собственик на детски колички на батерии, от 2016 г. той е изтекъл, но майки ми казват, че се появява в парка след 18 часа, обяснява управникът.Цолов е категоричен, че парковете в столицата трябва да има общинска полиция, която да ги охранява, в това число и от наплива на съмнителни търговци. Трябва да има и дефиниция за парк - като място за отдих, а атракционите могат да се обособят на определени за това места, предлага Цолов. И дава пример със своеобразния лунапарк пред някогашния стадион \"Дружба\" (Юнак) до Националния стадион \"Васил Левски\". Отделен проблем е, че изправността на атракционите, които работят без разрешение в парковете, а и тези с договори, е проблем само на техните собственици.  ", "date": "2018.06.20", "title": "Парковете в София са като панаири, търговци рекетират родители чрез децата им"}
{"url": "https://offnews.bg/obshtestvo/bez-voda-na-7-mesta-v-stolitcata-682902.html", "text": "„Софийска вода” временно ще прекъсне днес водоснабдяването в някои части на столицата, съобщиха от дружеството. Монтаж на водомер в Помпена станция „Лозен“ в с. Лозен налага спиране на водоподаването от 09:00 до 15:00 часа в карето между ул. „Кайгана“, ул. „Св. Св. Кирил и Методий“, ул. „Еделвайс“, ул. „Бузлуджа“ и ул. „Съединение, ул. „Съединение“, ул. „Дъб“, ул. „Къси дол“ и ул. „Акация“, ул. „Преслав“, ул. „Съединение“, ул. „Варовита“ и ул. „Крушите“, ул. „Съединение“, ул. „Васил Левски“, ул. „Могила“ и ул. „Теменуга“; ул. „Съединение“ от ул. „Лозен“ № 97 до АМ „Тракия“ и м. Чикерица.Изпълнение на инвестиционен проект за реконструкция на уличен водопровод и канал на бул. „Васил Левски“ в Център налага спиране на водоподаването от 9:00 до 21:00 часа на бул. „Васил Левски“ от ул. „Иван Вазов“ до ул. „Аксаков“, ул. „Иван Вазов“ от бул. „Васил Левски“ до ул.“6-ти Септември“. След възстановяване на водоснабдяването е възможно временно повишаване мътността на водата. След реализацията на този инвестиционен проект клиентите на „Софийска вода”, живеещи в района, ще почувстват значително подобреното качество на предоставяните услуги.Подмяна на спирателни кранове до бл. 356 в жк. „Младост“ 3 налага спиране на водоподаването от 10:00 до 18:00 часа на бл. 387, бл. 386, бл. 385 , бл. 383, бл. 384, бл. 356, бл. 358, бл. 354 и ул. „Инж. Георги Белов“ №20.Във връзка с подмяна на сградно водопроводно отклонение на ул. „Чавдар Мутафов“ в кв. „Витоша“, се налага спиране на водоподаването от 09:30 до 17:30 часа на ул. „Чавдар Мутафов“ №10; ул. „Иван Пейчев“ №1, №2, №10. Заради подмяна на сградно водопроводно отклонение на ул. „Калина“ в с. Лозен, се налага спиране на водоподаването от 09:30 до 19:00 часа на ул. „Калина“, по ул. „Горник“ от ул. „Калина“ до дерето. Диагностика на уличен водопровод на ул. „Стефан Караджа“ в кв. „Сеславци“ налага спиране на водоподаването от 09:30 до 16:30 часа на ул. „Стефан Караджа“, по ул. „Явор“ от ул. „Стефан Караджа“ до ул. „Цанко Церковски“.Поради подмяна на спирателни кранове на ул. „Костенец“ в жк. „Сердика“, се налага спиране на водоподаването от 09:00 до 21:00 часа на ул. „Костенец“ от ул. „Житница“ до бул. „Инж. Иван Иванов“. ", "date": "2018.06.20", "title": "Без вода на 7 места в столицата"}
{"url": "https://offnews.bg/obshtestvo/proletta-si-otiva-bez-dazhd-liatoto-idva-utre-s-34-gradusa-682907.html", "text": "Слънчев ден почти без валежи прогнозират синоптиците за днес. В последния пролетен ден максималните температури ще са предимно между 28 и 33 градуса, в София - около 28 градуса. Край морето времето ще е топло, а вятърът - умерен от североизток. Сред вълните от 2-3 бала термометрите ще се качат до 26 градуса, а на брега - до 28 градуса. Слънце ще грее и в планините, но в западните масиви се очакват повече облаци. Максималната температура на височина 1200 метра ще е около 20 градуса, на 2000 метра - около 14 градуса. Слънчево ще е и утре, когато настъпва астрономическото лято, очаква се жега до 34 градуса, но в планинските райони ще превали.Гръмотевичните бури се завръщат в петък, температурите падат през уикенда. ", "date": "2018.06.20", "title": "Пролетта си отива без дъжд, лятото идва утре с 34 градуса"}
{"url": "https://offnews.bg/sviat/kanada-legalizira-marihuanata-za-kef-682933.html", "text": "Канада легализира марихуаната изцяло. Сенатът прие закон, който регламентира отглеждането, дистрибуцията и продажбата на трева за развлекателни цели. Премиерът Джъстин Трюдо приветства решението на сенаторите. Той посочи, че със стъпката се удря криминалния бизнес, който е печелил от търговията с марихуана. Легализирането на марихуаната е предизборно обещание на Джъстин Трюдо от 2015 г. Самият премиер призна, че е пушил трева с приятели \"пет или шест пъти\", включително и докато е бил депутат.Канада легализира медицинската марихуана през 2001 г. Канадците над 18 години ще могат да купуват по 1 грам марихуана за 10 канадски долара от частни или държавни специализирани магазини.Притежанието на марихуана за лична употреба е ограничено до 30 грама. Страната стана първата сред членките на Г-7, която легализира марихуаната за развлекателни цели.Канадците ще трябва да почакат още 12 седмици, преди да могат да си купят канабис за развлечение. През това време провинциите и териториите трябва да се справят с отговорността си за организацията на всички подробности, свързани с продажбата на дребно. Местните власти трябва да решат също дали тя ще може да се пуши на обществени места.Канадците, особено младите, са сред най-страстните пушачи на марихуана. По този повод властите в столицата Отава казват, че новият режим ще направи марихуаната по-малко привлекателна за младите канадци, че ще лиши организираната престъпност от част от парите ѝ от наркотици, както и че легализирането ще облекчи полицията и съда. Те са уверени, че като цяло, мерките ще допринесат за подобряване на здравето на населението.", "date": "2018.06.20", "title": "Канада легализира марихуаната за кеф"}
{"url": "https://offnews.bg/politika/bsp-vnasia-vot-na-nedoverie-kam-pravitelstvoto-682932.html", "text": "БСП внася вот на недоверие към правителството заради несправяне в сектор „Сигурност”.До искането на оставка на кабинета \"Борисов 3\" се стигна след бягството на двамата рецидивисти от Централния софийски затвор и последвалото убийство на Владимир Пелов в Ботевград, битовата престъпност в Угърчин и авиокатастрофата с военния хеликоптер в Пловдив.Първият вот на недоверие към третото правителство на Борисов беше на тема „корупция” и беше гласуван на 25 януари. Не съм убеден, че вотът на недоверие ще мине, но не е това целта. Ако мине, това би било добре за държавата. Въпросът е да спрем това безхаберие в министерството на вътрешните работи”, заяви Антон Кутев от БСП по бТВ. По думите му най-сериозни са проблемите в областта на вътрешния ред, но има недостатъци и в министерството на отбраната, както и по отношение на финансовата сигурност. ", "date": "2018.06.20", "title": "БСП внася вот на недоверие към правителството"}
{"url": "https://offnews.bg/futbol/uefa-rezhe-milan-za-liga-evropa-682949.html", "text": "УЕФА има намерение да изключи Милан от турнира Лига Европа заради нарушения на финансовия феърплей, пише изданието \"Скай Спортс\".Европейската футболна централа е отхвърлила поредния вариант за споразумение с италианския гранд, който не може да оправдае многомилионните трансфери на клуба, които превишават значително приходите на \"росонерите\".Освен това УЕФА се отнася с недоверие към собственика на Милан, който има съмнителна репутация в бизнес средите. Ако се стигне до дисквалификация от евротурнирите, Милан ще обжалва в Спортния арбитражен съд в Лозана.Иначе българските представители в Лига Европа ще разберат съперниците си в турнира днес по обяд. Жребият за първия квалификационен кръг започва в 14:00 часа в централата на УЕФА в Нион.Левски, ЦСКА и Славия ще се надяват не само да изтеглят възможно най-лесните противници на старта, но и да се паднат срещу преодолими отбори в следващия кръг, жребият за който също ще се изтегли днес. Първите мачове в Лига Европа ще се изиграят на 12 и 19 юли.", "date": "2018.06.20", "title": "УЕФА реже Милан за Лига Европа"}
{"url": "https://offnews.bg/obshtestvo/pochitame-sv-naum-ohridski-biser-i-bistra-cherpiat-za-imen-den-682905.html", "text": "Преп. Наум Охридски бил най-младият от учениците на светите братя Кирил и Методий. Паметта му се почита на 20 юни и на 23 декември. Имен ден празнуват и Бисер, Бисера и Бистра.Наум е древногръцко име, което означава \"утешител\".Преподобни Наум Охридски бил българин от благороден произход. Като оставил всичко, последвал славянските равноапостоли св. Кирил и Методий в Моравия и Рим, където папа Адриан ІІ го ръкоположил за свещеник.Подир смъртта на св. Методий той заедно със св. Климент се отправил за България, където българският цар Борис-Михаил го приел с радост. Св. Климент като учител на славянска писменост изпратил в югозападната част на държавата, а св. Наум останал в тогавашната столица Плиска.В 893 г. на историческия църковнонароден събор било решено българската столица да бъде пренесена в Преслав. На същия събор Симеон Велики бил провъзгласен за цар вместо приелия монашество св. Борис–Михаил, а св. Климент бил ръкоположен за епископ. Тогава на негово място за учител бил назначен св. Наум, който работил там седем години. После той построил манастир на брега на Охридското езеро на името на св. Архангели и живял в него десет години.Преставил се в Господа в 910 г., след като приел монашеско пострижение непосредствено преди смъртта си. Погребали го на северната стена на храма, където мощите му и досега почиват неоткрити, защото, колкото пъти се опитвали да отворят гроба му, преподобният не позволявал това. От външната страна на храма е пристроена стаичка, в която нощуват болни и получават изцерение.", "date": "2018.06.20", "title": "Почитаме св. Наум Охридски, Бисер и Бистра черпят за имен ден"}
{"url": "https://offnews.bg/politika/deputatite-osvobodiha-upravitelia-na-nzok-prof-kamen-plochev-682943.html", "text": "Народните представители освободиха проф. д-р Камен Плочев като шеф на Националната здравноосигурителна каса (НЗОК).По време на дебатите от ГЕРБ обявиха, че тази институция е оставена три месеца на автопилот. \"Проблемите, които се натрупаха, са големи\", коментира депутатът от най-голямата партия д-р Лъчезар Иванов. Той подчерта, че Плочев е голям специалист. \"Аз съм работил с него 17 години и го познавам над 20 години. Тъй като днес ние разглеждаме неговото предсрочно освобождаване, бих искал да предпазя всички колеги от политически залитания от пледоарии за защита на проф. Камен Плочев. Като един изключителен специалист и човек, който носи отговорност, той много добре осъзнава своето заболяване\", каза още Иванов.\"Не, че няма пилот в самолета в системата на НЗОК – самолетът върви към земята\", коментира депутатът от БСП  проф. Георги Михайлов. Той подчерта, че ситуацията с Плочев е показала, че депутатите избират управител на НЗОК, който няма глас в Надзорния съвет на институцията. Според Михайлов е крайно време вместо в парламента да се занимават с процедурните въпроси, трябва \"да се тръгне към решаването на проблемите на българското здравеопазване\".От ДПС пък подчертаха, че не проф. Камен Плочев е човекът, който трябва да си подаде оставката. \"Други хора трябва да си отидат\", коментира депутатът от ДПС Нигяр Джафер. Още по време на дебатите тя обяви, че ДПС ще се въздържат при гласуването. \"Случаят е пореден фрагмент в задълбочаващата безизходица в системата на здравеопазването“, заяви Джафер. По думите ѝ досега 17 управители на НЗОК са били освобождавани предсрочно и нито един не е изкарал пълен мандат. Според нея най-голямата вина за ситуацията носят \"тези, които управляват през последните 9 години\".Плочев излезе в отпуск по болест, след като влезе в открит конфликт с министъра на здравеопазването Кирил Ананиев за размера на дълговете на НЗОК към европейските здравни каси. Тогава Ананиев поиска оставката му. От 3 месеца той е в болничен, което дава възможност да бъде освободен. Самият Плочев написа отворено писмо, в което обяви, че поне още месец няма да може да изпълнява задълженията си и подчерта, че това дава възможност да бъде освободен.Миналата седмица скоростното внасяне на предложението за освобождаването му доведе до проваляне на пленарното заседание. Тогава БСП напуснаха пленарната зала с мотива, че такива решения не могат да се взимат прибързано и в отсъствието на много народни представители.", "date": "2018.06.20", "title": "Депутатите освободиха управителя на НЗОК проф. Камен Плочев"}
{"url": "https://offnews.bg/obshtestvo/dimitar-manolov-ot-kt-podkrepa-izbuhna-prestanete-da-razhozhdate-ti-682946.html", "text": "Президентът на КТ \"Подкрепа\" Димитър Манолов избухна срещу протестиращите майки на деца с увреждания и ги призова да \"спрат да разхождат тия нещастни деца по улиците\" и да се засрамят.Това стана по време на дискусията за предлагания нов закон за личната помощ, изготвен от омбудсмана Мая Манолова. \"Нека да се разберем в тая държава има ли Конституция, или няма и кой пише законите! Закони се пишат в Народното събрание, закони се пишат в правителството. Нито съм правителство, нито съм Народно събрание и не ми подвиквайте като овчар. И престанете да разхождате тия нещастни деца по улиците. Засрамете се малко, засрамете се малко!\", обърна се остро към една от майките в залата Димитър Манолов, провокиран от забележката ѝ и синдикатите да започнат да пишат законопроекти.Реакцията му предизвика възмущение сред протестиращите.\"Да, засрамете се, сериозно го говоря това, абсолютно сериозно. Защото това, което вършите с вашите деца, е безчовечно\", не сдържа гнева си шефът на \"Подкрепа\".Тази сутрин, в интервю за bTV, Манолов се извини на хората с увреждания и каза, че не е бил разбран правилно. Той имал предвид, че децата и проблемите на хората с увреждания се използват за политически цели, но не пожела да уточни кой ги използва.", "date": "2018.06.20", "title": "Димитър Манолов от КТ 'Подкрепа' избухна: Престанете да разхождате тия нещастни деца по улиците (видео)"}
