{"url": "https://offnews.bg/sviat/salzotvoren-gaz-razprasna-demonstrantite-v-kashmir-709477.html", "text": "Стотици хора отново протестираха в индийската част на Кашмир след обещанието на Делхи да отслаби въведените в региона засилени мерки за сигурност, полицията ги разпръсна със сълзотворен газ.Протестиращите излязоха по улиците на Шринагар след петъчната молитва с ислямски флагове и плакати с призиви „Край на геноцида в Кашмир, свят, събуди се“, съобщи Associated Press. Част от демонстрантите хвърляха камъни и влизаха в сблъсъци със силите за сигурност, които им отговориха със сълзотворен газ.След промяната на статута на Джамма и Кашмир в началото на август там бяха въведени особени мерки за безопасност – в това число са и изключените мобилни връзки и интернет, имаше задържания. Днес индийските власти обещаха да свалят част от ограниченията, както и да се възстанови работата на стационарните телефони, а в понеделник да се отворят и училищата.Агенцията отбелязва, че не става дума за възстановяване на мобилните връзки, тъй като властите са убедени, че те могат да бъдат ползвани от терористи. Освен това управляващите смятат, че наложените мерки са напълно оправдани, защото не се е стигнало до гибел на хора на фона на действащите в региона терористи и продължаващите опити на Пакистан ситуацията да ескалира.Според АР твърдото решение е увеличило подкрепата за индийския премиер Нарендра Моди. Припомня се, че в населения с мюсюлмани щат е бил въведен комендантски час и крайно ограничено разпространение на информация след приетото на 5 август решение Джамма и Кашмир да бъде разделен на две части. За разлика от щата, статутът на съюзната територия не предполага наличие на свое правителство и се управлява пряко от федералните власти. Там вече земи ще могат да купуват не само жители на тези територии, както е било преди.Междувременно Пакистан заяви, че съседната страна е открила огън по разграничителната линия, убит е още един военен, а жертвите само за по-малко от 24 часа са 6.Също днес на закрито заседание на Съвета за сигурност при ООН членовете му изразиха сериозно безпокойство по повод ситуацията в региона и правата на човека там. За провеждането на това заседание по-рано настояха Пакистан и после Китай.", "date": "2019.08.16", "title": "Сълзотворен газ разпръсна демонстрантите в Кашмир"}
{"url": "https://offnews.bg/kultura/evgenij-dajnov-razkazva-kakvo-shte-vidim-na-mindia-rok-fest-709472.html", "text": "Една мразовита зимна вечер в софийски рок-блус клуб публиката е рехава, но качествена. Там е тежката артилерия на българския блус, в лицето на Камен Кацата, Дечо Чипилов и един-двама басиста. На една маса встрани от сцената сме седнали трима китаристи. Разчуло се беше, че ще свири някаква истински добра гръцка група.Оказаха се трима, начело с китариста и певеца Сакис Доволис. В почивката, тримата китаристи се споглеждаме. Единият пита:-Колеги, помните ли историята, как Ерик Клептън, Пийт Таунсенд и Джеф Бек са гледали Джими Хендрикс на живо?Помним – нали сме китаристи. Когато в Лондон пристига американецът Хендрикс, тримата споменати са най-известните китаристи не само в Англия, но в света. Чувайки Хендрикс се хващат за главите: Този ни остави без работа! Тогава Джеф Бек се сеща:-Вие двамата може и да останете без работа, но аз имам тапия за даскал по география...Та и аз, гледайки колегата Сакис си повтарях: „Добре, че имам тапия за даскал и не се храня от китарлъка...”Групата „Сакис Доволис трио” ще се изяви на Миндя рок фест в събота, 24 август, точно преди Васко Кръпката и неговите подуенци. Интересно ще е да видим, какво ще прави китаристът на Васко, Краси Табаков – единственият българин, който би могъл днес да мери ръст с Доволис.Единадесет години след своето начало, Миндя рок фест е вече международен. Освен гърците, тази година отново ще видим сърбите от Cotton Pickers, които ще са голямата група на петъчната вечер, 23 август. Преди тях ще е Джейми Макдоналд – ирландец, живеещ в България.Освен, че става международен, фестът се и подмладява. Още преди две години забелязахме, че средната възраст на публиката е паднала с около 10-15 години. И си пожелахме тя да доведе и по-млади музиканти. Така и стана. В събота ще забият Krekhaus с Явор, който миналата година дойде с Ния, прясно спечелила национален телевизионен формат за певци.Тази година сме без нея, тъй като по същото време тя има ангажимент във Франция. Предния ден, в петъка, на сцената ще се качат Soul Bmoll, най-бързо изгряващата в момента българска група. Женската част от групата, под името Trinity, току-що спечели телевизионен формат. Един от младежите в ритъм секцията е по баба от Миндя...Soul Bmoll идват в качеството си на звезди, но инак да си местен помага. Фестът може вече да е международен, но, както винаги, местните (от Търново и околовръст) групи са с предимство. В петъка музикалната вечер ще бъде открита от A.C.P.C. („Ай сипи си”...), а в събота първи на сцената ще са The Drivers. Не сме забравили и поклонниците на по-твърдия саунд, който тази година ще бъде осигурен от групата Rock’n’Roll Train.„А какво стана с ветераните,” ще питате, „с тези, които са от самото начало?”.Тук сме, макар в намален състав. Тъй като нашият приятел Порто, оказа се, има ангажимент в Токио по линия на каратизма (не разбрахме, дали са го поканили той да ги понатупа или те – него), сме без Блус трафик. Но пък моята група Магистри ще е в събота, точно преди гърците. И, както винаги, накрая Васко Кръпката и Подуене блус бенд ще накарат цялата публика да пее заедно с тях.", "date": "2019.08.16", "title": "Евгений Дайнов разказва какво ще видим на Миндя рок фест"}
{"url": "https://offnews.bg/ikonomika/nap-predlaga-na-golemite-kompanii-s-erp-sistemi-nov-softuer-709475.html", "text": "Алтернативен софтуер за управление на продажбите, който създава стандартизиран одиторски файл, предлага НАП на големите компании с ЕРП-системи.От приходната агенция съобщиха, че той може да бъде ползван от предприятията с приходи от продажби над 16 млн. лв., стойност на активите по баланс над 8 млн. лв. и персонал от над 50 души (за които са налице поне 2 от трите критерия), и чиито продажби в брой са под 5% от приходите.Компаниите, избрали новата възможност, трябва да приведат дейността си в съответствие с Наредба Н-18 до края на март 2020 г., е записано в проект за изменение на наредбата, публикуван за обществено обсъждане от Министерството на финансите. Тези предприятия ще трябва да изпращат в НАП стандартизирания си одиторски файл веднъж годишно.Мотивите за предложението са свързани с голямата сложност на ERP-системите, с факта, че тези предприятия имат малък дял на продажби в брой и необходимостта от сложна и изискваща време доработка на системите. Ниският дял на плащанията в брой в комбинация със заложените икономически критерии обуславя и по-ниския данъчен риск за тези компании.Поради голямото разнообразие на софтуерите, използвани в онлайн търговията, възможност да приведат дейността си в съответствие с Наредба Н-18 до края на март 2020 г. ще получат и електронните магазини, които не използват друг софтуер за управление на продажбите, освен софтуера на електронния магазин.Предлага се промяна и в срока за търговците, регистрирани или нерегистрирани по ДДС, които използват софтуер за управление на продажбите (СУПТО), които да приведат в съответствие дейността си до 31 януари 2020 г..", "date": "2019.08.16", "title": "НАП предлага на големите компании с ЕРП-системи нов софтуер"}
{"url": "https://offnews.bg/interviu/nishan-dzhingozian-ot-london-sofia-da-se-zamisli-za-brekzit-i-balgari-709469.html", "text": "-Г-н Джингозян, май Великобритания ще напусне ЕС без сделка?-Външният министър на Обединеното кралство Доминик Рааб заяви, че Великобритания ще напусне Европейския съюз в края на октомври със или без споразумение. Това е и позицията на Борис Джонсън, който многократно заяви, че страната напуска ЕС, независимо от това дали ще бъде постигната сделка, или не. За голяма част от крайнодесните и националистите във Великобритания напускането на ЕС се превърна в религия, която не подлежи на обсъждане. Нито разумни аргументи, нито факти или позицията на експерти и международни институции, нищо не е в състояние да промени позицията им.-Как си обяснявате това? Защо идеята за независимост от ЕС е толкова популярна във Великобритания?Не е толкова популярна, колкото изглежда. Референдумът за напускане на ЕС бе спечелен с много крехко мнозинство, а мнозинството от тези, които имаха право на глас, дори не упражниха това право, дадено им по закон. Шотландия примерно масово гласува за оставане в ЕС. За да се отговори на този въпрос е необходимо да се познава добре историята на тази държава. Сред по-възрастното население идеята за Британската империя все още съществува. Европа не е добре позната във Великобритания.Географското положение също определено играе роля. Когато си отделен от континентална Европа, отношението към този континент и процесите, които протичат в него, са различни. Не на последно място, във Великобритания от години се води кампания против ЕС, подклаждана, финансирана и подкрепяна от крайно-десни политици, както и медии, гравитиращи около тях. Тази кампания достигна апогея си по време на референдума за напускане. Откровени лъжи и манипулации бяха широко тиражирани.Не на последно място, трябва да бъдат споменати интересите на едрия бизнес от САЩ. Приватизирането на здравната система на Великобритания (здравеопазването е безплатно тук) от големи застрахователни компании от САЩ е апетитна сделка, която си заслужава средствата и усилията, вложени в това страната да напусне ЕС. Не случайно Доналд Тръмп, твърд привърженик на Брекзит и приятел с Найджъл Фарадж, заяви, че в бъдещото търговско споразумение между Великобритания и САЩ “всичко ще бъде на масата”.-Подготвя ли се Великобритания за напускане без сделка?Активно! Отделят се огромни суми за това щетите да бъдат намалени до възможния минимум. По време на кампанията, предшестваща референдума, се говореше за икономически бум във Великобритания след Брекзит, за сключване на търговски споразумения с цял свят при условия, благоприятни за Обединеното кралство и т.н. Това е затворена страница.В момента единствената тема е как последствията за икономиката на страната да бъдат намалени, ако това е въобще възможно. След половин век в структурите на ЕС, прекъсването на практически всички връзки неминуемо ще доведе до дълбоки сътресения в икономиката на страната. Очаква се още по-голям спад на лирата, рецесия, нарастване на безработицата. Цените на недвижимите имоти започнаха да пропадат. Великобритания до момента е изхарчила 4 милиарда лири само за запасяване с лекарства и някои основни хранителни продукти, които се очаква да изчезнат на пазара.Борис Джонсън обяви, че правителството планува допълнителни 2 милиарда към тези над 4 милиарда, които Тереза Мей бе обявила за справяне с негативните последици. Средствата ще бъдат изразходвани за справяне с километричните опашки, които се очакват по границите, складиране на лекарства, храни, инфраструктура и т.н-Как напускане без сделка ще се отрази на българската общност във Великобритания?Кметствата активно започнаха работа по спешна процедура, която да намали негативните последствия. Работи се по оценяване на възможните рискове и възможните опции, ако съществуват, за намаляване на рисковете и гарантиране на нормалното функциониране на институциите на територията на всяко кметство. За съжаление, не съществува правна рамка във Великобритания, която да гарантира правата на гражданите на ЕС, включително българите на Острова, (тези, които не са придобили новия статут, или не са британски граждани), след напускане без сделка.Това поставя в изключително трудна и рискова ситуация десетки хиляди българи във Великобритания. Само преди два дни бе оповестено, че гражданите на ЕС, няма да имат достъп до Националната здравна система на Великобритания, ако не заплащат услугата, която ще ползват. За голяма част от тях цените на тези медицински услуги ще бъде невъзможно да бъдат покрити, което означава липса на достъп до основни медицински грижи.При напускане без сделка тези, които не са успели да получат новия статут, ще бъдат изправени най-вероятно пред безброй препятствия - от удостоверяване на право на работа, невъзможност за наемане на жилище, до практическата невъзможност за ползване на услугите, предоставяни от локални кметства и институции, и т.н. Усилията на кметствата, в които работя, са насочени именно към това – да се опитаме да предотвратим доколкото е възможно тези проблеми.За съжаление, няма яснота към кой сценарий за напускане ще се премине, дали въобще страната ще напусне ЕС - очаква се вот на недоверие през септември, който може да промени коренно политическата конфигурация в парламента, съответно Брекзит да бъде отложен или отменен. Великобритания преминава през изключително труден и непредвидим процес, който според много анализатори тук ще доведе до дълбока политическа, конституционална и икономическа криза, както може би и до евентуално отделяне на Шотландия.-Какви мерки трябва да предприемат българските институции, правителството и политиците в България, изобщо прави ли се нещо в подкрепа на българите? Необходимо е цялостно преосмисляне на политиката спрямо големите, новосформирани общности в чужбина. Активна работа с тези общности, а не симулация на дейност. Аз бих могъл да спомена само няколко имена на български политици, които през годините, активно са работили за това проблемите на българите в чужбина да бъдат чути в България. Тази политика не е допустима и е в ущърб на български граждани и гласоподаватели.За Брекзит и българската общност във Великобритания. Според мен, на първо място е наложително многократно увеличаване на бюджета на посолството в Лондон, както и на броя на служителите. Оказване на активна подкрепа от всички българските институции. След 10 седмици над четвърт милион български граждани ще се окажат в държава извън ЕС, без ясна законова рамка, касаеща техните права. Българската диаспора трябва задължително да има представител в парламента в България, който да отстоява правата ни и да е информиран и компетентен. Необходима е активна роля на Комисията по политиките за българите в чужбина.Темата за българите в чужбина задължително трябва да бъде поставена в центъра на политическия дебат. Тази тема от дълго време е игнорирана от повечето политици. При тези темпове на обезлюдяване на България, ние не можем да си позволим разпадане на връзките между България и тези общности. Това е процес, който изисква усилия и от двете страни.Нишан Джингозян е от Варна, но вече 21 години живее и работи в Лондон. Ръководи програми за социална интеграция в кметства Брент и Хартфъртшиър. Учредител е на неправителствената организация Български център за социална интеграция и култура, която е финансово подкрепяна от кмета на Лондон Садик Кан.", "date": "2019.08.16", "title": "Нишан Джингозян от Лондон: София да се замисли за Брекзит и българите във Великобритания"}
{"url": "https://offnews.bg/obshtestvo/alarmirat-ombudsmana-za-zakonnostta-na-naj-visokata-sgrada-v-tcentara-709473.html", "text": "Граждански сдружения ще сезират омбудсмана Мая Манолова с искане да се заеме с нередностите при строежа на най-високата сграда в историческия център на София - небостъргачът „Ай Тауър“, пише Фрогнюз. В София се издига 113-метровата сграда „Ай Тауър“, която се намира в историческия център на „Солни пазар“, но за нея всичко мълчат, въпреки, че е идентична със \"Златен век\".Както Фрог писа, ако се съпоставят документите на двете сгради ще се види, че те са 100% съотносими едни към други. Само че едната сграда чака съдебно дело и строежът е спрян, а другата продължава да се строи.Бившите вече общински съветници Никола Вапцаров и Войслав Тодоров се заканиха, че ще разнищят и случая с небостъргача \"Ай Тауър\": \"Обещавам, че ще алармирам \"Обединена София\" и \"Спаси София\", и омбудсмана Мая Манолова за този казус, и ще го разгледаме с останалите членове на комитета. Но мога да направя и следното заключение. Ако всеки български гражданин скочи и се запъне само за проблемите, които са му под носа, то ще живеем в Швейцария на Балканите гарантирано. Проблемът е, че не се захващаме с нещата, които даже са ни под носа. Ще се опитам да направя нещо по въпроса\", написа в дискусия във Фейсбук Никола Вапцаров.Другият общинар Войслав Тодоров пък заяви в предаването ЕвроДикоФ по Евроком, че ще проучи случая. Запознати с казуса твърдят, че въпросът е принципен, защото разрешителното за строежа на \"Ай Тауър\" е от 28.09.2012 г., т.е. би трябвало вече да е изтекло.Столичният кмет Йорданка Фандъкова и главният архитект Здравко Здравков често повтарят, че са непредубедени по отношение на строителството в София. Всичко правели по закон и в името на гражданите. Фактите обаче сочат друго. Скандалното поведение на общината продължава. Множество документи, с които Фрог Нюз разполага, показват, че екипът на кмета мери с двоен аршин в различните случаи.Според Закона за устройство на територията (ЗУТ) разрешителните за строеж важат за 5 години, след което могат да бъдат продължени за още толкова в рамките на 14 дни, след изтичането на този срок. Това стана възможно с поправка в закона, направена през 2017 г. Именно тази поправка беше в центъра на медийния скандал около Цветан Цветанов от ГЕРБ.Но да се върнем отново към индентичната на „Златен век“ сграда „Ай Тауър“. От документи става ясно, че допълнения за изменение на проекта от 07.03.2017 г. и 08.02.2019 г. са подписани от главния архитект на София, което значи със знанието на г-жа Фандъкова и всички останали институции. Това изменение и допълнение от дати 07.03.2017 г. и 08.02.2019 г. се отнася за разрешително за строеж от 2012 г., което би трябвало да е изтекло по логиката на техните разсъждения. Датата на последното изменение – 08.02.2019 г. е дори много след изтичането на едногодишния гратисен период за удължаване на разрешителните за строеж, какъвто срок напоследък главният архитект споменава в свои изказвания.Проектът явно е забавен по причини, сходни с десетки други проекти в страната. Но, факт е по издадените изменения и допълнения, че разрешително за строеж не е удължавано. В документите е посочена датата на последното разрешение за строеж, което е единствено и първо. ", "date": "2019.08.16", "title": "Алармират омбудсмана за законността на най-високата сграда в центъра на София"}
{"url": "https://offnews.bg/sviat/frenski-ekspert-moskva-e-dlazhna-da-kazhe-istinata-za-vzriva-v-arhang-709478.html", "text": "За опасностите след взрива до Ненокса в Архангелска област пред кореспондента на „Новая газета“ в Париж говори експерт от неправителствената Комисия за издирване на независима информация за радиоактивността CRIIRAD.Директорът на лабораторията при CRIIRAD Брюно Шарейрон се е свързал с автора Юрий Сафронов. Комисията е създадена във Франция след аварията на Чернобилската АЕЦ. Шарейрон изразява опасения за реалните мащаби на радиационните замърсявания след взрива на полигон близо до Ненокса. Той призовава да се обърне сериозно внимание на доклада на CRIIRAD, публикуван на 14 август.В него е отбелязано, че веднага след новината за взрива, който отне 7 живота, лабораторията е провела редица изследвания и проверки. Моделирането, изпълнено от CRIIRAD, показва, че ако радиоактивните вещества са били изхвърлени на 8 август в 11,50 ч. местно време, те със сигурност са били пренесени на изток в Северодвинск, на 30 км източно от Ненокса.В CRIIRAD допускат, че техните подозрения за възможната връзка между повишеното ниво на гама-лъченията и изпитанията на новата крилата ракета с ядрена инсталация „Буревестник“, представена от Владимир Путин през март 2018 г., „по всяка вероятност се потвърждават“.Френските експерти поясняват, че ако това е така, то характеристиката на ракетата с ядрено-енергийна инсталация може да означава: 1. Че се използва енергия, изработвана от радиоактивен източник и 2., че се използва енергия, отделяна от реакцията на деленето вътре в ядрения реактор.Комисията счита, че е по-вероятна първата хипотеза, но при всички случаи, независимо дали е радиоактивен източник, или ядрено гориво, взривът е причинен от радиоактивен материал. А това налага проучване на реалните щети, нанесени върху човешкото здраве и околната среда, както и щателно изследване на всички възможни параметри.Вместо това, всички официални изявления твърдят за липсата на всякакъв радиационен риск, като не се привеждат числа, които биха доказали това. Малкото разкрити цифри засягат само външното въздействие – CRIIRAD се позовават на началника на отдела за гражданска защита в администрацията на Северодвинск Валентин Магомедов. Същият заяви, че нивото на радиацията се е повишило до 2 микросиверта /доза на йонизиращите лъчения/ в час в рамките на 30 минути. Това е 20 пъти над установените норми. В Greenpeace Russia смятат, че такова превишение се е наблюдавало най-малко 1 час.Ако става дума само за външно облъчване, въздействието наистина е съвсем незначително, но какво е за вътрешното, питат специалистите от CRIIRAD. Те подчертават, че с наличните данни е невъзможно да се установи на какво въздействие са били изложени хората, намиращи се близо до взрива и какви рискове ги заплашват при евентуално неизпълнение на нужните мерки за сигурност.В доклада се подчертава, че не следва удовлетворение от показателите за мощността на дозата, трябва непременно да се знаят типовете радионуклиди, сумарната им активност в ракетата и във въздуха, който са дишали хората в различните зони на пораженията. И че е задължително да се потвърди, че никой не би се хранил с продукти, замърсени с радиоактивни отлагания на земята и във водата.Брюно Шарейрон уточнява, че в този случай не може да се говори за мащабна катастрофа – „никакъв Чернобил или Фукушима“, но за местните жители опасността може да бъде сериозна заради радионуклидите, използвани в енергийните източници, които имат твърде мощно излъчване. В частност, казва той, плутоний-238 и полоний-210 /с такъв полоний бе отровен Александър Литвиненко/ са високо радиотоксични излъчватели като проникнат в тъканта и особено при вдишване.Експертите от комисията се спират и на още един нюанс – споменатите радионуклиди по-често имат ниско интензивно гама-лъчение: ниско за америций-241, много ниско за плутоний-238 и изотопите на церий 142 и 144, нулево – за полоний-210 и за стронций-90.А това означава, че дори ако един от тези радионуклиди бъде разсеян при взрива, въздействието на нивото на гама-лъчението, измерено от датчиците, ще остане ограничено или дори нулево, подчертава Шарейрон. Но в действителност нивото на замърсяването може да бъде значително.В този случай 20-кратното превишаване на радиационния фон, отбелязано от властите, може да свидетелства за извънредно високо ниво на замърсяване на въздуха, опасяват се в CRIIRAD и призовават руските власти да огласят данните за радиоактивния източник, използван в експлодиралата ракета. А също и да представят информация за местоположението на площадката за изпитанията, и условията за разпръсването на радиоактивния материал при взрива.Най-тежките отломки са паднали близо до мястото на взрива, но някои от тях биха могли да се изпарят и да се пренесат на големи разстояния, опасяват се експертите в комисията. Те призовават руските власти да определят и обнародват всички заразени зони и при необходимост да ги дезактивират.Шарейрон се обръща към местните жители да настояват за пълна информация за последствията от взрива и непременно да спазват и минималните мерки за предпазване – да не се ядат местни плодове и зеленчуци, особено широколистните, които са били на открито в деня на взрива, и да не пият местното мляко, докато не станат ясни резултатите от анализите на почвите.Той коментира и съобщенията за това, че местните хора купуват от аптеките таблетки йод и лекарства, които го съдържат. „Това едва ли ще им помогне в този случай. Приемът на йод не влияе по никакъв начин на замърсяванията, причинени от радиоактивните изотопи на плутония, полония, америция, церия…или на новото ядрено гориво“, обяснява той.", "date": "2019.08.16", "title": "Френски експерт: Москва е длъжна да каже истината за взрива в Архангелск, йодът няма да помогне"}
{"url": "https://offnews.bg/sviat/nov-tlasak-na-bezhanskata-valna-ot-siria-kam-turskata-granitca-709479.html", "text": "В дните на празника Курбан байрам още 124 000 жители на зоната за деескалация в северозападната част на Сирия пристигнаха в бежанските лагери на границата с Турция, съобщава Анадолската агенция.Населението напуска масово районите на бойните действия, атаките и ударите от силите на режима на Башар Асад и на Русия не се прекратяват. Ръководителят на неправителствената организация „Координатори на реагирането“ Мухаммед Халладж твърди пред агенцията, че армията на Асад настъпва към град Хан-Шейхун, хората също напускат домовете си.Само през последните няколко дни в лагерите Атме, Ках, Дейр Хасса и Кафер Лусин на границата с турската провинция Хатай са пристигнали 19 230 семейства. От град Хан-Шейхун са избягали 22 000 мирни жители, от източните му предградия – 18 000, от две села – 32 000 души, от района на Кефренбил – 15 000, от 5 малки селища – 30 000, твърди Халладж.Той прогнозира, че ако бомбардировките обхванат районите на Серакиб и Маарат-ан-Нуман, броят на бежанците може да достигне 1 милион души.Миналата година на 17 септември в Сочи на преговорите между президентите на Турция и Русия бе постигната договореност за създаването на демилитаризирана зона в сирийския Идлиб и за прекратяване на огъня. Режимът на Асад обаче наруши тези договорености и опитва да разгърне настъплението си в зоната за деескалация.На 13-ото заседание за преговорите за Сирия в Нур-Султан /известни като Астанински процес в казахската столица/ страните гаранти Турция, Русия и Иран приеха решение за ново прекратяване на огъня. Но Асад отново игнорира договореностите за Идлиб.Междувременно турските власти засилват охраната по границата с България, особено при Дерекьой-Резово, заради наплива на нелегални мигранти, тръгнали към Европа. Всеки ден там са залавяни десетки мъже от Сирия, Афганистан, Ирак, Пакистан.Войната в Сирия започна през март 2011 г., когато мирните протестни демонстрации прераснаха във въоръжен конфликт, след като военните откриха огън по демонстрантите. По данни на Върховния комисариат за бежанците при ООН през годините на войната в Сирия 6, 6 млн.души се изселиха принудително, а 5, 6 млн. станаха бежанци.", "date": "2019.08.16", "title": "Нов тласък на бежанската вълна от Сирия към турската граница"}
{"url": "https://offnews.bg/drugi/napusna-ni-basketbolnata-legenda-penka-stoianova-709454.html", "text": "Тъжна вест застигна българската баскетболна общественост. След дълго боледуване на 69-годишна възраст си отиде една от легендите при жените в този спорт – Пенка Стоянова.Родена на 21.01.1950 г. в град Карлово, баскетболната й визитка е повече от впечатляваща, като с изявите си по терена, с усмивката си, с позитивността си и съветите си остави огромна диря в сърцата на всички баскетболни фенове не само у нас, но и в Европа и света.С националния екип е сребърна медалистка от Олимпийските игри в Москва, СССР, през 1980 г., и бронзов от Игрите в Монреал, Канада, през 1976 г. Участва в 8 европейски първенства. Сребърна медалистка е на шампионата във Варна, България през 1972 г. и бронзова от Клермон Феран през 1976 гoдина.Има 8 първи места от участие в 12 балканиади и още 2 трети места на младежки фестивал и универсиада. Три пъти (през 1972, 1976 и 1981 г.) е включена в сборния отбор на Европа, на който е и капитан. Има второто място на световния фестивал в Лима, Перу, през 1973 г. и в световните игри на турнира \"R. W. Jones\" в Тайпе, Тайван, през 1983 г. с втория отбор на Италия.Трикратна шампионка на България с отбора на Марица през 1971, 1973 и 1974 г. с треньор Тенчо Начев. По четири пъти е сребърна и бронзова медалистка в първенството на България по баскетбол. С родния си клуб е и два пъти финалист за купа \"Лиляна Ронкети\" – през 1979 г. и 1980 г.В националния отбор има записани 580 мача. Била е капитан на всички държавни гарнитури, а от 1974 г. до 1981 г. е капитан на представителния женски национален тим, в който е включена за първи път за Световното първенство в Прага, Чехия, през 1967 г.Пенка Стоянова е първата българска баскетболистка, която играе професионален баскетбол в чужбина. От 1981 до 1983 г. е състезател на италианския ,,Рома“. Включвана е в символичните петици на Европа от вестник \"Кориере дело спорт\".През 1969 г. е наградена лично от президента на Италия на големия международен турнир в Авелино. Два пъти е избирана за спортист №1 на годината на Пловдив През 1985 г. в нейна чест се организира за първи път бенефисен мач между националния тим на България и сборен отбор на Европа.Почетен гражданин на град Карлово от 1985 г. и на град Пловдив от 2000 г. Тя е сред факлоносците на олимпийския огън за игрите в Атина, Гърция през 2004 г. През 2007 г. е включена в списъка на ФИБА от 35 състезатели, допринесли за развитието на световния баскетбол през второто петдесетилетие на 20-ти век.", "date": "2019.08.16", "title": "Напусна ни баскетболната легенда Пенка Стоянова"}
{"url": "https://offnews.bg/dw/iskame-bulgarvagen-no-mozhem-li-709474.html", "text": "Отдавна го има това страдание, че България си няма свой автомобил. И ето как мечтата припламна с нова сила, когато научихме, че Фолксваген обмислят да идват насам. Дали ще стане - не знаем. Но си знаем недостатъците.Който е бил момче през 1960-те, ще си спомни как се състезавахме по познаване на редките тогава автомобили из София. На нашата улица в Лозенец, на края на града, имаше едно Рено Дофин, един Таунус и едно Фиатче микробус, в което чичо Сава качваше всички деца за кръгчета из квартала. Реното беше по френски замислено, в Таунуса виждахме английски аристократизъм, Фиатът пък сякаш имаше весела италианска усмивка. После ни заляха Москвичите.Когато се роди нашето БулгарреноТрудно описуемо беше страданието, че България си няма свой автомобил. С какво да го сравним - че не сме били никога шампиони по футбол? Че така и не сме завладели Константинопол? Затова всеобща беше радостта, когато през 1966 се появи нашето родно Булгаррено. Срещу лиценза, технологията и частите, България се беше ангажирала да произвежда за Франция крикове и манивели. И досега произвеждаме всевъзможни части, но никой не е записвал на задния си капак нещо подобно на тогавашното гордо BULGARRENAULT. Имаше даже спортен модел Алпин като за деца на началници - съвсем съзвучен с аеродинамичните фантазии на времето.Дали спряха проекта заради нареждане от Москва, дали нашите гяволи решиха да продават коли в чужбина в нарушение на договора и да конкурират фирмата-майка - така и не се разбра. Остана си обаче болката, че отново си нямаме своя кола - както турците си имаха своя Доган, югославяните своето Юго, румънците своята Дачия. След промените в Ловеч тръгнаха да правят Грейт Уол по китайски лиценз, но и там - дали ги спря някой от управляващите, дали проектът за такъв голям автомобил при такова бедно население излезе недомислен - работата позатихна.И ето как мечтата припламна с нова сила, когато научихме, че Фолксваген обмислят да идват насам. Не че е ставало дума да сложат на капака BULGARWAGEN. Но самата идея, че ще правим тук цял автовобил, а не само обичайните крикове и манивели, събуди за нов живот националния дух. Забележете само как в момента, в който се появиха сигнали, че германците май ще предпочетат Турция, започна трескава дипломатическа дейност в посока Южна Корея, после Япония - все с обещания в България да се правят автомобили.Нека не се надценявамеРазбира се, чудесно ще е най-после да започнем да произвеждаме продукти с висока принадена стойност. Дали ще стане този път - не знам, хубаво е поне да си помечтаем, онези момчета от 1960-те. Но нека все пак не надценяваме автомобилната култура на тази страна. Представете си как потенциалният инвеститор опитва да направи едно кръгче из София - какви са дупки, каква е неразбория. Вечно ремонтиращи се магистрали, табели няма, ако пък има, те са на кирилица, двама-трима убити седмично, пребити заради „засичане“, полицаят загадъчно пита „Какво ще правим сега?“. Отделно - цената на тока може да скочи двойно и тройно без особена причина, данните на гражданите могат да изтекат, бизнесмени да станат обвиняеми за неопределено дълго време - все нашата версия на Европейския съюз.Най-сериозният проблем, разбира се, е странният, граничещ с расизъм протекционизъм на родния трудов пазар. Няма хора за работа, ама няма и да пуснем чужденци. И как решават тази апория? Щели да връщат българите от чужбина. Чудя се как точно си го представят. Ей така изведнъж пращаме чартърни полети и натоварваме наколко хиляди желаещи. И само чистокръвни арийци, нали сме наясно? Да, ама няма друг начин да правиш голяма индустрия, освен да отвориш вратите си за (избрана) имиграция. Знам, че сънародниците ни не обичат да го чуват, затова го повтарям. Като се затваряме между нас си, най-много да вдигнем някоя къща за гости. Дай боже да дойде някой голям инвеститор, та да ни помогне да го разберем и да се депровинциализираме малко.Духът на новото времеЧудя се само защо продължаваме да мечтаем за класическия автомобил във време, когато градове като Мюнхен забраняват дизела, в Атина периодически пускат само четни или нечетни номера, а в Шанхай ограничават броя на колите, като вдигат до небесата цената на регистрационния номер. Дали пък не е по-добре наместо отново да догонваме, да заложим на нови производства? Водородни автомобили, самоуправляващи се автомобили, обществени автомобили, електрически автомобили? Пак няма да успеем да си организираме сами производство, не е и нужно, но поне може да се окажем с едни гърди напред. Може да ви прозвучи смешно, но имахме традиции в областта на електрокарите и електротелферите - не че нещо е останало от тогава, но може би по света някои партньори ще си спомнят за нас. Китай развива всевъзможни возила на електрическа основа - от тротинетки до автобуси, можем да погледнем за идея как върви това производство. Нефт нямаме, но за хубаво или лошо се каним да произвеждаме повече електричество, отколкото ни трябва.Може би е време автомобилът като символ на национална гордост да мине в художествената сфера. Големите марки отдавна са интернационализирани, а производството - разпръснато по цялата планета. Не е толкова важно дали ще сглобяваме колите тук - важното е дали ще правим бордови компютри или манивели. Самите Фолксваген отдавна не са „чисто германски\" - над 50% от акциите са на Порше, 17% притежава Катар, 20% са собственост на провинция Долна Саксония. Така е с повечето големи марки. Е, има някаква остатъчна носталгия, но нека не я взимаме много на сериозно. Ако перифразирам Еко: „Някогашният автомобил остана само в името, ние запазваме само името“.", "date": "2019.08.16", "title": "Искаме \"Булгарваген\". Но можем ли?"}
{"url": "https://offnews.bg/zdrave/priemat-na-vitamin-d-prez-bremennostta-snizhava-riska-ot-problemi-sas-709452.html", "text": "Приемът на витамин D по време на бременността снижава риска от проблеми със зъбите при децата впоследствие, показват резултатите от изследване на датски учени, цитирани от списание JAMA Pediatrics.В хода на клиничното изследване учените разделили 623 жени на две групи. В едната участничките вземали по две таблетки дневно след 24 г. с. – едната съдържала 400 IU витамин D, другата 2400 IU (1 IU=10 mcg). Жените от втората група също вземали таблетка 400 IU, но другото хапче било плацебо.След 6 години стоматолозите прегледали децата на жените от двете групи, без да знаят какви добавки са приемали майките им през бременността. Оказало се, че децата, чиито майки са пили завишената доза от витамина са с 47% по-здрав зъбен емайл.Специалистите уточняват, че на шестгодишна възраст все още е трудно да се търси връзка с възможно развитие на кариес, но според тях дефектите на емайла го предшестват. Водещият автор на изследването, професорът по педиатрия в Университета в Копенхаген д-р Ханс Бисгаард, смята, че към 10-годишна възраст при децата от едната група е много вероятно да се наблюдават повече случаи на кариес, докато при другите все още ще действа защитният ефект на витамина.Витамин D има важна роля във формирането и развитието на зъбния емайл, но досега според авторите на проекта е имало оскъдна информация за причината за възникване на дефекти в емайла и възможностите да бъдат предотвратени. Тъй като приемът на витамин D по време на бременност няма установени странични ефекти, той може да бъде ефективна профилактика на кариеса при децата, смятат учените.", "date": "2019.08.16", "title": "Приемът на витамин Д през бременността снижава риска от проблеми със зъбите на детето в бъдеще"}
{"url": "https://offnews.bg/112/katastrofa-blokira-trafika-po-magistrala-trakia-kolonata-e-2-km-709464.html", "text": "Лек автомобил „Волво“ с германска регистрация се е блъснал в мантинела, инцидентът затруднява движението по автомагистрала Тракия, в района на 156-ия километър по посока София, съобщава регионалният пресцентър на МВР в Пловдив.Образувала се е около 2 км колона от автомобили. На 165-ия километър движението се отбива през Плодовитово.Сигналът за инцидента е постъпил към 15 ч. В колата пътувало семейство с две деца. Четиримата пътници са транспортирани за прегледи в старозагорска болница. Три екипа от пловдивския сектор Пътна полиция са на мястото.", "date": "2019.08.16", "title": "Катастрофа блокира трафика по магистрала Тракия, колоната е 2 км"}
{"url": "https://offnews.bg/sviat/donald-tramp-iskal-sasht-da-kupiat-grenlandia-709456.html", "text": "Американският президент Доналд Тръмп искал САЩ да закупят Гренландия, съобщи Wall Street Journal, позовавайки се на свои източници в Белия дом. Информацията беше потвърдена и от източници на CNN. Тръмп обсъждал неведнъж идеята за закупуване на острова, собственост на Дания, по време на срещи със съветниците си с \"различна степен на сериозност\". Сред възможните мотиви е засилването на военното присъствие на САЩ в Арктика, както и природните ресурси на острова - въглища, цинк, мед и желязна руда.„Това трябва да е първоаприлска шега, но е напълно извън сезона“, коментира в социалната мрежа Twitter бившият премиер на Дания Ларс Расмусен.Въпреки че Гренландия е богата на полезни изкопаеми, в момента тя разчита на Дания за две трети от приходите е бюджета си.САЩ отдавна разглеждат острова като стратегически важен, като в началото на Студената война създават там радарна база, а след Втората световна война президентът Хари Труман предлага на Дания 100 милиона долара, но страната отказва да продаде острова.Представителят на Републиканската партия Майк Галахър определи идея на Тръмп като \"интелигентен геополитически ход\".Много датски политици обаче коментираха информацията, като отбелязаха, че Гренландия не е за продан.\"Ако той наистина обмисля тази идея, това е окончателно доказателство, че е полудял\", заяви говорителят по въпросите на външната политика на популистката Датска народна партия Сорен Есперсен пред националната телевизия DR.\"Мисълта за Дания да продаде 50 000 граждани на Съединените щати е напълно нелепа\", добави той.Премиерът на Дания Мете Фредериксен и премиерът на Гренландия Ким Килсен все още не са коментирал публично информацията. Коментар по темата за момента няма и от Белия дом.", "date": "2019.08.16", "title": "Доналд Тръмп искал САЩ да купят Гренландия"}
{"url": "https://offnews.bg/futbol/nachaloto-na-novia-sezon-v-la-liga-priako-po-max-sport-prez-uikenda-709463.html", "text": " за втора поредна година ще направят българския зрител пряк свидетел на най-интересните футболни сблъсъци от испанската La Liga.Новият сезон на Пиренеите обещава на феновете много емоции с участието на Барселона, Реал Мадрид, Атлетико Мадрид, Севиля, Валенсия и останалите отбори от испанския елит.Началото на сезон 2019/2020 в La Liga ще бъде дадено в тази вечер, 16 август, от 22:00 часа с дербито между шампиона Барселона, който ще гостува на негостоприемния \"Сан Мамес\" в Билбао на местния Атлетик. Двубоят ще се излъчва пряко по MAX Sport 4. ще излъчи пряко още три двубоя от първия кръг. От 18:00 часа Реал Мадрид ще трябва да покаже дали има сили за по-добър сезон от миналогодишния при трудната си визита във Виго на местния Селта.За състава на Зинедин Зидан се очаква официален дебют да направи новото попълнение Еден Азар. От 20:00 часа два тима с амбиции – Валенсия и Реал Сосиедад, излизат един срещу друг, а съботните мачове ще се затворят с двубоя Виляреал – Гранада.Неделният ден също ще предложи много емоции на феновете. Програмата започва по MAX Sport 4 в 18:00 часа, когато хитът от миналия сезон Алавес посреща Леванте.От 20:00 часа Еспаньол е домакин на Севиля, а мачовете по MAX Sport 4 приключват с Атлетико Мадрид срещу Хетафе от 23:00 часа. „Дюшекчиите” показаха добри игри в предсезонната подготовка, въпреки че се разделиха с ключови играчи като Антоан Гризман и Люка Ернандес, както и с ветераните в защита Диего Годин, Хуанфран и Фелипе Луиш.В неделната вечер един двубой ще се излъчи и по MAX Sport 3. От 22:00 часа Бетис играе на своя \"Бенито Вилямарин\" срещу Валядолид.", "date": "2019.08.16", "title": "Началото на новия сезон в Ла Лига пряко по MAX Sport през уикенда"}
{"url": "https://offnews.bg/ikonomika/sravniha-ni-sas-somalia-balgarskiat-morski-flag-izpadna-ot-vsichki-s-709465.html", "text": "България е изключена като собственик на морски флаг от всички списъци на Парижки меморандум – организация на всички европейски и част от световните морски страни, касаеща пристанищния контрол на корабите, съобщава Транспортал.бг.Проверка на изданието в публикуваните в края на юли списъци на сайта на организацията установи, че името на страната ни липсва и в трите списъка – черен, сив и бял, касаещи флаговете с висок, среден и нисък риск за корабоплаването.В последното публикувано издание от 2018 г. България фигурира в сивия списък на меморандума – място, което не е променяно от над 10 години. Най-вероятната причина за изпадането на страната ни е изключително намалелият брой кораби, плаващи под български флаг. За периода 2016-2018 г. в пристанищата на страните от меморандума за извършени 25 проверки на общо 13 кораба, плаващи под български флаг. Констатирани са 123 забележки, а веднъж е задържан кораб за прекалено много нарушения.„Изпадането на България от списъците на Парижкото споразумение е неприятен факт, независимо на какво се дължи. Това означава, че режимът за проверка на корабите ни ще бъде затегнат до изключително високи нива“, коментира пред „Транспортал“ бившият директор на ИА „Морска администрация“ к.д.п. Николай Апостолов. Той обясни, че на тези списъци се гледа изключително сериозно като даде за пример 2007 година, когато е имало опасност страната ни да бъде преместена в черния списък на меморандума. „Тогава мобилизирахме всички усилия и дори поискахме одит от Световната морска организация“, обясни Апостолов.„Ако изпадането не се дължи на някакво техническо изискване, това означава, че сме почнали да берем плодовете на скандала с либийския танкер „Бадр““, коментира председателят на доброволната спасителна организация „БУЛСАР“ к.д.п. Никифор Герчев. Според него само преди няколко месеца в официалния бюлетин на Световната морска организация България е била описана като пиратска държава и сравнена със Сомалия.„Държавата трябва веднага да вземе мерки за укрепване на имиджа и привлекателността на българския флаг“, коментира морският експерт к.д.п. Христо Папукчиев, който от години плава като капитан на едни от най-големите италиански кораби. „Няма как Българската банка за развитие да финансира немска компания, която да купува китайски кораби, които после да плават под панамски флаг. Трябва при финансиране от подобна институция едно от задължителните изисквания да бъде плавателният съд да бъде регистриран и да плава определен брой години под български флаг“, даде пример Папукчиев.", "date": "2019.08.16", "title": "Сравниха ни със Сомалия - българският морски флаг изпадна от всички списъци на Парижкия меморандум"}
{"url": "https://offnews.bg/sviat/putin-nagradi-dvamata-piloti-prizemili-samolet-v-niva-kraj-moskva-709466.html", "text": "Двамата пилоти, приземили успешно самолет в нива близо до Москва, Дамир Юсупов и Георгий Мурзин получиха звание \"Герой на Русия\". С указ на президента Владимир Путин останалите членове на екипажа са наградени с орден за Храброст. Инцидентът стана в четвъртък. При излитането от летището в Жуковски самолетът Airbus A321 на Уралските авиолинии се блъсна в ято чайки, които попаднаха в двигателите и това доведе до значителен проблем в работата на машината. Пилотите успяха да приземят самолета в царевична нива с прибрани шасита и неработещи двигатели. На борда на самолета имаше 226 пътници, 41 от които деца. Благодарение на реакцията на пилотите не се стигна до жертви. Пострадаха 76 души, като един от тях беше приет в болница. По-късно командирът на самолета - 41-годишният Дамир Юсупов, разказа, че в рамките на две минути е трябвало няколко пъти да промени решението си.\"Планирах да достигна до определена височина и да се задържа на нея, да работя върху отказа на двигателите, да взема правилно решение, всичко да предвидя. Но се оказа, че времето беше малко\", каза той пред журналисти. Юсупов взел решението да приземи самолета на поле близо до летището и да не спуска шаситата, защото така е по-безопасно. Вторият пилот е получил наранявания по време на приземяването на самолета и е приет за лечение в болница. ", "date": "2019.08.16", "title": "Путин награди двамата пилоти, приземили самолет в нива край Москва"}
{"url": "https://offnews.bg/futbol/slavia-propilia-dva-gola-avans-i-dopusna-ravenstvo-sreshtu-botev-vratc-709476.html", "text": "Славия пропиля два гола аванс и завърши наравно 2:2 с Ботев Враца в двубой от шестия кръг на футболната Ефбет Лига, игран на стадион \"Славия\".Цветелин Чунчуков откри с хубав гол за най-стария столичен отбор в 38-ата минута. В 59-ата Георги Йомов порази целта с премерен удар за 2:0.Врачани не паднаха духом и съумяха да измъкнат точка от гостуването си на \"Овча купел\". Това стана благодарение на преотстъпения от Лудогорец Доминик Янков, който отбеляза в 65-ата и асиситира на Мирослав Будинов за изравнителния гол в 79-ата.Така към момента Славия се намира на 7-о място в класирането на родното първенство с актив от 8 точки, колко имат отборите Арда и ЦСКА. Ботев Враца пък е 11-и с 5 пункта.Славия: Георги Георгиев, Попадийн (23-Мартин Атанасов), Виячки, Гамаков, Велковски, Йомов, Дюлгеров, Узунов (62-Емил Стоев), Шоколаров, Галин Иванов, Чунчуков (83-Калоян Кръстев)Треньор: Златомир ЗагорчичБотев Враца: Костов, Керчев, Илия Миланов, Попов (66-Мирослав Будинов), Васев, Вълчев, Генов, Янков, Златински (86-Даниел Гаджев), Рибейро, Домовчийски (90+3-Ивайло Михайлов)Треньор: Сашо Ангелов", "date": "2019.08.16", "title": "Славия пропиля два гола аванс и допусна равенство срещу Ботев Враца"}
{"url": "https://offnews.bg/futbol/gonzo-e-noviat-sporten-direktor-na-lokomotiv-plovdiv-709433.html", "text": "Локомотив Пловдив изненада феновете си. Живата легенда на Левски Георги Иванов е новият спортен директор на \"смърфовете\", съобщават колегите от \"Дарик\".До този момент на \"Лаута\" нямаше човек на тази позиция, като се очаква, че Гонзо ще работи заедно с Бруно Акрапович за изграждането на още по-боеспособен състав.Самият Георги Иванов, който е юноша на тима, бе с Локомотив във Франция и наблюдава двубоя от третия кръг на Лига Европа.Гонзо отново се завръща в българския футбол. За близо две години той си беше дал почивка от родния шампионат, като за последно водеше тима на Черно море. В ролята си на спортен директор пък бившият нападател е работил на няколко пъти в Левски.", "date": "2019.08.16", "title": "Гонзо е новият спортен директор на Локомотив Пловдив"}
{"url": "https://offnews.bg/zdrave/d-r-kunchev-s-promenite-v-imunizatcionnia-kalendar-se-doblizhavame-do-709462.html", "text": "„Две ваксинации отпадат, въвежда се една допълнителна. Промените ще влязат в сила от идната година“, съобщи главният държавен здравен инспектор Ангел Кунчев пред БНР. Целта е да се доближим максимално до европейските стандарти.Ограничават се приемите на основна имунизация на пневмококовата ваксина от три на два. Според изследвания при двукратен прием се постига същото ниво на защита, затова отпада третият прием на 6-месечна възраст.Другата имунизация, която е отпада, е пробата манту при 11-годишните. Въвежда се допълнителна имунизация срещу коклюш на 12 години, заради зачестилите случи на това заболяване в световен мащаб. Здравният инспектор допълни, че се правят опити да се въведе, препоръчително, ваксина срещу грип при хората над 65-годишна възраст.Д-р Кунчев подчерта, че има комуникация с личните лекари, с които се обсъждат варианти за оповестяване.Проектът за промени в имунизационния календар е публикуван на правителствения портал, за обществено обсъждане, до 23 август.Промените ще станат факт след обнародването им в Държавен вестник и ще влязат в сила от 2020 година.", "date": "2019.08.16", "title": "Д-р Кунчев: С промените в имунизационния календар се доближаваме до евростандартите"}
{"url": "https://offnews.bg/112/tezhka-katastrofa-vze-zhertva-na-patia-za-gartcia-prez-makaza-709468.html", "text": "Тежко пътнотранспортно произшествие е станало на разклона за село Великденче по пътя за ГКПП „Маказа“ днес около 15,45 ч., един е загинал, а двама са ранени.Главният път към граничния пункт е временно затворен, движението за Кирково се отклонява през Джебел, съобщиха от регионалния пресцентър на МВР в Кърджали.По първоначални данни сблъсъкът е между 4 автомобила. На мястото на инцидента са екипи на полицията, на Центъра за спешна помощ и на пожарната служба в Джебел.", "date": "2019.08.16", "title": "Тежка катастрофа взе жертва на пътя за Гърция през Маказа"}
{"url": "https://offnews.bg/drugi/da-preodoleesh-sebe-si-i-da-postignesh-mechtite-si-razkazat-na-balgar-709422.html", "text": "В началото на месеца един българин доказа на нас, българите, и на целия свят, че човешката природа е удивителна и можем да постигнем много благодарение на несломимия дух и мотивацията ни за успех.44-годишният Тодор Димитров, известен още като Ел Капитан, пробяга най-дългото състезание в света „Шри Чинмой Себенадминаване 3100 мили“ и на финалната му права развя българското знаме.Той стана 44-ят човек в света, успял да завърши този маратон от почти 5000 км. Предизвикателството му отне 51 дни, 17 часа, 8 минути и 38 секунди, за които той подмени 15 чифта маратонки.Вдъхновението и добрият пример, които оставя Димитров, ме накараха да се срещна с него, за да разбера как един човек успява да преодолее най-вече себе си в името на крайната цел.Сега Димитров е преподавател във Военната академия \"Г. С. Раковски\" в София. Той е капитан втори ранг. Завършил е Висшето военноморско училище \"Никола Вапцаров\" във Варна, където заминава да учи от родния си град Силистра.Като малък не е мислил какъв иска да стане, когато порасне. Но един ден вижда в Силистра добре облечен моряк, който много го впечатлява. И до ден днешен помни този момент, който явно е изиграл роля за професионалния му път.Във Военноморските сили преминава през различни етапи в кариерата си и стига до командир на кораб. Това му дава възможност да участва в много международни плавания и учения, където изгражда качества, помогнали му за маратона. Четиримесечно плаване в Средиземно море и Атлантическия океан от времето му като курсант във Военноморското училище го прави психически устойчив така, че да може да справя с недоспиването. А това е ключово за успеха му в изминалото състезание.\"Свикнал съм с трудностите и несгодите на морската служба и нямах проблем със съня като останалите състезатели\", казва Димитров.Интересът му към бягането не е от детските му години - напротив. Проявява се, когато е 33-годишен. Тогава бяга първия си маратон. Прави го почти без подготовка, но преминава изключително успешно. Следващата година участва в обиколката на Витоша и с лекота бяга близо 100 км.Постепенно целите стават по-големи. Зад гърба му вече са и 24-часов маратон в Сърбия, а също и три 6-дневни маратона. Участва в състезания в Европа, Азия и Америка, завършва обиколката на Мон Блан и маратон в Афганистан.Неусетно идва и изминалата зима. Тогава Димитров решава да подаде документи за „Шри Чинмой Себенадминаване 3100 мили“. Комисия преглежда кандидатурата и успехите му до този момент. Така българинът е избран за един от 8-те маратонци, които да се включат в най-дългото състезание в света.\"Бях много удовлетворен, когато разбрах, че са ме одобрили и ще участвам. Дори и да си на самия старт на такова състезание е голям успех, защото заставаш рамо до рамо с много добри бегачи\", споделя маратонецът.Хубавата новина идва през януари и веднага започва подготовка, която обаче е прекъсната за кратко, тъй като получава болежки от стари травми. Тогава си казва, че здравето е по-важно и не претоварва тялото си. В подготовката си обръща внимание на рехабилитация, физиотерапия и хранителен режим без животински продукти. Прави обща физическа подготовка и разтягания. Димитров посещава сауна и парна баня, тъй като знае, че в Ню Йорк го очакват високи температури. Това му помага да се справи добре с жегите.Проблемите с травмите не спират Димитров, който определя себе си като оптимист. \"Определено имах известни притеснения и нагласа в началото. Казах си, че ще се раздам напълно и ще бъда удовлетворен, каквото и да се случи. Нагласата ми беше да дам най-доброто от себе си\", споделя той. Именно оптимизмът и вярата му помагат днес той на бъде 44-ят човек, завършил това състезание.„Винаги съм имал позитивната нагласа, че ще се справя. Човек трябва да притежава ентусиазъм и решителност. Нещата не могат да се правят наполовина. Трябва да тръгнеш с пълно себераздаване. Разбира се, няма гаранция за успеха, но човек трябва да направи всичко възможно, за да бъде удовлетворен от себе си“, разказва маратонецът за нагласата, с която той тръгва към Ню Йорк.Маратонът\"В началото имаше известно напрежение - споделя Димитров. - Първите десет дни валеше почти постоянно. Образуваха се много пришки по ходилата. Не бях бягал и на бетонна настилка, която се оказа изключително трудна. Самото трасе не беше никак лесно. Именно това беше периодът на адаптация.“Следва етап, в който тялото му привиква, а за негова изненада дори някои от старите му болки в кръста изчезват. Докато едни болежки отшумяват, други се появяват, но, справяйки се с тях, Димитров не трябва да изостава от времето.Определя спокойствието и концентрацията към целта като едни от главните фактори за успеха му и казва, че те помагат по-лесно да преодолеем трудностите.Питам го за какво си мисли човек, докато бяга толкова дълго време; няма ли момент, в който усеща състезанието просто като задължение, което трябва да премине.\"Нямаше момент, в който да ми е било скучно - отговаря той. - Винаги имаше много голяма динамика. Също така около трасето всеки ден се организираха различни събития, например абитуриентски балове или други спортни състезания. Самите ние, състезателите, постоянно общувахме помежду си и се мотивирахме. Получавахме и писма от близки и приятели, които прочитахме по време на маратона.“Логично е да дойде и момент, в който човек да е на предела на силите си. Питам го дали при него се е случило и как се преодолява това.„Не съм се отказал в нито един момент - отвръща маратонецът. - Имаше тежки периоди в началото, в които си помислих, че ще бъде трудно, ако през цялото време е така. След 25-ия ден забравих да мажа ходилата си и това доведе до образуването на цепнатини в сухата кожа и дълбоки пришки, с които се борих около две седмици. Те ми създадоха проблеми, защото не можех да бягам свободно. В един момент преодоляваш инстинкта за самосъхранение и искаш просто да се справиш с проблемите, за да продължиш.“Освен с проблемите с ходилата, Димитров се бори и със стомашни болки. Отново набляга на спокойствието и концентрацията към крайната цел, които се оказват ключови.Ключова за мотивацията му да стигне докрай е била подкрепата от хората. \"Писаха ми хора, които споделиха, че ги вдъхновявам и съм причината да започнат да спортуват, да се включат в определено състезание или да не се откажат преди крайната цел\", разказва бегачът.Пише му дори японски учител, който дава за пример Димитров и останалите бегачи на своите ученици, като ги учи да не се отказват.„Хора от целия свят описваха начина, по който съм ги вдъхновил. Това ме накара да вярвам, че наистина има смисъл в нещата, които правя. Лично аз намирам голямо удовлетворение в спорта, но бих искал да отправя послание към хората да се движат, да използват всяка възможност да бъдат сред природата и да не губят връзката с нея“, добавя Димитров.По време на 51-дневното си приключение самият Тодор научава много нови неща за себе си.Казва, че е важно човек да вярва в себе си и колкото и невъзможни да изглеждат някои неща на пръв поглед, да бъдем решителни и да не се отказваме.„Когато сме уверени в себе си, кръгът с невъзможните неща за нас става все по-малък“, допълва маратонецът и цитира Тери Пратчет, като казва, че „жизненоважна съставна част от успеха е да не знаеш, че измисленото от теб е невъзможно да се изпълни“.По думите му човек трябва да е нестандартен и да излезе от рамките си, за да се движи светът напред.Димитров подчертава, че възрастта не е показател за физическата форма на човек. Състезателят от Финландия, който зае тазгодишното първо място, е на 49 години, а руският е над 50-годишен. Рядко съм срещал състезатели в толкова добра форма, казва Тодор за тях.Питам го какво би искал неговите студенти да знаят от натрупания му опит. Най-важното е да преследват мечтите си, да не се отказват и да не слушат хората, които им казват, че нещо е невъзможно - отвръща той.„Когато един човек е убеден, че иска нещо, трябва да го преследва докрай. Важно е да се забавлява, правейки го, и да нямат за цел да получат награда или заплата. Ако вършиш нещата с любов и сърце, те ще се получат“, добавя той.Тодор не получава парична награда за своето постижение, но печели много повече.„За мен най-голямата награда е пътят, който извървях. Опознах и преодолях себе си. Продължих напред и получих голямо удовлетворение, когато финиширах. Може би научих толкова много неща за себе си, колкото за два живота“, споделя той.ФиналътПри прекосяването на финалната линия Димитров минава сам с българското знаме, а всички около него ръкопляскат. Усеща признанието на хората и това го прави много щастлив. Споделя, че тялото му постепенно се възстановява.Няма следваща голяма цел, но скоро се отправя към планинско състезание, в което ще участва със свои приятели в Алпите. Разбира се, казва, че не го подценява, защото планината изисква специфична подготовка.Тодор Димитров посвещава успеха на своето семейство, родителите си и своя син. Най-вече обаче иска да остави послание към хората, като ги призове да се движат повече и да не губят връзката с природата. „Движението ще ви се отблагодари и ще ви донесе здраве и радост“, добавя той.", "date": "2019.08.16", "title": "Да преодолееш себе си и да постигнеш мечтите си: разказът на българина, пробягал 5000 км за 51 дни"}
{"url": "https://offnews.bg/zdrave/do-5000-lv-mesechno-shte-spestiava-bolnitca-shejnovo-sled-sanir-709435.html", "text": "До 5000 лв. месечно ще спестява АГ болница \"Шейново\" със спадането на разходите за отопление, съобщи директорът на здравното заведение д-р Румен Велев за БНР.Ремонтът на болницата е към края си, до септември ще приключат довършителните работи, стана ясно от проверка на столичния кмет Йорданка Фандъкова. Изцяло обновени са фасадата и отоплителната система.През последните 5-6 години е извършен ремонт на родилната зала. С подкрепата на Столична община е обновена апаратурата в болницата. До края на годината лечебното заведение ще се сдобие с нов ултразвуков апарат с цветен доплер. Започва и обучение на специализанти по неонатология, съобщи д-р Велев.Общият размер на инвестицията по санирането на сградата възлиза на 850 хил. лв. осигурени от бюджета на общината.", "date": "2019.08.16", "title": "До 5000 лв. месечно ще спестява болница „Шейново“ след санирането"}
{"url": "https://offnews.bg/bojni/shishkoto-ruis-se-darpa-ot-revansh-s-dzhoshua-v-sauditska-arabia-709438.html", "text": "Световният шампион в тежката категория на професионалния бокс Анди Руис младши потвърди позицията си, че реваншът с Антъни Джошуа не е финализиран.Преди няколко дни промоутърът на британеца Еди Хърн тържествено заяви, че и двамата боксьори са се споразумяли за реванш на 7 декември в Саудитска Арабия.Въпреки това от страна на Руис нямаше официално излявление, с което да потвърдят за срещата, която е наречена \"Битката на дюните\".\"Все още не съм подписал нищо, преговаряме. Те искат да организират двубоя в Саудитска Арабия, но трябва да обсъдим и да се рязберем с моя екип.Бих искал отново двубоя да е в Ню Йорк, където спечелих. Ще му дам шанс да ме победи и ако той иска коланите, трябва да го направи там\", каза Руис.Мексиканецът шокира Джошуа на 1 юни в \"Медисън Скуеър Гардън\" в Ню Йорк, за да му нанесе първа загуба в професионалната кариера и да вземе шампионските пояси на IBF, WBA, WBO.По този начин Анди се превърна в първия боксьор от мексикански произход, който става световен шампион в тежка категория.", "date": "2019.08.16", "title": "Шишкото Руис се дърпа от реванш с Джошуа в Саудитска Арабия"}
{"url": "https://offnews.bg/112/razbiha-oranzheria-v-kostandovo-izkoreniha-59-kg-marihuana-snimki-709437.html", "text": "Наркооранжерия в Костандово е открита от служители на РУ-Ракитово, съобщи МВР. Имотът е собственост на 49-годишен мъж. Открита е оранжерия, оборудвана за отглеждане на марихуана. В нея били засадени 35 растения в различен стадий на развитие, като височината им варирала от 0.5 до 3.35 метра. Общото тегло на изкоренения канабис е близо 59 килограма. В помещение на къщата криминалистите намерили два полиетиленови плика, пълни с общо 380 г суха листна маса и съцветия - реагирали положително на марихуана при направения полеви наркотест. В паркирания пред къщата джип, собственост на мъж, са открити 19 ловни патрона 12-ти калибър, за които той нямал разрешение за притежание и съхранение. Тревата и боеприпасите са иззети.Мъжът е задържан в ареста на Велинград за 24 часа. Работата по случая продължава, образувано е полицейско производство. ", "date": "2019.08.16", "title": "Разбиха оранжерия в Костандово, изкорениха 59 кг марихуана (снимки)"}
{"url": "https://offnews.bg/politika/voenni-ot-sasht-pristigat-u-nas-shte-obuchavat-armejtcite-ni-da-skach-709467.html", "text": "От 19 до 25 август у нас ще се проведе съвместна българо-американска подготовка на формирования от Силите за специални операции на Българската армия и от армейската авиация от Сухопътните войски на САЩ в Европа.Министерството на отбраната съобщи, че в нея ще участват до 250 военнослужещи от 68-ма бригада Специални сили с необходимата екипировка и оборудване, и до 30 военнослужещи с до 5 хеликоптера UH-60 „Black Hawk“ от армейската авиация на Сухопътните войски на САЩ в Европа.По време на съвместната подготовка ще бъдат изпълнени парашутни скокове в района на летище Чешнегирово. За целите на подготовката се очаква американските хеликоптери да се пребазират в нашата страна в периода 17-19 август 2019 г.Целта на съвместната българо-американска подготовка е да се повишат уменията на нашите сили за специални операции за изпълнение на парашутни скокове от хеликоптер, както и оперативната съвместимост между участващите сили и средства при изпълнението на съвместни задачи, уточняват от министерството.", "date": "2019.08.16", "title": "Военни от САЩ пристигат у нас, ще обучават армейците ни да скачат с парашут от небето"}
{"url": "https://offnews.bg/obshtestvo/protestirashti-iskat-zakrivane-na-depoto-za-otpadatci-kraj-shishmantci-709443.html", "text": "Протестиращи поискаха закриване на депото за отпадъци край село Шишманци.Те настояват референдум да реши бъдещето на депото.И тази сутрин местни жители се събраха на протест пред завода, пожара край който още не е ликвидиран. Те разпространиха петиция, в която искат заводът да спре работа, докато трае започналата проверка на прокуратурата. Тя трябва да установи причините за възникването на пожара.Хората казват, че не могат да дишат и настояват за мерки от държавата.Кметът на Раковски Павел Гуджеров заяви, че подкрепя категорично провеждането на референдум, защото \"всички сме изложени на вредните влияния на завода\".Подписка с молба за държавна намеса изпращат днес жителите на засегнатите населени места до премиера Бойко Борисов.", "date": "2019.08.16", "title": "Протестиращи искат закриване на депото за отпадъци край Шишманци"}
{"url": "https://offnews.bg/futbol/gonzo-s-udovolstvie-prieh-tazi-pozitcia-v-moia-roden-klub-709442.html", "text": "Новият спортен директор на Локомотив Пловдив - Георги Иванов сподели пред колегите от \"Dsport\", че за него е изключителна чест да заема въпросната позиция в своя роден клуб.\"Поканата към мен дойде преди три-четири дни, когато с Христо Крушарски се видяхме на един мач. С удоволствие приех тази позиция в моя роден клуб.Ръководството е поставило добри основи и ще се опитаме да повдигнем още малко нивото. Старши треньорът Бруно Акрапович работи добре с футболистите и те имат самочувствието, че играят добър футбол.Надявам се така да продължим и занапред. Благодаря на Христо Крушарски за доверието, което ми оказва и тази чест да бъда ръководител в Локомотив Пловдив, който е голям клуб за България\", каза Иванов.", "date": "2019.08.16", "title": "Гонзо: С удоволствие приех тази позиция в моя роден клуб"}
{"url": "https://offnews.bg/sviat/otkriha-sledi-ot-novichok-v-kravta-na-oshte-edin-politcaj-razsledval-709432.html", "text": "Следи от нервно-паралитичното вещество \"Новичок\" е открито в кръвта на още един полицай, участвал в разследването на отравянето на бившия руски шпионин Сергей Скрипал и дъщеря му Юлия, съобщи Би Би Си, позовавайки се на информация от британската полиция. Още в началото на разследването полицаят е имал симптоми на отравяне с \"Новичок\". Тогава той е получил медицинска помощ и малко след това се е върнал на работа. Анализите тогава обаче не показали наличие на веществото в кръвта му. Следи от \"Новичок\" са открити по-късно - в рамките на експертно-криминален анализ, проведен в лаборатория Портън-Даун, част от разследването на отравянето на Скрипал.Според експерти наличието на веществото в кръвта на полицая не е опасно за него. \"Хора, които са имали веднъж контакт с малко количество \"Новичок\" и не са имали симптоми на отравяне, са извън опасност\", посочват от полицията. Полицаят, чието име не се споменава, е шестият човек, в тялото на когото са открити следи от \"Новичок\", използван за отравянето на бившия руски шпионин.Сергей Скрипал и дъщеря му Юлия бяха отровени в британския град Солсбъри през март 2018 г. От контакта с веществото нервно-паралитичното вещество пострадаха още полицаят Ник Бейли и двама жители на съседния град Еймсбъри - Чарли Роули и приятелката му Доу Стърджис, която стана единствената жертва на \"Новичок\".Според следователите веществото е било поставено в бутилка от парфюм. Роули и Стърджис намерили бутилката и жената се напръскала с течността. Великобритания обвини Русия за отравянето, като за извършители бяха посочени служители на руското военно разузнаване. ", "date": "2019.08.16", "title": "Откриха следи от Новичок в кръвта на още един полицай, разследвал отравянето на Скрипал"}
{"url": "https://offnews.bg/zdrave/rekordi-lekari-operiraha-53-ma-patcienti-za-osem-chasa-709439.html", "text": "Двама дагестански лекари поставиха световен рекорд, като успяха да оперират 53-ма пациенти за 8 часа, съобщава онлайн изданието на Российская газета.Постижението на медиците било регистрирано в Хасавюртската централна градска болница. В продължение на 8 часа, съдовите хирурзи Сабир Айдаев и Хачатур Кургинян успели да оперират 53-ма пациенти.По време на интервенциите е присъствал и главният редактор на Книгата на рекордите за Русия, от когото хирурзите получили сертификат за най-много извършени операции на варикозни вени за осем часа.Медиците възнамеряват да кандидатстват за включване на постижението им в Книгата на рекордите на Гинес.Операциите на разширени вени са неинвазивни, уточняват от изданието, извършват се с местна упойка и 1-2 часа след интервенцията пациентът може да се прибере вкъщи.Според очевидци наблюдавали демонстрацията, медиците са обработвали с лазер варикозните вени средно за около 15 минути.", "date": "2019.08.16", "title": "Рекорди: Лекари оперираха 53-ма пациенти за осем часа"}
{"url": "https://offnews.bg/temida/otkriha-122-000-falshivi-evro-v-banknoti-po-200-spetcprokuraturata-ob-709441.html", "text": "Престъпна група, разпространявала фалшиви евробанкноти, разбиха ГДБОП и спецпрокуратурата, шестима обвинени са в ареста за 72 часа. Обвинените са задържани в София и Сандански, в акцията е участвал и експерт от Европол.Според събраните до момента доказателства групата е била сформирана през септември 2018 г., първоначално за да разпространява банкнотите менте у нас, а впоследствие и в други държави от ЕС. Има данни, че групата епредлагала на потенциални клиенти и кокаин, съобщиха от спецпрокуратурата. При извършените претърсвания и изземвания в жилища и автомобили, както и лични обиски, са намерени иззети общо 122 200 фалшиви евро в купюри от по 200 евро.В процес на изясняване е дали неистинските банкноти са били внасяни за разпространение в България от друга държава или са произведени у нас. Иззети са множество мобилни телефони със СИМ карти, копия на чекове от турска банка, бланки за удостоверения за ГТП на МПС и холограмни стикери за ГТП, флаш памети и компютърни конфигурации, щатски долари, украинскигривени, македонски динари, със съмнение че са фалшиви.Предстои в Специализирания наказателен съд да бъде внесено искане за налагане на мярка за неотклонение „Задържане под стража“ за всеки от задържаните.", "date": "2019.08.16", "title": "Откриха 122 000 фалшиви евро в банкноти по 200, спецпрокуратурата обвини шестима"}
{"url": "https://offnews.bg/futbol/mesi-propuska-starta-na-sezona-v-la-liga-709410.html", "text": "Суперзвездата на Барселона Лионел Меси официално пропуска гостуването на Атлетик Билбао. Двата отбора ще се изправят един срещу друг тази вечер от 22:00 часа българско време.Аржентинецът все още не е напълно готов и днес не тренира със съотборниците си. Наставникът Ернесто Валверде обяви на пресконференцията, че не би рискувал здравето на Лео, а малко по-късно се появи и групата за двубоя на \"Сан Мамес\".Извън списъка останаха още Артур, Артуро Видал, Жан-Клер Тодибо и Муса Ваг. Филипе Коутиньо и Рафиня, които не е ясно дали ще останат на \"Камп Ноу\", попаднаха сред избраниците за мача.Барселона ще направи много трудна първа стъпка към защита на титлата си от миналия сезон, тъй като баските са много силни пред своите фенове. С оглед на контролите обаче се вижда, че каталунците показват добра форма.В общо 5 мача от лятната подготовка Барса записа само 1 загуба, а останалите 4 мача завършиха с победи. В последните си 10 сблъсъка Барса и Атлетик са регистрирали 2 равенства, 1 победа за Атлетик и цели 7 успеха в полза на Барса.", "date": "2019.08.16", "title": "Меси пропуска старта на сезона в Ла Лига"}
{"url": "https://offnews.bg/tenis/nik-kirios-otnese-solena-globa-sled-porednia-skandal-video-709434.html", "text": "Тенисистът Ник Кириос получи глоба от респектиращите 113 хиляди долара заради неспортменско поведение по време на мача от втория кръг на турнира от сериите Мастърс в Синсинати срещу Карен Хачанов.Австралиецът пак си навлече гнева на феновете, след като се държеше много грубо с рефера Фъргъс Мърфи по време на разговора си с него и дори намеси името на Рафаел Надал.Освен това Кириос се изплю по посока на стола на съдията, както и счупи две ракети заради които обаче доста интересно не получи наказание.Причината за гнева на австралиеца бе забележка за бавене на играта, което отприщи гнева на Ник. Кириос определи Мърфи и като \"най-лошия рефер в историята на тениса\".Това е поредна изцепка за австралиеца. По време на \"Уимбълдън\" Ник се опита да уцели в тялото с топката Надал, а след двубоя не само призна, че това не е било случайно, а обяви, че няма да се извини. Преди това през март по време на турнира в Маями той успя да влезе в словесни пререкания с човек от публиката. Въпросният привърженик подвикна на австралиеца, че има нужда от нова прическа.Тенисистът не се забави с отговора: \"Имаш безплатен билет ли? Защо си дошъл да ме гледаш в неделя вечер? Нямаш ли какво друго да правиш в неделя вечер? Безплатен билет ли имаш?\", подметна Кириос. Останала част от публиката се ентусиазира, а съдията на стола се опита да сложи ред.", "date": "2019.08.16", "title": "Ник Кириос отнесе солена глоба след поредния скандал (видео)"}
{"url": "https://offnews.bg/tenis/ruski-kvalifikant-shokira-i-otstrani-federer-v-sinsinati-709411.html", "text": "Швейцарската легенда в мъжкия тенис Роджър Федерер приключи с участието си в турнира от сериите Мастърс в Синсинати, след като в третия кръг загуби от квалификана Андрей Рубльов с 3:6, 4:6 за малко над час на корта.Руснакът проби два пъти Маестрото в първия сет за крайното 6:3. След почивката той реши всичко с пробив за 4:3. Това бе първи мач между швейцареца и 21-годишния младеж.Рубльов записа трети успех над играч от Топ 10 в кариерата си и втори в последните два месеца. Това бе и първи негов мач срещу Федерер. В следващата фаза руснакът очаква Данил Медведев. Сънародникът му победи Ян-Ленард Щруф с 6:2, 6:1.За Федерер пък това беше последна проверка преди Откритото първенство на САЩ. До момента той има седем титли в Синсинати и тази надпревара е една от любимите на Маестрото. Това бе и най-ранното отпадане на швейцареца в този турнир от 11 години насам.През 2008 година той отпадна в третия кръг, а оттогава до ден днешен е стигал винаги поне до 1/4-финалите на тази надпревара.Преди днешното си отпадане Федерер бе в серия от три поредни финала в турнира, като два от тях спечели и загуби един, който бе през миналата година и тогава отстъпи на Новак Джокович.", "date": "2019.08.16", "title": "Руски квалификант шокира и отстрани Федерер в Синсинати"}
{"url": "https://offnews.bg/futbol/kapitanat-na-iuve-e-iznenadan-ot-perfektcionizma-na-mauritcio-sari-709412.html", "text": "Капитанът на Ювентус Джорджо Киелини сподели, че е впечатлен от перфекционизма на треньора на \"бианконерите\" Маурицио Сари, който замени Масимилиано Алегри през лятото.\"Това, което ме впечатли най-много е неговото старание към всеки детайл, във всяко нещо, което прави. Може да се каже, че той е треньор на най-високо ниво, защото винаги иска да бъде перфектен. Това ме порази най-много.Все още сме в подготвителен период. Опитваме се да свикнем с изискванията на нашия треньор. Имаме и някои нови лица, с които трябва да се напаснем.Остават ни десет дни и последната проверка в неделя ще е много важна. Този отбор винаги е давал отговор, когато се е налагало, но сега е необходимо да вдигнем оборотите.От следващата седмица трябва променим поведението си, защото нещата започват да стават сериозни\", сподели Джорждо Киелини.Към момента Ювентус не впечатлява особено в предсезонните си контроли, записвайки загуби от Тотнъм и Атлетико Мадрид. Все пак торинци записаха и една победа над Интер след изпълнение на дузпи.", "date": "2019.08.16", "title": "Капитанът на Юве е изненадан от перфекционизма на Маурицио Сари"}
{"url": "https://offnews.bg/obshtestvo/sofijskiat-universitet-sred-parvite-1000-v-sveta-za-2019-g-spored-pre-709471.html", "text": "Софийският университет \"Св. Климент Охридски\" намира място в престижната Академична класация на световните университети (ARWU), изготвяна от Института по висше образование на Шанхайския университет „Цзяо Тун“ от 2003 г. насам.В Шанхайската класация на най-добрите 1000 университета в света няма друго българско висше училище, а СУ е класиран на местата между №901 и №1000 (точното му място не е определено).Университетите се подреждат в зависимост от резултатите им по няколко индикатора, сред които възпитаници и преподаватели - Нобелови лауреати или наградени с Филдсови медали, цитирания на изследвания, статии в Nature и Science.Ето и топ 20 на най-добрите университети през 2019 г. и сравнението на позицията им през 2018 г.:", "date": "2019.08.16", "title": "Софийският университет сред първите 1000 в света за 2019 г. според престижна академична класация"}
{"url": "https://offnews.bg/tenis/dzhokovich-se-klasira-bez-problemi-za-1-4-finalite-v-sinsinati-709413.html", "text": "Световният номер 1 в мъжкия тенис Новак Джокович се класира за 1/4-финалите на турнира от сериите Мастърс в Синсинати след втора чиста победа.В двубой от третия кръг на надпреварата сръбската суперзвезда стигна до успех над Пабло Кареньо Буста с 6:3, 6:4 за час и половина игра.По този начин Джокович стана и единственият от първите осем поставени играчи в схемата на турнира, който успя да достигне до финалната осмица.В битка за място на полуфинал, сърбинът ще се изправи срещу Люка Пуй от Франция, който се наложи след обрат над Карен Хачанов - 6:7(3), 6:4, 6:2.Победата беше осма поредна за Ноле в Синсинати, след като през миналата година той стигна до трофея - единственият от сериите \"Мастърс\", който му липсваше във витрината.", "date": "2019.08.16", "title": "Джокович се класира без проблеми за 1/4-финалите в Синсинати"}
{"url": "https://offnews.bg/sviat/otmeniha-protestite-v-zimbabve-pod-zaplaha-ot-politcejski-proizvol-709430.html", "text": "Опозицията в Зимбабве отмени антиправителствените протести в столицата Хараре, заради заплаха от полицейско насилие.  Униформените в африканската страна забраниха провеждането на демонстрации и заявиха, че имат доказателства за подготвяни провокации на митинга. Недоволни граждани, събрали се в центъра на Хараре, преди решението за отмяна да бъде обявено, са разпръснати незабавно от полицията, съобщи вестник \"Хералд\", цитиран от Би Би Си. Демонстрации бяха свикани от Движението за демократични промени срещу влошеното икономическо положение на Зимбабве. Недоволството е срещу управляващата партия Зану-ПФ и президента Емерсън Мнангагва. През предизборната си кампания Мнангагва обеща демократични реформи и икономическо възстановяване след години на упадък при дългогодишния лидер Робърт Мугабе , но ситуацията се  влошава. Недостигът на гориво и вода е повсеместен, а цената на хляба се е увеличила пет пъти от април.Политик от ДДП Фадзаи Махере заяви пред BBC, че \"днес животът в Зимбабве е по-лош, отколкото при Робърт Мугабе\".„Хората негодуват срещу продължаващите трудности. Цената на живота се покачи драстично. Пак сме в хиперинфлация“, каза тя като добави, че  демократичните свободи също са застрашени.Опозицията твърди, че президентът не изпълнава предизборните си обещания. През януари  и други големи градове доведоха до полицейско насилие, при което бяха убити 12 души, имаше и десетки ранени, припомнят местни правозащитни организации. ", "date": "2019.08.16", "title": "Отмениха протестите в Зимбабве под заплаха от полицейски произвол"}
{"url": "https://offnews.bg/politika/fandakova-metroto-ne-e-detska-igrachka-da-se-puska-i-spira-709416.html", "text": "Строителството на първите 8 км от третия лъч на метрото ще приключи през октомври, а до средата на следващата година трябва да бъдат готови още 4 км в „Овча Купел“ до „Горна баня“. По този начин в средата на следващата година над половин милион души дневно ще могат да ползват този най-екологични транспорт, заяви столичният кмет Йорданка Фандъкова по БНТ. Всички смятат, тъй като се строи под земята, че това е лесна работа, но всеки лев от строителството на метрото се защитава. Около 200 милиона лв. сме дали от бюджета на общината.  Това е мой личен приоритет. Не допуснах да се спре, защото спирането и пускането на метрото не е детска играчка. Много е важно строителството да продължи. Имаме планове и проекти за следващите отсечки. Имаме пет готови отсечки след приключването на третия лъч, каза още Фандъкова.  За ремонта на Западен паркДо десетина дни ще бъде възстановена работата в Западен парк, хората там изтърпяха много. Цяло лято е разкопано, но имаше проблем с проекта, трябваше да бъде препроектирана частта, която засяга входа, не беше отчетен колектор, който съществува. На финала е препроектирането, главният архитект вече координира тази дейност, за да може час по-скоро да се възстанови работата. За ремонтите в СофияВсеки ден съм на терен, защото сега е най-активният строителен сезон. Работим върху много обекти – 15 са големите обекти, в същото време във всички квартали се извършват текущи ремонти. Работи се не само върху пътната инфраструктура, а и паркове, детски площадки, училища, детски градини. Започна вече полагането на износващия слой асфалт върху участъка на бул. „България“, който се ремонтира. Ако няма дъждове, очаквам да приключи асфалтирането, да се маркира и да се пусне движението най-късно до края на август. Ще се се работи по моста - подхода към бул. Витоша, който трябва да завърши най-късно до началото на новата учебна година. Повечето обекти всъщност трябва да са готови до 15 септември. Има обаче един много тежък обект - на улица „Сребърна“ се изгражда голям канализационен колектор, който трябва да отводни не само кв. „Кръстова вада“, където няма канализация, но и бъдещето разширение на бул. „Тодор Каблешков“, част от вътрешния ринг – много важен проект. Там движението е много затруднено, ще направим всичко възможно работата да протече така, че ако е необходимо през септември да спрем обекта и да го продължим следващата година, защото няма как да се мине оттам. Поднасям извинение на хората, следим внимателно този обект, той е труден, защото се работи на практика под земята.В момента почти всички големи обекти, без бул. България, на практика са улици и булеварди в кварталите на София – „Овча Купел“, „Орландовци“, „Дружба“...За въздуха в столицатаНашата програма от над сто мерки е изключително амбициозна, градският транспорт е част от нея. Новите 12 километра от метрото ще ни позволят да спестяваме 90 хил. тона годишно вредни емисии. Очакваме нови 13 трамвая тази есен, също така нови 15 електробуса. В същото време вече дадохме заявка за още 82 електробуса, 30 тролеи и 25 трамвая. Обща стойност около 217 млн. лева. Средствата очакваме по Оперативна програма „Околна среда“.На практика през лятото нямаме проблеми с чистотата на въздуха. Големите проблеми са в определени дни през зимата и се дължат в голяма степен на битовото отопление. Направихме много заявки, поискаме промени в законите. Вече част от тях са променени, като стандартите за дърва и въглища, да бъдат въглищата с по-ниско съдържание на сяра. Очакваме възможността да се поставят стикери на автомобилите, за да можем да спираме в определени дни и зони колите, които замърсяват. За местните избориПодготовката върви сериозно. За нас най-важно е да се явим с много ясни планове, с опита, който имаме, и отново ще кажа – с промяна. За да променяме града си, ние трябва да променим себе си, да променим хората, които работят, или начинът, по който работят. Да предложим на хората нещо ново, заедно с новите проекти и новите идеи и нов начин на работа.В личен план вече съм казала, че в началото на септември ще взема моето решение, но при всички случаи аз съм част от екипа и работя активно в момента. Имам две важни задачи – едната е да работим, да завършим активния строителен сезон, да завършим част от проектите, друга част да направим организация за тях, и втората ми задача е да взема няколко важни решения по сериозни проекти, които ще допринесат за развитието на София.", "date": "2019.08.16", "title": "Фандъкова: Метрото не е детска играчка да се пуска и спира"}
{"url": "https://offnews.bg/zdrave/zhivotospasiavashtata-transplantatcia-na-bebeto-aleks-e-izvarshena-usp-709417.html", "text": "На 13 август е извършена животоспасяващата трансплантация на черен дроб на бебето Александър-Робърт в Хамбург. Донор е неговият баща. Сумата за лечението му в Хамбург – 500 хил. лв., беше събрана в дарителска кампания у нас само за две седмици.10 часа са продължили двете операции, които са извършени паралелно. Лекарите са доволни как Алекс е приел черния дроб. Казаха ми, че е минало като по учебник, разказа в телефонно включване за предаването „Тази сутрин” майката набебето Роксана Ангелова.Не очаквах, че има толкова много добри хора и сме им много благодарни за събраната сума за операцията на Алекс, която струва 250 000 евро. Обещаваме с баща му Божидар, че ще се опитаме да възпитаме детето си Алекс в този дух - да е съпричастен и внимателен към хората.\", обяви и от Хамбург Роксана Ангелова. Тя уточни, че Алекс вече не е жълт, а бял като снежинка и вчера се е усмихнал за първи път.Семейството ще се завърне в България след 1-2 месеца, дотогава лекарите в Хамбург ще наблюдават как бебето приема новия черен дроб.", "date": "2019.08.16", "title": "Животоспасяващата трансплантация на бебето Алекс е извършена успешно"}
{"url": "https://offnews.bg/zdrave/ucheni-ustanoviha-che-horata-s-nuleva-kravna-grupa-sa-po-zashtiteni-o-709440.html", "text": "Съществува връзка между кръвната група на човек и възможността за развитие на рак, разкри неотдавнашно проучване на шведски изследователи.Учени от Каролинския институт в Швеция са оценили и анализирали данните на повече от един милион души за период от 35 години, се казва в доклад, цитиран от „Сабах“.Констатациите показват, че индивидите с нулева (0) кръвна група, която е известна също като кръв от нулев тип, са по-защитени от рак. Проучването разкрива, че тези, които имат кръвна група А, са с по-висок риск от развитие на рак на стомаха, докато тези с кръвна група В и АВ са по-склонни към рак на панкреаса.Учените също заявяват, че образуването на ракови тумори често е причинено от алкохол, цигари и нестероидни противовъзпалителни средства, предава БГНЕС.", "date": "2019.08.16", "title": "Учени установиха, че хората с нулева кръвна група са по-защитени от рак"}
{"url": "https://offnews.bg/kultura/s-nad-300-sabitia-otbeliazvame-evropejskite-dni-na-nasledstvo-prez-sep-709418.html", "text": "С над 300 събития в страната ще бъдат отбелязани Европейските дни на наследството на 21 и 22 септември тази година.Мотото на инициативата през 2019-а е \"Изкуства и развлечения\", съобщават от Министерството на културата.Над 500 000 души се очаква да се включат в инициативите, според получената до момента информация от общинските администрации - фестивали, празници на градовете, обществени дискусии, кръгли маси, концерти, изложби, поетични конкурси, театрални постановки на открито, образователни игри за деца и др.Календарът на празничната програма е изготвен от Министерството на културата като национален координатор по провеждане на Европейските дни на наследството у нас, съвместно с общинските администрации, които от години активно съдействат за популяризирането на богатото историческо и културно наследство на регионите и страната.Всяка година през месец септември 50-те държави, подписали Европейската културна конвенция, участват в Европейските дни на наследството (ЕДН) - съвместна инициатива на Съвета на Европа и Европейската комисия. В нея се включват повече от 20 милиона европейски граждани, което прави Дните най-голямото и най-споделено културно събитие не само в Европа, но и в света.Общата тема през настоящата година предполага провеждането на различни прояви, които интерпретират по свой начин връзката на наследството с изкуствата и развлеченията. От уличното шоу до концертната зала, от традиционните театър и музей до модерното кино и цифровото изкуство, европейското наследство ще бъде показано на местни, национални и международни сцени за посетители и гости от всички възрасти. Всеобхватната тема включва също спорт, фотография, туризъм, цирк, панаири, визуални изкуства, кино, радио, телевизия и др.", "date": "2019.08.16", "title": "С над 300 събития отбелязваме Европейските дни на наследство през септември"}
{"url": "https://offnews.bg/sviat/severna-koreia-obiavi-che-poveche-niama-da-govori-za-mir-s-iuzhna-kor-709414.html", "text": "Северна Корея отхвърли всяка възможност за бъдещи преговори за мир с Южна Корея. Властите обявиха, че решението е \"напълно по вина на действия на Южна Корея\".Изявлението бе публикувано от държавната информационна агенция КЦТА в отговор на реч на южнокорейския президент Мун Дже-Ин в четвъртък, който призова за диалог. Вчера Мун си постави цел повторното обединение на Корея да стане факт до 2045 г. Разделението е факт от края на Втората световна война.Междувременно рано сутринта в петък Северна Корея два пъти е изстреляла \"неидентифицирани снаряди\" от източното си крайбрежие, които са паднали в Японско море, предадоха световните агенции. Южнокорейското военно командване не каза какви и колко на брой са били тези оръжия и на какво разстояние са прелетели.Това е шестият подобен тест в рамките на по-малко от един месец и по всяка вероятност е свързан със съвместните военни учения, които Южна Корея и САЩ започнаха миналата седмица. Северна Корея протестира остро срещу тях.", "date": "2019.08.16", "title": "Северна Корея обяви, че повече няма да говори за мир с Южна Корея"}
{"url": "https://offnews.bg/112/tezhka-katastrofa-na-patia-za-gartcia-mazh-zaspa-i-vriaza-kolata-si-v-709415.html", "text": "Тежка катастрофа стана на пътя за Гърция тази сутрин около 7:30 ч., съобщи МВР.Автомобил се блъсна челно в празен автобус край Кочериново. Загинали са двама души. Едната жертва е жена, пътувала в колата. Трети е пострадал.Полицията предполага, че водачът може да е заспал зад волана.Движението е спряно. Извършва се оглед.Движението от Дупница към Благоевград е по магистрала \"Струма\", а обратно – от Благоевград към Дупница е по път I-1. То се регулира от служители на Пътна полиция.", "date": "2019.08.16", "title": "Тежка катастрофа на пътя за Гърция: мъж заспа и вряза колата си в автобус, загинаха двама"}
{"url": "https://offnews.bg/bojni/ivajlo-gotcev-kobrata-shte-zatvori-ustata-na-tajsan-fiuri-709423.html", "text": "Мениджърът на Кубрат Пулев - Ивайло Гоцев остана беше бесен от поведението на Тайсън Фюри и неговия щаб. \"Кобрата ще затвори устата на британския клоун\", коментира Гоцев.Преди няколко дни треньорът на Фюри - Бен Дейвисън разкри как българският боксьор е отказал да се бие с Циганския крал. Двамата са представлявани от един промоутър - Боб Аръм.\"Имаше предложение, но то беше несериозно - разкри подробности Ивайло Гоцев, цитиран от \"България днес\". - Видяхме се с Боб Аръм в Лос Анджелис. По това време чакахме как ще се развият събитията около реванша между Джошуа и Руис. Целта на Кубрат винаги е била да се бие за титла.В момента Фюри е по-интересен с изявите си на клоун в Лас Вегас. Като говорим за отказани противници, той не се осмели да се бие с кубинеца Роберт Алфонсо (19 победи, 9 с нокаут и 1 загуба). Вместо това избра Ото Валин, който видяхме как се мъчи в София срещу Рафаел Зумбано Лав.\"Точно Роберт Алфонсо е основният претендент за следващ съперник на Кобрата. Двамата са стари познайници. Те имат мач на турнира \"Странджа\" преди 11 години. Тогава Пулев печели с 20:9 точки. \"Алфонсо е основният спаринг партньор на Дионтей Уайлдър - добави Гоцев. - Печелил е Панамериканския шампионат. Няма загуба. Ако се разберем с него, Кубрат ще се завърне на ринга в края на октомври или началото на ноември.\"От екипа на Пулев все още не са се отказали да преследват и директен мач за световната титла. Кобрата е официален претендент на Международната боксова федерация в тежка категория. Преди няколко дни организацията разреши да се проведе реванш между Руис и Джошуа. Срещата е насрочена за 7 декември в Саудитска Арабия.\"Имаме допълнителни въпроси и претенции. Нашият адвокат и партньор Джон Уърт ще ги отправи легално - допълни Ивайло Гоцев. - Руис и Джошуа още не са се договорили. Много неща могат да се променят. Ще искаме нещо като обещетение.\"", "date": "2019.08.16", "title": "Ивайло Гоцев: Кобрата ще затвори устата на Тайсън Фюри"}
{"url": "https://offnews.bg/obshtestvo/startira-nabiraneto-na-kandidaturi-za-dostapen-evropejski-grad-709426.html", "text": "Европейската комисия стартира набирането на кандидатури за достъпен европейски град (Access City Award 2020). Конкурсът се провежда от 2010 година насам ежегодно и чрез него се насърчава осигуряването на равен достъп до градския живот на хората с увреждания, признаване на усилията за повече достъпност и насърчаване на обмена на добри практики между местните власти.За участие могат да кандидатстват градове с 50 000 и повече жители в рамките на Европейския съюз, които са предприели действия за осигуряване на достъпност за хора с увреждания.Крайният срок за подаване на формуляра за кандидатстване е 11 септември 2019 г. и ще бъдат отличени градовете, които преминават оценяване от жури на национално и на европейско ниво. По време на тазгодишното издание на конкурса ще бъдат наградени 10 победители и за първи път ще бъде връчена финансова награда на победителите, както следва:- Първа награда 150 000 евро;- Втора награда 120 000 евро;- Трета награда 80 000 евро.Кандидатурите се оценяват на два етапа от национално и европейско жури.Награждаването на победителите по традиция се прави по време на официална церемония по случай международния ден за хората с увреждания в гр. Брюксел, Белгия.Повече информация за конкурса и за кандидатстването е достъпна на следваната интернет страницата на Европейската комисия: .", "date": "2019.08.16", "title": "Стартира набирането на кандидатури за достъпен европейски град"}
{"url": "https://offnews.bg/kultura/emblematichniat-festival-zlatniat-orfej-se-zavrashta-sled-20-godini-709424.html", "text": "Община Несебър е спечелила делата за името на фестивала ”Златния орфей” и планира отново да организира конкурса. Това съобщи кметът на града Николай Димитров.\"Спечелихме всички дела с тези организации и фондации, които имаха претенции към фестивала. Подготвяме този формат, за да се случат тези неща, подготвяме и материалната база\", заяви кметът на Несебър Николай Димитров.Години наред \"Златният орфей\" е сред най-известните и реномирани фестивали за популярна музика в Европа. В програмата му се извяват международни и български изпълнители. Бляскавото начало е сложено през 1965 г. в курорта Слънчев бряг. Краят идва през 1999 г., след което започват съдебни дела за името на фестивала.\"Златният орфей\" е сред най-популярните и реномирани фестивали за популярна музика в Европа. Многократно е удостояван с дипломи и награди от Международната организация на музикалните фестивали (FIDOF). Спомага за популяризирането на българската поп песен зад граница, тъй като по регламента на Международния конкурс за изпълнители участниците изпълняват по 2 песни, като едната задължително е от български автор.", "date": "2019.08.16", "title": "Емблематичният фестивал 'Златният орфей' се завръща след 20 години"}
{"url": "https://offnews.bg/politika/balgari-ot-valensia-s-petitcia-sreshtu-plamen-georgiev-za-konsul-gotv-709420.html", "text": "Българи във Валенсия започнаха подписка срещу решението на правителството да изпрати бившия шеф на КПКОНПИ Пламен Георгиев за консул на страната ни в испанския град. „Идеята за  беше, че досега в консулството ни винаги е имало много грамотни хора. Допреди дни не бях чувал за този човек“, заяви Пеци Петров, един от инициаторите на петицията, по БНР. „Българската престъпност спрямо останалата в Испания е почти нулева. Ние сме хора, които живеем и работим нормално. За какво ни е прокурор тук“, допълни Петров. Той сподели, че като администратор на различни страници в мрежата вижда много голяма подкрепа от хората и допълни, че до този момент към недоволството на сънародниците ни няма реакция от българските институции. Петицията набира скорост и вече е подкрепена от над 1200 души, уточни Петров по бТВ. Според него нивото, на което Георгиев владее испански - А 2, е много ниско за консул. Петров подчерта, че не е свързан с нито една партия и живее от 20 г. близо до Валенсия. Недоволните от назначаването на Пламен Георгиев като консул в испанския град се готвят за протест, стана ясно от думите на Пеци Петров. Правителството назначи скандалния бивш шеф на КПКОНПИ за генерален консул във Валенсия на тайно заседание на 7 август. Георгиев, който се прочу с барбекюто на огромната си тераса, подаде оставка като шеф на Комисията за противодействие на корупцията и за отнемане на незаконно придобитото имущество на 31 юли. Те беше гласувана от парламента още същия ден и се очакваше да се върне на работа в Спецпрокуратурата. Само седмица по-късно правителството му се отблагодари с още по-сладък пост.Предложението за назначаването на Георгиев формално е дошло от министъра на външните работи Екатерина Захариева. Слухът, че Георгиев е назначен за консул във Валенсия се разнесе още на 7 август. Още същия ден се свързахме с наши източници във МВнР, които коментираха, че това едва ли е възможно, защото тези процедури обикновено отнемат много по-дълго време, а те изобщо не са чували да е задействана такава процедура. Новината за назначението на Георгиев не беше достигнала и до пресцентъра на МВнР.Правителствената информационна служба, която чинно изпрати съобщения за всичи дреболийки, гласувани същия ден, също не знаеше за решенията взети на тайната част на заседанието. Късно следобед в понеделник обаче решението е публикувано в системата за правителствена информация.Към момента няма информация кой ще заеме поста на Георгиев като шеф на КПКОНПИ.Открит остава въпроса дали след изтичането на мандата му като консул във Валенсия, Георгиев има право да се върне на работа в спецпрокуратурата. Юристите, с които OFFNews говори по въпроса, са разделени в мненията си.", "date": "2019.08.16", "title": "Българи от Валенсия с петиция срещу Пламен Георгиев за консул, готвят и протест"}
{"url": "https://offnews.bg/futbol/berbatov-dano-pogba-ostane-v-iunajted-709429.html", "text": "Бившият национал Димитър Бербатов смята, че евентуален трансфер на Пол Погба в Реал Мадрид би трябвало да струва 200 милиона паунда. Българинът все пак изрази надежда, че халфът ще остане в редиците на \"червените дяволи\".\"Перфектният пас на Погба за Маркъс Рашфорд при третия гол го наричам \"прелест\". Когато играех за Юнайтед, тези пасове ги раздаваше Майкъл Карик, тъй като неговата мисъл винаги беше да се атакува, въпреки че не е такъв играч.Той знаеше винаги къде си и има много случаи, в които ми дава топката, а аз вкарвам. Специалните играчи успяват да съхраняват енергията си за точните моменти.Ако Юнайтед получи оферта от Мадрид на стойност 200 милиона паунда, мисля, че тази сделка ще стане. Надявам се Погба да остане в Ман Юнайтед и не вярвам, че Зидан ще се откаже от ръководенето на Реал, ако не подпише с Пол\", каза Бербатов пред букмейкърска компания.", "date": "2019.08.16", "title": "Бербатов: Дано Погба остане в Юнайтед"}
{"url": "https://offnews.bg/kultura/skitci-na-malkia-printc-ot-antoan-dio-sent-ekziuperi-biaha-otkriti-v-s-709428.html", "text": "Ескизи на Малкия принц, направени от Антоан дьо СентЕкзюпери, бяха открити в стара къща в северната част на Швейцария, където били складирани сред хиляди произведения на изкуството от магнат в областта на недвижимите имоти, предаде Франс прес, цитирана от БТА.\"Скиците, които били купени на търг в Швейцария преди повече от 30 години и след това съхранявани в папка, са в многодобро състояние - увери Елизабет Гросман от Фондацията за изкуство, култура и история на Винтертур. - За сметка на товадруги творби са в лошо състояние.\"В папката имало три рисунки, свързани с Малкия принц - пияницата на своята планета, боата, нагълтала слон, с анотации на ръка от Сент-Екзюпери, и лисицата, както и стихотворение с илюстрация и негово любовно писмо, адресирано до съпругата му Консуело. Ескизите са направяни с туш и водни бои.Колекционерът от Цюрих Бруно Стефанини, който почина през декември 2018 г. на 94-годишна възраст, купил рисунките на търг през 1986 г. в Беве в западната част на Швейцария. През 1980 г. Стефанини - собственикът на една от най-големите колекции произведения на изкуството в Швейцария, основа въпросната фондация във Винтертур.", "date": "2019.08.16", "title": "Скици на Малкия принц от Антоан дьо Сент-Екзюпери бяха открити в Швейцария"}
{"url": "https://offnews.bg/zdrave/shte-nakazvat-lichni-lekari-za-nekorektno-popalneni-imunizatcii-na-det-709425.html", "text": "Личните лекари, които са попълнили некоректно медицинската документация за направените имунизации на децата, ще носят административна и наказателна отговорност. Това става ясно от разпореждане на столичната Районна здравна инспекция (РЗИ), издадено по повод влизането в сила на Наредба № 6 от 09.07.2019 г. за реда и условията за провеждане на диагностика, профилактика и контрол на отделни заразни болести на дихателната система.От РЗИ София напомнят, че с наближаването на новата учебна година на децата и учениците трябва да бъдат предоставени здравните картони с попълнен имунизационен статус.Това изисква изписване на всеки прием на ваксина с доза, сериен номер и дата на поставяне.„Изписването „отговаря за възрастта“ не се приема за достоверно, защото затруднява бързото събиране на адекватна информация при възникване на епидемична ситуация и вземането на адекватни противоепидемични мерки“, се казва още в писмото.От РЗИ настояват за стриктно спазване на разпоредбите в Наредбата по отношение на диагностика, регистрация и мерки спрямо контактните лица заради моментната епидемична ситуация от морбили в столицата.", "date": "2019.08.16", "title": "Ще наказват лични лекари за некоректно попълнени имунизации на децата"}
{"url": "https://offnews.bg/obshtestvo/fondatcia-za-nashite-detca-i-natcionalna-kardiologichna-bolnitca-sht-709431.html", "text": "Фондация „За нашите деца“ и Национална кардиологична болница сключиха споразумение за предоставяне на интегрирани здравно-социални и образователни услуги на територията на Отделението по педиатрия. Екип от специалисти ще работи на място с децата и техните семейства за повишаване качеството на грижата и подобряване благосъстоянието на децата. Целта на съвместната работа е въвеждането на иновативни практики и семейно-ориентиран подход.Специалист от ЦОП „Света София“ ще провежда обучения и дискусии с родителите по теми, свързани с отглеждането и възпитанието на децата, като ще предостави и подходящи информационни материали, съобразени с обсъжданите въпроси. На място ще се работи директно с децата от страна на аниматори и детски психолози, а при необходимост с цялото семейство може да се срещне психолог или специалист ранна детска интервенция. Фокусът на работата ни ще бъдат както деца, които са в риск да бъдат изоставени от своите родители, така и семейства, които заявяват, че имат нужда от оказване на подкрепа.Ще подкрепим и персонала от Отделението по педиатрия, като организираме обучения по взаимно договорени теми, както и ще участваме в събития за обмен на добри практики с други здравни и социални заведения и услуги.Сключването на настоящето споразумение е продължение на добрата ни практика за сътрудничество с болничните заведения на територията на гр. София. Продължаваме работата с три родилни отделения - ПСАГБАЛ „Света София“, СБАЛАГ „Майчин дом“, ВСАГБАЛ „Шейново“. От началото на годината сме провели 20 консултации с родилки, които са заявили, че трудно биха се справили с грижите за новородените си деца. В резултат на нашата подкрепа успяхме да помогнем на седем деца да останат в биологичните си семейства, като работата с тях продължава докато родителите се почувстват достатъчно уверение да се справят сами.", "date": "2019.08.16", "title": "Фондация 'За нашите деца' и Национална кардиологична болница ще работят заедно в подкрепа на деца и техните родители"}
{"url": "https://offnews.bg/sviat/aktciite-na-general-electric-se-srinaha-s-nad-10-sled-obvinenia-za-iz-709444.html", "text": "Акциите на General Electric се сринаха с над 10%, след като известен криминалист обяви, че компанията публикува фалшиви финансови отчети и е \"на ръба на несъстоятелността\".  В доклад от 170 страници следователят Хари Маркополос посочва, че финансовата отчетност на General Electric е сходна на извършваната от \"Enron\" преди фалита на компанията през 2001 г. Той твърди, че екипът му е разкрил счетоводна измама за 38 млрд. долара, което е 40% от пазарната стойност на GE. От компанията отхвърлиха обвиненията. \"General Electric стои зад финансите си. Ние работим с най-високо ниво на почтеност във финансовата си отчетност и ясно сме изложили финансовите си задължения много подробно“, заяви говорител на компанията преди публикуването на доклада.\"Въпреки че не можем да коментираме подробно съдържанието на доклад, който не сме виждали, твърденията, които чухме, са напълно неверни и подвеждащи\", допълни говорителят, цитиран от БНР.От GE посочват, че Маркополос открито е заявил, че е получил възнаграждение от неназовани хедж фондове. По думите с твърденията се цели да се създаде нестабилност, от която да спечелят трети страни. Главният изпълнителен директор на GE Лоурънс Кълп също отправи обвинения към Хари Маркополос за манипулация на пазара. \"GE винаги ще приема сериозно всяко твърдение за финансови нарушения. Но това е чисто и просто пазарна манипулация\", заяви Кълп, като подчерта, че докладът съдържа неверни изявления за факти и тези твърдения могат да бъдат коригирани, ако беше направена проверка преди публикуването на доклада.След разразилия се скандал акциите на General Electric се сринаха с над 10% - най-голямото им поевтиняване от 2 март 2009 година насам. В същото време бяха изтъргувани над 193 млн. акции на GE, което е далеч над обичайната среднодневна търговия на около 55,8 млн. акции и се оказа най-търгуваната американска компания на Уолстрийт.", "date": "2019.08.16", "title": "Акциите на General Electric се сринаха с над 10% след обвинения за измамно счетоводство"}
{"url": "https://offnews.bg/sviat/norvegia-blokira-30-mln-evro-za-brazilia-i-ia-obvini-che-ne-iska-da-709421.html", "text": "Норвегия обяви, че блокира 30 млн. евро за Бразилия и я обвини, че \"вече не иска да спира обезлесяването\" в Амазония, предава БНР. Богатата скандинавска държава е най-големият донор за опазване на Амазонската гора.Тя е дарила $1,2 млрд. на създадения през 2008 г. с тази цел фонд.Германия осигури още $68 млн., а бразилският държавен петролен гигант “Петробраз“ (Petrobras) - $7,7 млн.Норвежкият министър на околната среда Ула Елвестуен обяви, че Бразилия е нарушила споразумението с Норвегия, като е спряла работата на административния съвет и на техническия комитет на Фонда за Амазония, предаде Франс прес. Такова решение не може да се взема без съгласието на Норвегия и Германия.Бразилският министър на околната среда Рикардо Салес обяви, че работата на Фонда за Амазония е замразена.Първа Германия спря €35 млн. за фонда заради нарастващото обезлесяване в Амазония, по-специално след идването на власт в Бразилия на крайнодесния президент Жаир Болсонаро. Страната предприе хода в неделя.Скептик по въпроса за глобалното затопляне Болсонаро смята, че Бразилия трябва да реши сама какво да прави с Амазония и нейните ресурси. Той не признава официални данни, според които темповете на обезлесяване в региона са се засилили след идването му на власт.Бразилският президент разкритикува Норвегия и Германия заради решението им да спрат финансови траншове за Фонда за Амазония и ги посъветва да се съсредоточат върху собствените си екологични проблеми, предаде Асошиейтед прес.\"Не е ли Норвегия тази, която убива китове на Северния полюс? Не прави ли тя сондажи за петрол там?\", попита саркастично Болсонаро. Той освен това посъветва \"скъпата (германска канцлерка) Ангела Меркел да \"си прибере парите и да залеси отново Германия\".", "date": "2019.08.16", "title": "Норвегия блокира 30 млн. евро за Бразилия и я обвини, че не иска да спре обезлесяването на Амазония"}
{"url": "https://offnews.bg/kakvi-sa-pravata-ni-kato-potrebiteli/kak-da-izbegnem-kapanite-na-nadutite-tceni-po-moreto-savetite-na-kzp-709427.html", "text": "По време на активния летен сезон по морето и в планинските курорти нерядко туристи се оплакват от прекомерно завишени цени. В пазарна икономика ценообразуването е свободно - би казал всеки търговец и би бил прав, но все пак има начини да се предпазите от неприятни ценови изненади, особено когато са поднесени в последния момент.В тази връзка Комисията за защита на потребителите днес публикува съвети.\"Проблем би било, ако информацията за по-високите цени се поднася по начин, който неприятно изненадва хората в последния момент. Това е нещо, за което ние определено можем да се намесим, защото по закон всички търговци са длъжни коректно да обявяват цените на предлаганите от тях стоки и услуги. Нашите екипи са на терен и в готовност да реагират при всяка нередност на пазара”, коментира председателят на КЗП Димитър Маргаритов.Как могат да ни продадат по-скъпоПонякога в нарушение на закона търговците обявяват едни цени на етикетите върху продуктите или на щендерите в близост до дадената стока, а на касата маркират по-високи. Това се отнася, както за артикули в промоция, така и при продажбите на реални цени.Как да се предпазим от клопките?На почивка обикновено се купува най-необходимото. Затова бихте могли да опитате да запомните цените на избраните от Вас стоки и да проследите как се таксуват на касата. Когато обаче сте отседнали в собствен имот или на свой близък, тогава може да напълните повече потребителската кошница. В такъв случай е достатъчно да запомните цените на няколко от стоките – 2, 3 или 4. За предпочитане е това да са най-скъпите или ако са промоционални – тези с най-висок процент отстъпка. В случай че всяка от тях бъде маркирана на посочената в рекламата или на етикета цена, тогава вероятността и с останалите нещата да са наред, е голяма. Но ако има разминаване някъде, е добре да проверите отново цените на всяка от стоките поотделно.Как да реагираме, ако на касата установим разминаване между обявена и приложена цена?Настоявайте стоката да Ви бъде продадена на обявената цена. В случай че търговецът откаже, не купувайте. Важно е в подобни случаи да сигнализирате и в Комисията за защита на потребителите, за да бъде извършена проверка и при установяване на същите обстоятелства – наложена санкция. Същевременно ще получите съдействие за възстановяване на надвзетите суми, ако търговецът не е реагирал адекватно.Какво да правим, ако установим разминаването по-късно?Върнете се в магазина и покажете на служителя на касата или на управителя на обекта маркираното на касовия бон. Настоявайте, че обявената цена – в реклама или на етикета, е по-ниска от тази на издадената Ви касова бележка. Ваше право е да Ви възстановят разликата или да вземат обратно стоката, като Ви върнат парите.Когато пазаруваме от временни обекти… Независимо къде продава: в стационарен магазин, в интернет, във временен обект – по закон всеки търговец е длъжен да посочва продажната цена на стоките. Ако самата стока е твърде малка, той може да постави цената в близост до нея, но и тогава трябва да е недвусмислено за кой артикул се отнася тя. И същата тази цена трябва да се маркира на касата.", "date": "2019.08.16", "title": "Как да избегнем капаните на надутите цени по морето: съветите на КЗП"}
{"url": "https://offnews.bg/politika/svilenski-borisov-katastrofira-po-temata-patishta-i-transport-709449.html", "text": "Днес трябваше да стартира работата на прословутата ТОЛ система - всеки преминаващ през България камион, международен превозвач, български превозвач да заплаща за изминато разстояние, а със събраните пари - да се ремонтират българските пътища. Днес вместо пътища, по които да пътуват гражданите, имаме участъци от магистрали – няма цяла магистрала, работеща в България. Това заяви народният представител от ПГ на „БСП за България” Георги Свиленски на пресконференция в централата на БСП. Той припомни, че има една магистрала към нашето Черноморие – магистрала „Тракия”, която поредна година е с ограничение 90 км. за движение, както и една магистрала към Средиземно море, която преди 4 дни изгоряла. „За пожара на магистрала „Струма” четири дни ни занимават с прехвърляне на отговорности между Областно пътно управление - Кюстендил, кмета на Дупница, АПИ. Всички тези институции ги обединява едно единствено име – Бойко Борисов. Ако ще ни занимават още няколко седмици кой е виновен, ако прокуратурата ще си свърши работата и ще намери наказателната отговорност, то ние питаме кой носи политическата отговорност. Кой ще поеме политическа отговорност за изгорялата магистрала „Струма”?”, попита още Свиленски.Той обърна внимание, че Борисов, докато пътува по измитите, маркирани, добре осветени пътни участници с министрите на задната седалка, трябва да слезе и под тези съоръжения, за да види какво има под тях. „Нека да не го прокарват по нагласени и подредени участъци, а да гледа държавата от всичките й страни. Работата на министър-председателя е не само да осигурява изграждането на пътищата, но и да контролира функционирането и движението по тях. В тази си работа г-н Борисов катастрофира. Той катастрофира по темата пътища и транспорт”, категоричен бе Свиленски.„В контекста на тази ситуация, всички говорим за жертвите по пътищата. Направиха се нови органи, нова агенция за пътна безопасност, направи се нов координиращ орган към Министерски съвет, увеличиха се глобите, промени се Законът за движение по пътищата, сложиха се нови и скъпи камери, вследствие на което обаче жертвите по пътищата се увеличават. Пътно-транспортните произшествия се увеличават, травматизмът след ПТП-та се увеличава, всичко това води до натоварване на социалната, на здравната система, както и до разбити семейни и житейски съдби”, коментира социалистът.По думите му вече пета година се очакват новите закони за движение по пътищата – Законът за пътните превозни средства и Законът за водачите на пътни превозни средства. Той добави, че на 19-ти август изтича срокът за общественото обсъждане на Закона за пътните превозни средства, в който управляващите виждат начина, по който ще се справят с жертвите по пътищата. Димитър Данчев: Управляващите налагат административен тормоз на всички шофьориЗаконът за пътните превозни средства в предложения от Министерски съвет вид единствено ще гарантира на всеки български гражданин, който ползва пътно превозно средство, повече разходи, повече такси, повече бюрокрация, по-скъпи резервни части, по-скъпи ремонти, по-скъпи периодични технически прегледи и много административен тормоз, заяви народният представител от ПГ на \"БСП за България\" Димитър Данчев.Като пример за абсурдността на предлаганите промени той посочи създаването на хартиен паспорт на всяко пътно превозно средство, където да се записва дали то е претърпяло пътнотранспортно произшествие.\"Ако това превозно средство е било ремонтирано и минало технически преглед, доказващ качеството на извършения ремонт, то не би трябвало това ППС да се различава от всяко други такова, което не е претърпяло ПТП\", коментира социалистът. Според него се създава допълнителна административна тежест и тормоз за собствениците на ППС-та. Той обясни, че се предвижда и глоба от 1000 лв. за всеки собственик, който се осмели сам да извърши ремонтна дейност по него.\"Режимът на регистрация на сервизите трябва да бъде уведомителен. Обръщаме се към министъра на транспорта и министъра на вътрешните работи да внесат още сега, със самия закон и наредбите към него\", призова той и допълни, че в противен случай остава впечатлението, че тези наредби, приети по-късно, могат сериозно да изкривят основния замисъл на закона - намаляване на ПТП-та, които се дължат на техническа неизправност на превозните средства.По думите му в тези наредби могат да бъдат прокарани откровено лобистки интереси, които да гарантират значителни печалби на определени лица, за сметка на всички ползватели на превозни средства. Данчев подчерта, че в закона, предлаган от МС, са заложени и частни надзорни структури на териториален принцип, които да контролират по неясни критерии пунктовете за периодични технически прегледи на ППС. Според него така държавата се отказва от своите присъщи и контролни функции и отговорности и ги прехвърля на частни субекти. \"За пореден път управляващите се опитват да ни убедят, че един частен субект може в обществен интерес успешно да контролира друг частен субект. Същото се опитват да направят и с регистрацията на ППС-та - тя да бъде прехвърлена на специални пунктове. С така написаните текстове обаче не отпада необходимостта след извършването на такава идентификация да бъде посетен и КАТ\", каза още Димитър Данчев. ", "date": "2019.08.16", "title": "Свиленски: Борисов катастрофира по темата пътища и транспорт"}
{"url": "https://offnews.bg/obshtestvo/ban-shte-komandirova-prepodavateli-po-balgarski-v-chuzhdi-universiteti-709397.html", "text": "Българската академия на науките ще има правото да командирова преподаватели по български език и литература във висши училища в чужбина наравно с българските университети. Разрешение за това предвижда изменение в правителствено постановление от март 2019 г., предложено от министъра на образованието Красимир Вълчев. Документът е публикуван за обществено обсъждане и след месец предстои гласуването му от Министерския съвет.Преподаватели ще могат да изпращат институтите на БАН с акредитация в професионално направление \"Филология\" \"Промяната е обусловена от породилите се дискусии в общественото пространство и изложеното становище на БАН за включването на научните работници от структурите на Академията в процеса на подбор на преподаватели и последващото им командироване в чуждестранни висши училища\", пише министър Вълчев в доклада си към проекта.С проектопостановлението се прецезира и изискването към кандидатите за местата в чуждите университети. Те трябва да са завършили най-малко магистърска степен по филология. \"Изпълнението на това условие ще гарантира задълбочените им езикови познания и подготовката им за преподаване на български език на чуждестранни студенти\", пише министърът по този повод.Третата промяна е свързана с обезпечаването на висшите училища със средства за дългосрочното командироване на преподавателите по български. Предвижда се освен за командировъчни и основни трудови разходи, да има пари и за покриване на разходите за път, медицинско обслужване и здравно осигуряване. Средствата ще се отпускат от МОН по бюджетите на държавните висши училища и БАН, които имат споразумение с министерството.Освен това се предвиждат и средства за осигуряване на учебна литература, помагала и материали. Годишната сума на преподавател за литература, включително за транспортирането ѝ, ще е до 1500 лева за учебна година.\"Предложеното допълнение ще има положителен ефект върху имиджа на българските лекторати в чуждестранните висши училища и ще допринесе за повишаване качеството на преподаването и интереса на чуждестранните студенти към българския език, литература и култура - мотивира го министърът. - Подобни успешни практики за безвъзмездно осигуряване на учебници и учебни помагала имат съседни страни като Северна Македония, Хърватия, Словения и др.\"Общо необходимите средства са с индикативен годишен размер на 100 000 лева лева, които ще осигури МОН в рамките на бюджета му за 2019 г., а за следващите години разходите ще бъдат планирани в рамките на разходните тавани на МОН.", "date": "2019.08.16", "title": "БАН ще командирова преподаватели по български в чужди университети"}
{"url": "https://offnews.bg/kultura/noviat-zlaten-triagalnik-v-kinoto-brad-pit-leonardo-di-kaprio-taran-709447.html", "text": "С „Имало едно време в Холивуд\" Брад Пит, Леонардо ди Каприо и Куентин Тарантино заформят нов златен триъгълник в света на голямото кино. Не само заради ореола, създаден около личността на всеки един от тях.Към безспорния талант и на тримата вървят още куп предизвикателни и предизвикващи американския уау-ефект качества - бунтарски характери, богати биографии, сексуално излъчване, милиони почитатели и лични истории, от които се интересуват всички. А когато тази база данни е умножена по три, успехът е неизбежен.Доказателството - най-силният старт на филм в досегашната кариера на Тарантино и потвърдената вече информация, че Пит и Ди Каприо ще участват и в следващото му творение, съобщава БТА. Дебютът на този актьорски дует в киното пък е поредният плюс в графата \"Гениален\", където неведнъж е поставян режисьорът на \"Криминале\".\"Имало едно време в Холивуд\" е и драма, и екшън, и комедия, и уестърн, и крими(нале), и всичко в този тарантинов миш-маш е поднесено с премереност и дори финес, въпреки препратките и въпреки дължината - близо три часа.И въпреки \"огромния\" гаф с новия часовник на героя на Пит, режисьорът с удивителна автентичност се впуска в живота на Холивуд половин век назад, за да покаже в подробности епохата и нейните запазени марки - апогея на хипарския дух, разврата, наркотиците, първите силни години на цветното кино и цвета на Холивуд.Бившата звезда от телевизионен уестърн Рик Далтън (Леонардо ди Каприо) се надява да възстанови кариерата си като се прехвърли в киното. Същите амбиции има и някогашният му дубльор Клиф Буут (Брад Пит). Плановете на двамата се усложняват от добре известните действителни събития, свързани със съдбата на съседката на Рик - Шарън Тейт (Марго Роби).В тази лента Брад Пит много напомня на младия Робърт Редфорд отпреди 30 години, и това недвусмислено се връзва с духа на филма и някои от второстепенните роли, изиграни от колосите Ал Пачино, Брус Дърн и Кърт Ръсел. Тук са и по-младите им колеги Тимъти Олифант, Тим Рот, Дакота Фанинг. Това е и последният филм с участието на Люк Пери, който се превъплъщава в ролята на Уейн Маундър (канадски актьор, пробил в американските сериали в края на 70-те години). \"Имало едно време в Холивуд\" е завой, който може да се направи само с висшия пилотаж на професионалисти като Тарантино. От блудкавото звучене на повечето ленти за тази епоха, снимани по третокласни пътища, той прави завой към магистралата на голямото и умно кино, за да остави продължителен послевкус в зрителя.", "date": "2019.08.16", "title": "Новият златен триъгълник в киното: Брад Пит, Леонардо ди Каприо, Тарантино"}
{"url": "https://offnews.bg/offtopic/prodadoha-na-targ-kola-na-bond-za-6-4-miliona-709450.html", "text": "Кола на Джеймс Бонд беше продадена за 6,4 милиона долара на търг в Ню Йорк, съобщи CNN.Автомобилът е „Астън Мартин“ от 1965 година, оборудван е със специални съоръжения като шипове за гуми, картечници и бронирано предно стъкло.Самоличността на купувача не е разкрита. Вероятно не е добра идея новият собственик да използва някоя от тези джаджи на обществени пътища, но всички те работят, коментират в бранша.Сред екстрите ѝ има дори въртящи регистрационни табели, които се управляват с копче. Регистрационните номера са британски, швейцарски и френски.Колата никога не се е появявала във филм на Бонд, но прилича досущ на използваните от агент 007 във филмите „Златния пръст“ и „Операция \"Мълния“.Автомобилът, който действително е използван във филмите му, е бил продаден през 2010 година за 4,6 милиона долара, но повечето му екстри са били инсталирани по-късно.Друг „Астън Мартин“ е обявен за откраднат през 1997 година и се смята за унищожен.", "date": "2019.08.16", "title": "Продадоха на търг кола на Бонд за $6,4 милиона"}
{"url": "https://offnews.bg/obshtestvo/zaloviha-predpolagaemia-ubietc-na-momichentceto-v-sotiria-709451.html", "text": "Хванаха предполагаемия убиец на  от сливенското село Сотиря, съобщи Нова телевизия. Детето беше изнасилено и пребито до смърт. При задържането 21-годишният Мартин Трифонов е прострелян в краката, опитал се е да избяга, заяви вътрешният министър Младен Маринов по бТВ. Заподозреният е лежал в затвора за блудство. Силите на реда го издирваха по земя и въздух. Всички налични сили на полицията бяха включени в издирването на Мартин Трифонов, използван беше и хеликоптер с термокамера. Момиченцето бе намерено в дере в селото в много тежко състояние, по-късно е починало в болница.", "date": "2019.08.16", "title": "Заловиха предполагаемия убиец на момиченцето в Сотиря"}
{"url": "https://offnews.bg/leka-atletika/navarshvat-se-10-godini-ot-unikalnia-svetoven-rekord-na-iusejn-bolt-v-709446.html", "text": "На този ден преди 10 години живата легенда на леката атлетика Юсейн Болт пробяга 100 метра за умопомрачителните 9:58 секунди.Това е резултат, който все още е ненадминат и по всяка вероятност ще остане още дълго време №1 в световната ранглиста. На пръв поглед Болт го постигна с изключителна лекота. За историческия момент в леката атлетика ямайската стрела споделя:\"Знаех, че съм готов. Чувствах се добре след полуфиналите, коментира Болт след бягането. – Знаех, че предстои велико бягане, излязох и го направих. 9.58 – отличен резултат\".Тогава Болт беше на 22 години и въпреки че беше световен рекордьор на 100 м с 9.69 от Олимпийските игри в Пекин 2008, той все още нямаше титла на планетата. Това обаче се промени. И то по какъв начин...Интересното в това състезание в Берлин е, че Тайсън Гей финишира втори с 9.71 секунди. Така той постигна рекорд на САЩ и на Северна Америка. По-късно през сезона Гей бяга 9.69 – втори резултат за всички времена на 100 метра и в момента.", "date": "2019.08.16", "title": "Навършват се 10 години от уникалния световен рекорд на Юсейн Болт (видео)"}
{"url": "https://offnews.bg/tehnologii/potrebitelite-na-instagram-shte-mogat-da-signalizirat-za-dezinformatci-709419.html", "text": "Потребителите на Инстаграм вече ще могат да сигнализират за публикации, които според тях са дезинформация, предаде Франс прес, като се позова на говорителка на компанията Фейсбук, която притежава тази социална медия, наблягаща на снимките.С няколко кликвания те ще привличат вниманието на независими проверители, които ще се заемат със случая.Тази опция се очаква да бъде на разположение за единия милиард потребители на Инстаграм до края на месеца, съобщава БНР.\"Още от днес хората ще могат да ни сигнализират, ако виждат в Инстаграм публикации, които смятат за фалшиви\", обяви говорителката на Фейсбук. Тя подчерта, че компанията \"инвестира сериозно, за да ограничи разпространението на фалшиви информации на всичките ни платформи\".Публикациите в Инстаграм, за които бъде подаден сигнал, няма да бъдат изтривани, ако не нарушават правилата на социалната мрежа, но няма да излизат при търсене.Фейсбук бе обвинена - и призна - че не е взела на сериозно достатъчно рано опитите на руски потребители, близки до Кремъл, да повлияят на президентските избори в САЩ през 2016 г. в полза на Доналд Тръмп.", "date": "2019.08.16", "title": "Потребителите на Инстаграм ще могат да сигнализират за дезинформация"}
{"url": "https://offnews.bg/offtopic/kolko-godini-v-uchilishte-sa-nuzhni-za-da-nauchim-bukvata-ia-709406.html", "text": "Колко години в училище са необходими, за да научи човек и последната буква от българската азбука - Я?Над въпроса се замисли пътничка на автогарата във Велико Търново, която с удивление прочете следното съобщение на гише за продажба на билети:Тя публикува снимката във Фейсбук с въпроса: \"Колко години престой в училище са необходими, за да се напише СОФИА?\"Едва ли са нужни години, за да се научи, че в българския език съществува буквата Я. Но може би ако училището е просто \"престой\" - тази и още фрапиращи грешки са неизбежни. ", "date": "2019.08.16", "title": "Колко години в училище са нужни, за да научим буквата Я"}
{"url": "https://offnews.bg/obshtestvo/zahlazhdaneto-prodalzhava-temperaturite-do-30-gradusa-709393.html", "text": "Захлаждането днес ще продължи, а максималните температури вече няма да надвишат 25 - 30 градуса, прогнозира Националният институт по метеорология и хидрология. В София максималната температура ще е 25 градуса.Облачността ще е променлива. По-значителна ще е тя над източните и южните райони. На места там ще превали и прегърми.Над планините облачността ще е променлива, по-значителна ще е над Родопите. На места там, главно в следобедните часове, ще превали и прегърми. Ще духа умерен северозападен вятър, по високите и открити части - временно и силен западен вятър. Максималната температура на 1200 метра ще е около 21°, на 2000 метра – около 13°.Над Черноморието облачността ще е променлива, по-значителна в часовете преди обяд и на места главно тогава ще превали и прегърми. Ще духа умерен вятър от север-северозапад, който вечерта временно ще стихне. Максималните температури ще са 25-28°. Температурата на морската вода е 26-27°. Вълнението на морето ще е 2-3 бала.", "date": "2019.08.16", "title": "Захлаждането продължава, температурите - до 30 градуса"}
{"url": "https://offnews.bg/112/momichentce-na-7-g-prebito-i-iznasileno-v-slivenskoto-selo-sotiria-d-709407.html", "text": "Жестоко престъпление бе извършено в сливенското село Сотиря.7-годишно момиченце е било пребито и изнасилено.Намерено е вчера следобед в безпомощно състояние под един от мостовете. Откарано е веднага в сливенската болница, но лекарите не са успели да го спасят и то издъхнало.Сливенската полиция обяви, че издирва 21-годишния Мартин Стоянов Трифонов за извършени множество кражби. Оттам не уточниха веднага дали издирваният е свързан с жестокото престъпление. Местните хора го подозират, но никой от тях не е свидетел.Момиченцето щяло да е първокласничка наесен. Съселяните го описват като красиво, жизнено, селско дете.Полицаи, горски служители, пожарникари и гранична полиция са на крак. Издирването продължава. Тази сутрин около 9 ч. МВР разпространи снимки на мъжа и официално обяви, че го издирва във връзка с \"извършено тежко криминално престъпление в района на село Сотиря\".От полицията призовават забелязалите го да сигнализират на тел. 112 или в най-близкото районно управление, като гарантират анонимността им.", "date": "2019.08.16", "title": "Момиченце на 7 г. пребито и изнасилено в сливенското село Сотиря. Детето издъхна в болница"}
{"url": "https://offnews.bg/futbol/v-levski-otlagat-novi-transferi-do-zimata-709409.html", "text": "Ръководството на Левски обмисля възможността да отложи привличането на още нови футболисти чак до зимния трансферен прозорец, информират колегите ни от \"Тема Спорт\".На \"Герена\" са притеснени да не направят грешки в бързането на всяка цена да подсилят отбора. Притиснати от ситуацията, спортните хора в клуба може да напълнят съблекалнята с играчи със съмнителни качества.Шефовете на \"сините\" са обърнали внимание на директорите и скаутите, че няма да бъдат особено щастливи, ако пак се появи футболист, който не е готов за титуляр.Идеята е да бъде направен сериозен анализ на наличните играчи, на проблемните зони и цяла есен потенциалните попълнения да бъдат гледани внимателно, за да се изберат най-подходящите.", "date": "2019.08.16", "title": "В Левски отлагат нови трансфери до зимата"}
{"url": "https://offnews.bg/futbol/lokomotiv-plovdiv-otnovo-zagubi-ot-strasburg-i-napusna-liga-evropa-709408.html", "text": "Локомотив Пловдив приключи участието си в Лига Европа, след като загуби в реванша от Страсбург с 0:1. Пловдивчани отпадат с общ резултат 0:2.Кевин Зои реши мача още в 8-а минута, когато вкара гол за Страсбург и направи непосилна задачата пред Локомотив да навакса пасива от първия мач, когато също загуби с 0:1. Зои се разписа след асистенция на Димитри Линар. Той бе близо до втори гол за домакините в 36-а минута, но стреля в аут.Най-добрата ситуация за Локомотив се откри в 62-а минута пред Стивън Езе, който бе оставен непокрит в наказателното поле, но ударът му с глава премина покрай вратата.До края домакините доиграха без напрежение мача и с лекота се класираха за следващия кръг.Локомотив стигна до попадение в последната минута, когато Ален Ожболт прати топката в мрежата след пас на Георги Илиев, но голът бе отменен заради засада.", "date": "2019.08.16", "title": "Локомотив Пловдив отново загуби от Страсбург и напусна Лига Европа"}
{"url": "https://offnews.bg/obshtestvo/promeniat-marshruta-na-tramvaj-20-v-stolitcata-709396.html", "text": "Маршрутът на трамвайна линия №20 се променя от днес до 18 август, предупреждава Центърът за градска мобилност.От 4:30 часа на 16.08.2019 г. до 24:00 часа на 18.08.2019 г. той ще бъде удължен до ж. к. \"Красна поляна\", т.е. до сегашната крайна станция на трамвай №22.Мотрисите ще спират на всички съществуващи трамвайни спирки в удължения участък на маршрута.За посочения период, се закрива спирка \"Метростанция Опълченска\".", "date": "2019.08.16", "title": "Променят маршрута на трамвай 20 в столицата"}
