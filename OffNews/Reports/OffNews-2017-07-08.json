{"url": "https://m.offnews.bg/news/Zdrave_18753/50-balgari-umirat-na-den-ot-mrasen-vazduh-18-hil-na-godina_660031.html", "text": "50 българи умират на ден вследствие на мръсния въздух. Това прави близо 18 хиляди на година, заяви д-р Александър Симидчиев от белодробното отделение на болница „Лозенец” в София пред бТВ тази сутрин. \"Това буквално е епидемия, за която не се говори много\", заяви Симидчиев и коментира, че жертвите на мръсния въздух са повече, отколкото на катастрофите.България е втора по смъртност заради мръсния въздух, по данни на СЗО. Първа е Босна и Херцеговина, трета - Грузия. Изследването е направено в малко над 50 държави. Отличници са Исландия, Финландия и Швеция. През 2016 г. страната ни е била на трето място в класацията.Замърсяването на въздуха ни е над 3 пъти по-високо от средноевропейското, коментира лекарят.Смъртността от белодробни заболявания не се дължи само на въздуха. Виновни са и цигарите. Например Босна и Херцеговина не е много по-мръсна от България, но е на първо място по смъртност, защото там пушачите са повече, заяви той.Един от основните замърсители на въздуха са фините прахови частици с размер под 2,5 микрона. Техен основен източник са колите, горенето на твърди горива и дори настилките, по които минават колите, които при триенето образуват такива частици. За да се намалят нивата на прахови частици, трябва да се поставят катализатори на колите, да вървим постепенно към отказ от отопление на твърдо гориво и да мием улиците редовно, посочи специалистът.", "date": "2017.07.08", "title": " 50 българи умират на ден от мръсен въздух, 18 хил. на година"}
{"url": "https://m.offnews.bg/news/112_6/Verizhna-katastrofa-s-5-koli-v-Sofiia_660035.html", "text": "Верижна катастрофа с 5 автомобила е станала на кръстовището на булевардите „Цар Борис III“ и „Акад. Иван Гешов“ снощи, съобщи агенция \"Фокус\", като цитира пресцентъра на МВР.Сигналът за инцидента е подаден около 22.50 часа.Няма пострадали, нанесени са само материални щети на автомобилите.Изясняват се фактите и обстоятелствата около инцидента.Според Нова тв виновният за катастрофата шофьор - управлявал \"Пежо\" - е избягал.", "date": "2017.07.08", "title": " Верижна катастрофа с 5 коли в София"}
{"url": "https://m.offnews.bg/news/Horoskop_18798/Horoskop-za-8-14-iuli_658748.html", "text": "Пред вас са трудни 7 дни, вероятни са делови, финансови и лични грижи. Овните не се плашат от динамиката, жадуват за по-сериозни промени. До вторник ще изясните важни въпроси, включително бъдещи свои партньорства, дръжте под контрол амбициите за лидерство в екип. В сряда и петък се пазете от спорове, доводите на опонентите ви са по-силни, някои са и на по-висок пост. Част от знака са в отпуск и гледат да уредят лични неща, нека се пазят от чужда намеса в живота. Ако приключвате връзка, чакат ви по-приятни мигове.И за вас периодът не е безгрижно-отпускарски, но сте известни с трудолюбие и упоритост, та ще се справите с проблемите в работата и вкъщи. Още повече Телците разчитат на пълна подкрепа от най-близки, а и добре се допълват във всичко, което предприемат заедно. Няма да мине без спорове – например в петък, а и следва да бъдете по-внимателни със здравето. Усилията ви са най-плодотворни в понеделник и четвъртък, шефове и влиятелни познати ще го оценят. Отделяйте време на обичаните си, да чувстват интерес към делата си.Лятото ви прави по-нетърпеливи в работа и лични отношения, до вторник едва ли ще ускорите срещата с късмета. Близнаците да покажат професионалните си умения, мнозина точно сега трябва да убедят влиятелните си покровители, че заслужават подкрепата им и занапред ще действат още по-ефективно по печеливши идеи. Някои от знака не влагат чак толкова сърце в начинанията, май се увличат във флиртове и авантюри. Може да промените семейното си положение, но преценете по-сериозно дали избраникът ви подхожда наистина.Започващото 7-дневие ви поставя в по-слаба делова позиция, но ако сте смели в начинанията си, можете да пожънете добри плодове. Група Раци май виждат различни шансове за изява и печалби пред себе си, колебаят се с кое първо да се хванат, съответно и да го довършат. Други са прицел на клюки и докато не си изяснят нещата с приятелска помощ, няма как да се справят със задачите, а и със свои пропуски. До вторник-сряда нещата са под контрол, после започват разправии с близки, възникват още пречки. И в любовта бъдете по-решителни.Тези дни ви водят към проблеми, които ще ви карат да променяте плана си, ред стъпки и да отлагате. Ако бъдат засегнати идеите ви за развлечения и отдих, няма да ви е драго, но благоразумно ще го преглътнете. Едни Лъвове полагат по-сериозни усилия за обогатяване на професионалните си знания и умения, втори показват завидно старание в настоящата дейност, а трети ще бъдат по-бдителни за колегиални интриги. До четвъртък резултатът е доста хубав и за финансите, и за престижа ви. Някои прекарват чудесни мигове с любимия... Сега напред излиза въпросът за отношенията с по-близки хора. Някои Деви са разочаровани от колеги и бизнес партньори, в деловата сфера въртят интриги, може да ги подтикнат към по-сериозни промени в работата. Е, част от знака ще извлекат полза, понеже „двама се карат, трети печели”, а не това е важното в ситуацията. От уикенда не се месите в споровете даже на роднините си, дано се усетят, че не споделяте идеи с тях. В сряда ще защитите позицията си ясно, обмисляте си новите планове. Ако трябва, и на любимия ще го демонстрирате.И за вас дните са по-напрегнати, в работата има пречки, а вие трябва да избягвате намеса в спорове на колеги, съседи, роднини, даже на домашните. Везните са тактични и ще съумеят да пазят близките си от грешки. Важно е обаче задачите да не изостават, и да не бъдете ощетени от интриги на хора в екипа си, други познати. В понеделник ще изоставите своя план заради чужди идеи – трудности бол, а искате всичко да е мирно и тихо. Отлагате сериозните разговори с любимия. От сряда ще имате възможност да се изявите, и то сами.Пълни сте с енергия и амбиции, сега това може да ви подведе при взимането на важните решения. Скорпионите да не се претоварват физически, няма да свършат много повече работа от обикновено. Едни се мъчат да разчистят сметки със стари опоненти, други искат да демонстрират творчески подход, да направят кариера. Някои печелят добре до вторник, а е важно да привлекат и симпатии, така че да не рискуват с непремерени думи и действия. Търсете прости решения и не бързайте за нови партньори, в любовта няма победители.Това 7-дневие идва с куп делови и лични задачи, трябва да действате много внимателно. И не разчитайте толкова на подкрепа от приятели и други близки. Стрелците да се готвят за спорове и противопоставяне, до сряда може да им се наложи да сменят деловите партньори. Ако сте искрени, ще признаете, че сега проблемите се коренят във финансите, май сте загрижени само за своя интерес. От четвъртък се помъчете да преодолеете някои недостатъци в работата, иначе съперничествата ще погубят добри идеи. Ако обичате, няма място за хитрини.През тези 7 дни забавяте темпото, но не защото времето е подходящо за отдих. По-вероятно е Козирозите да отделят повече внимание на отношенията си с близки хора, трябва да ги окуражат и подкрепят, ако се натъкват на трудности в тяхна работа. Знаете колко е важна помощта в такива моменти, нищо чудно да имате да връщате някому подобен жест. Няма да е лесно, но вие тактично ще заздравите редица охладнели връзки. От сряда в деловата сфера се появяват нови пречки, нужни ви са коректни и компетентни сътрудници, намерете си ги.До вторник ще си позволите приятни часове в обкръжението на най-обичани, а ако има неизяснени въпроси между вас – оправяйте ги сами, не според съвета на познати и близки. От сряда Водолеите ще се натъкват на повече спънки в работата, занапред трябва да си върнат самочувствието на лидер в екип или организация, да сплотяват всички за упорита работа. Ще успеете. Ако имате влиятелни покровители, ще привличате симпатии и към техните идеи, това също говори за вашата коректност към хората, с които искате да се обвържете.От уикенда атмосферата в обкръжението ви се нажежава, но вие благоразумно избягвате да се месите в спорове на колеги, познати. С близките е редно да се изясните, да обсъдите как ще се справите с общи проблеми. Рибите се мъчат да не задълбочават споровете, но позицията им е категорична и от сряда до петък това ще си проличи недвусмислено. Спокойно отстоявате мнението си и в службата, интригантите ще разберат, че няма да ви пречупят. Е, финансовите трудности не са малки, но вие дискретно ще упорствате и ще се справите с тях.", "date": "2017.07.08", "title": " Хороскоп за 8 – 14 юли"}
{"url": "https://m.offnews.bg/news/Futbol_18793/Borimirov-spasiava-zname-na-Levski-v-Cherna-gora_660030.html", "text": "Любопитна случка извън терена по време на гостуването на Левски на Сутиеска в реванша от първи квалификационен кръг на Лига Европа разказва на страниците си спортния всекидневник \"Меридиан Мач\".Мачът между Сутиеска и Левски, завършил 0:0, съвсем не мина без ексцесии. Домакините дълго време преди срещата тръбяха, че се притесняват от българската агитка, но всъщност самите те създадоха проблемите на стадиона в Никшич.Още в средата на първото полувреме полиция нахлу в сектора на гостуващите фенове без основателна причина.Малко по-късно бяха атакувани и “сините” шефове в сектор “А”, като по тях бяха хвърляни предмети и бяха обиждани на “цигани”. Въпреки това нашите не се поддадоха на провокациите и запазиха спокойствие по местата си.Това обаче не бе всичко. Апогеят дойде, когато полицай без видима причина взе знаме от българската агитка.След края на срещата обаче то героично бе върнато на феновете. Това бе сторено от юношата Деян Иванов, който налетя на униформения и измъкна знамето от ръцете му.Помощ в това начинание му оказа и спортният директор Даниел Боримиров, наричан гальовно от феновете Дедо Боре.Преди и след мача пък имаше леки схватки между местни фенове и българските ултраси, но за щастие до по-сериозни сблъсъци не се стигна.", "date": "2017.07.08", "title": " Боримиров спасява знаме на Левски в Черна гора"}
{"url": "https://m.offnews.bg/news/Sport_18752/Sportat-v-efir-na-8-iuli_660027.html", "text": "Много спорт ще има в ефира на телевизиите в днешния очертаващо се дъждовен ден. Безспорно най-интересното събитие е мачът на Григор Димитров срещу Дуди Села на \"Уимбълдън\". Той е  първи на Корт №3 в програмата за събота. Срещата ще започне в 13,30 часа българско време.10:00 Волейбол: Гран при /жени/: Италия – САЩ Mtel sport 112:00 Формула 1: Гран при на Австрия /тренировка/ Диема спорт 213:00 Колоездене: Обиколка на Франция Евроспорт13:30 Тенис: Уимбълдън Евроспорт 214:00 Волейбол: Гран при /жени/: Китай – Русия Mtel sport 114:35 Джансу Сунин – Шанхай Шенхуа Mtel sport 215:00 Формула 1: Квалификация за Гран при на Австрия Диема спорт 216:30 Волейбол: Гран при /жени/: Германия – Казахстан БНТ HD16:30 Волейбол: Гран при /жени/: Бразилия – Сърбия Mtel sport 116:30 Голф: Irish Open Mtel sport 218:45 Бокс: Гала в Лудвигсхафен Диема спорт19:00 ЕП до 19 години: Португалия – Швеция Евроспорт20:00 Волейбол: Гран при /жени/: България – Корея БНТ HD20:00 Спидуей: СК в Полша Mtel sport 122:00 Васко да Гама – Фламенго Sport+ HD01:00 Коринтианс – Понте Прета Sport+ HD02:30 НАСКАР Mtel sport 105:00 Волейбол: Световна лига /финал/ БНТ 1/БНТ HD", "date": "2017.07.08", "title": " Спортът в ефир на 8 юли"}
{"url": "https://m.offnews.bg/news/Obshtestvo_4/Vremeto-dnes-s-temperaturi-ot-27-do-35-gradusa_660028.html", "text": "Времето днес ще бъде горещо и слънчево в цялата страна, а максималните температури ще варират от 27 до 35 градуса. Минималните ще се движат диапазона между 9, в планинските райони, и 17 градуса.През целия ден ще бъде слънчево, само на места в Северна България ще се развива облачност, а по-късно - и в планинските райони. На места там ще превали, но няма да има съществени валежи. Ще духа слаб до умерен северозападен вятър, преди пладне в източните райони - южен вятър, информира НИМХ към БАН. Температурата на морската вода ще е между 22 и 25 градуса. ", "date": "2017.07.08", "title": " Времето днес с температури от 27 до 35 градуса"}
{"url": "https://m.offnews.bg/news/Obshtestvo_4/Varena-tcarevitca-vkara-semejstvo-v-bolnitca_660025.html", "text": "Майка и четирите ѝ деца са настанени рано тази сутрин в инфекциозното отделение на МБАЛ-Благоевград с хранително отравяне след консумация на варена царевица, предаде БГНЕС.Царевицата е закупена от ромската махала в Благоевград и е довела семейство Шаламанови до хранително отравяне. Майката е на 29 години, а децата и са на 12, 5, 4, 2 години, а семейството има и бебе. Бащата на децата има същите симптоми, но е останал вкъщи, за да се грижи за бебето. ", "date": "2017.07.08", "title": " Варена царевица вкара семейство в болница"}
{"url": "https://m.offnews.bg/news/Sviat-_12/Vtora-nosht-nasilie-v-Hamburg-zapochnaha-aresti_660029.html", "text": "Втора нощ на насилие преживя Хамбург, а на фона на протестите заради срещата на Г-20 започнаха и арести, предаде Би Би Си. Само в една сграда бяха 13 души. Общо в ареста са близо 100 души, пише пък БТА.Служителите на реда и използваха сълзотворен газ и водни оръдия, за да разчистят улица \"Шултенблат\". Тази сутрин обстановката в квартал Шанценфиртел, където бяха съсредоточени протестите, е по-спокойна, но се очаква около 100 000 души да се включат в главния протест в днешния втори, заключителен ден на срещата.Съпроводените от насилие протести са на път да засенчат събирането на лидерите на водещите икономики и ЕС. За да ги охраняват полицаи влизат в сградите, стоят по покривите на кооперациите, в небето кръжат хеликоптери, които осветяват с прожектори района. Бронетранспортьори събарят барикадите на протестиращите.Полицаи казват, че са нападани от демонстранти с бутилки със запалителна течност, метални пръти, камъни. Няма достоверна информация за ранените сред протестиращите.Само до вчера ранените полицаи бяха 100, към днешна дата броят им е 197. Те не са сериозно пострадали, но говорителят на полицията в Хамбург Тимо Цил казва, че е потресен от насилието. \"Никога не сме се сблъсквали с такова равнище на омраза и насилие.\"В същото време не по-малко нажежена е обстановката и зад вратите, на срещата на лидерите на Групата на 20-те (19-те най-развити икономики плюс ЕС). Днес те ще се опитат да изградят мост над пропастта, която зейна в отношенията между Европа и САЩ по въпроси като свободната търговия и климатичните промени. Миналия месец американският президент обяви, че САЩ се оттеглят от споразумението за климатичните промени от Париж.Германският канцлер Ангела Меркел - домакин на срещата - каза, че разговорите са \"много трудни\".Преговарящите работиха и през нощта в опит да достигнат компромисен вариант на крайното изявление от срещата.Снимка: ЕПАНе толкова напрегнат е бил разговорът между американския и руския президент. Доналд Тръмп и Владимир Путин се срещнаха за първи път очи в очи.В срещата, продължила повече от планираното, двамата са обсъдили обвиненията в руска намеса в изборите в САЩ, след което двете страни имаха различни версии.Руският външен министър Сергей Лавров каза, че американският президент се съгласил, че не е имало намеса от Русия и е приел думите на Путин, който е отрекъл.Американският държавен секретар Рекс Тилърсън каза, че двете страни упорито са защитавали позициите си.Двамата са се съгласили да оставят миналото зад гърба си и занапред да работят за установяването на по-тесни връзки, отбелязва \"Ройтерс\".Републиканецът Тръмп нарече \"чест\" възможността да се срещне с руския си колега и заяви, че двамата очакват да се случат много положителни неща.След срещата държавният секретар Рекс Тилърсън каза пред репортерите, че на срещата на най-големите икономики в Хамбург Тръмп е усетил \"положителна химия\" към Путин.Срещата между Путин и Тръмп продължи около два часа и 15 минути.", "date": "2017.07.08", "title": " Втора нощ насилие в Хамбург, започнаха арести"}
{"url": "https://m.offnews.bg/news/Gimnastika_18776/Gratciite-ni-s-nov-avtoriteten-partnior_660034.html", "text": "Националният отбор по художествена гимнастика се сдоби с още един силен и авторитетен партньор, информираха от федерация по този спорт.Това е Университетска болница ”Александровска\", която ще осигурява медицинските грижи за грациите ни.Президентът на федерацията Илиана Раева и изпълнителният директор на здравното заведение доц. Костадин Ангелов подписаха договор за сътрудничество между БФХГ и най-старата, и една от най-големите болници у нас.Водещият университетски и лечебен център в България ще осигурява 24-часова грижа за състезателите и треньорите от националния отбор - индивидуално и ансамбъл.В договора за партньорство между БФХГ и \"Александровска\" болница са залегнали клаузи за медицински тестове и изследвания на състезателите, когато това е необходимо. Президентът на федерацията Илиана Раева не скри радостта си от подписания договор и сподели, че с 26-те самостоятелни клиники и 3-те референтни лаборатории, \"Александровска\" болница затваря кръга за абсолютното, професионално и пълно обезпечаване на националния отбор от гледна точка на здравословното и функционално състояние на гимнастичките.", "date": "2017.07.08", "title": " Грациите ни с нов авторитетен партньор"}
{"url": "https://m.offnews.bg/news/Futbol_18793/I-Lacho-Tanev-s-zhalba-sreshtu-razpredelenieto-na-Dora-Mileva_660032.html", "text": "Мениджърската агенция на Лъчезар Танев е подала жалба срещу разпределението на дълговете на ПФК ЦСКА АД.Справка на \"Тема Спорт\" в регистрите показва, че това е общо седмо възражение срещу списъка, изготвен от синдика Дора Милева.Предишните жалби са ог фирмата на феновете \"Ред Енимълс\", която спечели търга за активите на фалиралото дружество с оферта от 8 милиона лева.Другите са на Инвестбанк, треньора в школата Атанас Борносузов, \"Национална спортна база\", Тодор Иванов и Васил Младенов, който продаде свои земи на клуба през 2015 година, когато шеф беше Александър Томов.На 13 юли предстои заседание на съда, по време на което ще се гледа отделна жалба на ПФК ЦСКА АД срещу прието вземане на НАП.Останалите възражения ще бъдат гледани на същото заседание, или на друго няколко дни по-късно.Настоящото разпределение на дълговете предвижда изплащане на близо 40 процента от задълженията към НАП, както и на 100 процента от тези към бивши футболисти и служители на клуба.", "date": "2017.07.08", "title": " И Лъчо Танев с жалба срещу разпределението на Дора Милева"}
{"url": "https://m.offnews.bg/news/Tenis_18788/Video-pokazva-che-Vinas-Uiliams-e-nevinna-video_660038.html", "text": "Американската тенис звезда Винъс Уилямс няма вина за катастрофата в началото на юни, вследствие на която загина човек.Това показва ново видео, което вече е предадено на полицията. На кадрите се вижда, че Уилямс пресича кръстовището на зелена светлина, когато в колата й се врязва автомобила на пострадалия, който преминава на червено.В резултат на катастрофата 78-годишният Джеръм Барсън умира от нараняванията си дни по-късно, а семейството му се закани да съди по-голямата от сестрите Уилямс.С новите доказателства обаче съдът едва ли ще накаже тенисистката, която макар и разстроена от инцидента, стигна до четвърти кръг на \"Уимбълдън\".Първоначално от полицията хвърлиха вината върху Винъс, но с оглед новите доказателства вече промениха мнението си.", "date": "2017.07.08", "title": " Видео показва, че Винъс Уилямс е невинна (видео)"}
{"url": "https://m.offnews.bg/news/112_6/Balgarin-zastrelian-vav-Filipinite_660039.html", "text": "Българин е бил застрелян във Филипините, съобщи онлайн изданието \"Манила таймс\".Според информацията Орлин Грозданов Стоев е бил въвлечен в скимиране и източване на пари от банкомати.Мъжът е 38-годишен.Бил е убит от маскирани нападатели към 22.20 ч. в четвъртък в град Кесон.На 14 юни охранител арестувал Стоев, докато правел различни транзакции в банка, които породили съмнения. Властите иззели от него 15 \"клонирани\" банкови карти, джобен wi-fi приемник и много пари в брой.Стоев бил арестуван за обир на банковати на 6 ноември 2016 г. в град Булакан, но е бил освободен под гаранция.", "date": "2017.07.08", "title": " Българин застрелян във Филипините"}
{"url": "https://m.offnews.bg/news/Futbol_18793/TcSKA-1948-privleche-obeshtavasht-branitel_660040.html", "text": "Третодивизионният ЦСКА 1948 привлече Денис Пидев. С дългогодишен стаж в професионалния футбол и борбения си дух футболистът е амбициран да помогне на \"червените\" за спечелване на промоция за Втора лига.Денис Пидев е роден на 1.12.1992г. Играе като краен бранител. За последно носи екипа на Локомотив (София) във Втора лига.Играл е още за Чавдар (Етрополе), Верея (Стара Загора) и Марек, като с тима от Дупница играе в най-високото ниво на българския футбол през сезон 2014/2015.Междувременно от клуба, избрал честния път към върха, обявиха кастинг за набиране на таланти за Детско-юношеската школа на клуба. Родените през 1999 г., 2000 г., 2001 г., 2002 г., 2003 г. и 2004 г. могат да заповядат на 22 и 23 юли в спортен комплекс \"Бонсист\", където да покажат своите футболни умения.Кастингът започва в 09:00 часа, а участниците трябва да бъдат с подходяща екипировка и футболни обувки. Юношите ще бъдат селектирани от директора на школата на \"червените\" Георги Кьосев и неговите помощници.Ръководството на ЦСКА 1948 взе решение всички деца и юноши да бъдат освободени от такси и да им бъде осигурена безплатна екипировка. За предварително записване може да се обадите на телефон +359 898 357 829 (Георги Кьосев).", "date": "2017.07.08", "title": " ЦСКА 1948 привлече обещаващ бранител"}
{"url": "https://m.offnews.bg/news/Obshtestvo_4/18-300-studenti-s-evrostipendii_660042.html", "text": "18 331 студенти получиха европейски стипендии през летния семестър на академичната 2016/2017 година. От тях 9594 взеха за висок успех, а 8373 – за специални постижения по време на обучението си, съобщи МОН.За европейските стипендии са кандидатствали 26 843 младежи.Изплатените средства през този семестър са 9 742 050 лв. и са осигурени от Оперативна програма „Наука и образование за интелигентен растеж“. Размерът на стипендиите за успех беше увеличен от 120 лв. на 150 лв. на месец, а на еднократните стипендии за специални постижения – от 200 лв. на 300 лв. За отлични оценки младежите получиха общо 750 лв. за петте учебни месеца. Те можеха да кандидатстват и за до три специални стипендии.Средният успех за получаване на стипендия за успех беше много добър (5,47), а за специални постижения – отличен (5,56). 2854 студенти бяха класирани с пълно отличие. Най-възрастният, получил стипендия, е на 72 г. и учи „Педагогика“ в Пловдивския университет „Паисий Хилендарски“. Най-младият е на 18 г. и учи „Хотелиерство“ в Университета по хранителни технологии в Пловдив.Най-много стипендии за успех са получили студентите в специалностите „Педагогика“ – 1156, „Комуникационна и компютърна техника“ – 1040, и „Информатика и компютърни науки“ – 891. Младежите, които се обучават в специалност „Икономика“, са лидери по брой получени стипендиите за специални постижения. Такива са взели 1562 бъдещи икономисти. Следват обучаващите се в „Медицина“ – 718, и в „Право“ – 574. С най-висок успех са класираните студенти от специалностите „Металургия“ (6,00), „Теория на изкуствата (5,93) и „Материали и метериалознание“ (5,92). Получилите специални стипендии с най-добри образователни резултати се обучават в „Металургия“ (6,00), в „Материали и металознание“ (5,99) и в „Теория на изкуствата“ (5,94).", "date": "2017.07.08", "title": " 18 300 студенти с евростипендии"}
{"url": "https://m.offnews.bg/news/Obshtestvo_4/D-r-Gagova-Po-dobre-sam-goliam-uspeh-e-da-moga-da-disham_660037.html", "text": "Д-р Албена Гагова, която бе зверски нападната от баща на новородено в болница \"Шейново\",  вече се чувства по-добре и се възстановява от шока, причинен и от разярения мъж.Това заяви самата тя в студиото на бТВ тази сутрин: \"Физически съм по-добре, голям успех за мен е да мога да дишам. Въздухът е прекрасен, върнах си нормалните човешки способности - да усещам вкус, да дишам и да спя\". \"Надявам се отново да се върна на работа в \"Шейново\", каза тя за радост на всичките ѝ пациенти, които я подкрепиха.Тя каза, че е изключително развълнувана от подкрепата на колегите си от страната и болница \"Шейново\" и тази от страна на пациентите ѝ. Въпреки това тя все още е силно афектирана от случилото се и заяви, че ще ѝ трябва още време, за да се възстанови психически от агресията на Владимир Стоянов. Той я нападна на 1 юли след отказ да му даде плацентата на новороденото му бебе, пращайки я в болница с комоцио, счупен нос и множество травми в областта на лицето. \"Не мога да си обясня как деца посягат на учители, на медици, това се корени в първите 7 години на възпитанието ни\", коментира тя действията на мъжа, \"не знам каква е причината за агресията, не знам каква е тази привързаност към тази плацента\".Тя разказа, че в деня на нападението е видяла за първи път своя нападател и каза, че дори да го види пак, не би му казала нищо: \"Нищо не искам да му казвам\".\"Психиката на този човек е много далеч от моята, не мога да си обясня какво е в главата му, за какво му е трябвала тази плацента, вероятно за научните му опити, нямам представа\", заяви тя след въпрос дали знае защо бащата толкова силно е искал да вземе плацентата на детето си.Искам да си върна живота обратно и да продължа напред, каза още д-р Гагова.", "date": "2017.07.08", "title": " Д-р Гагова: По-добре съм, голям успех е да мога да дишам"}
{"url": "https://m.offnews.bg/news/Sviat-_12/Putin-i-Tramp-kakvo-kazva-ezikat-na-tialoto-za-sreshtata-im_660044.html", "text": "Думите на политиците често са премерени и преценени според посланието, което те искат да отправят чрез медиите, но държанието и жестовете им понякога подсказват друго, различно от съзнателно внушаваното. Докато те се стараят да контролират казаното, езикът на тялото им е доста по-\"честен\" и разкрива неща, които те може би не винаги искат да покажат.Какво сочи анализът на езика на тялото на Владимир Путин и Доналд Тръмп от срещата им в Хамбург разкрива експертът Мери Сивиело пред Би Би Си.Получавате усещането, че и двамата са много самоуверени, нали?Но езикът на тялото на единия е много, много различен от този на другия. Погледнете внимателно ръкостискането в началото, съветва Сивиело. Първоначално няма доминиращ - първо ръката на единия е отгоре, после - на другия. След това Тръмп прави нещо интересно - потупва с другата си ръка ръката на Путин.Това е жест за надмощие. Ако срещате някого, от когото ви е страх или сте несигурни в себе си, никога няма да се протегнете допълнително, да го докоснете отново, казва Мери.Нещо повече - Тръмп повтаря този сигнал за надмощие, докато двамата с Путин стоят рамо до рамо. Тогава американският президент потупва по гърба руския си колега.След това двамата сядат на столове, а пред тях са отразяващите срещата им журналисти.Първото нещо, което забелязах, докато седяха на столовете беше, че Тръмп се чувстваше много по-комфортно от Путин, казва експертът.Путин е по-дребен от Тръмп и изглежда по-малък седнал - нещо, което явно се опитва да компенсира, като слага ръце на облегалките. В това време ръцете на Тръмп са върху бедрата му със събрани и опрени един в друг пръсти на двете длани - действие на мачо, коментира Мери Сивиело. Путин издава, че е малко напрегнат, като с едната си ръка държи пръстите на другата.Когато се обръща към аудиторията, Тръмп гледа хората открито в очите, докато Путин гледа надолу през повечето време. Хвърля им бърз поглед накрая, което подсказва, че той дори не иска да бъде там, че смята присъствието си за безполезно, казва още Мери Сивиело.", "date": "2017.07.08", "title": " Путин и Тръмп: какво казва езикът на тялото за срещата им"}
{"url": "https://m.offnews.bg/news/Futbol_18793/Manchestar-IUnajted-obiavi-transfera-na-Lukaku_660043.html", "text": "Английският футболен гранд Манчестър Юнайтед официално обяви, че е постигнал договорка с Евертън за трансфера на белгийския нападател Ромелу Лукаку.За подписа на играча се бореше и шампиона Челси, но явно не е бил достатъчно настойчив.Според английските медии \"червените дяволи\" ще платят първоначално 75 милиона паунда, като допълнителни 15 милиона ще бъдат включени под формата на бонуси.В съобщение, публикувано на сайта на Юнайтед, се подчертава, че окончателното финализиране на трансфера ще се случи, след като белгиецът премине медицински прегледи и уточни личните си условия.Според \"Скай спортс\" в сделката е включен и капитанът Уейн Рууни, който ще се завърне в Евертън.Други медии твърдят, че завръщането на капитана на Юнайтед на \"Гудисън\" е договорено независимо от сделката за Лукаку, уточнява Спортал.В момента белгиецът е в Лос Анджелис, където ще премине медицински прегледи. 24-годишният играч е там заедно с Пол Погба. Двамата ще изчакат в Калифорния останалите си съотборници, които ще отлетят за САЩ в неделя.", "date": "2017.07.08", "title": " Манчестър Юнайтед обяви трансфера на Лукаку"}
{"url": "https://m.offnews.bg/news/Zvezdi_18810/Paparatci-shtraknaha-bliznatcite-na-Amal-i-Dzhordzh-Kluni-snimki_660036.html", "text": "Папараци заснеха едномесечните близнаци на Джордж и Амал Клуни, разказва Дейли Мейл. Двойката беше забелязана да слиза от частен самолет в Италия, носейки в кошнички малките Ела и Александър.След появата на бебетата на бял свят на 6 юни, семейство Клуни са изключително притеснени за сигурността в дома си. Причина за това са заплахи към актьора, получени в миналото. За това и двойката реши да напусне дома си във Великобритания и да се нанесе в къщата си на брега на италианското езеро Комо.Докато се изнасят, ловки папараци успели да \"щракнат\" Клуни с близнаците на ръце.Оказва се, че Джордж до такава степен е обезпокоен, че разбирайки за бременността на Амал, наел бивши агенти на тайните служби, за да им помогнат да подобрят сигурността си.Джордж Клуни се ожени за Амал преди 3 години. След сватбата, актьорът купи имението им във Великобритания, което е на стойност 7,5 милиона долара.", "date": "2017.07.08", "title": " Папараци щракнаха близнаците на Амал и Джордж Клуни (снимки)"}
{"url": "https://m.offnews.bg/news/Dom_18814/Vizhte-noviia-dom-na-Selena-Gomez-galeriia_660041.html", "text": "Сърцето иска това, което иска, а за Селена Гомез това е нов дом в Студио Сити, Калифорния.Певицата се поглези, като си купи прекрасен нов дом с четири спални за над 2 милиона долара, който е само на 30 минути път с кола от къщата на новия ѝ приятел - The Weeknd's.Новият дом на Селена е построен през 1951 г. и е изцяло ремонтиран с най-съвременните уреди в зашеметяващата бяла мраморна кухня.В хола има достатъчно място за Гомез да се отпусне и да кани приятелите си, когато ѝ дойдат на гости.Основната спалня има не едно, а две вградени шкафчета, което означава, че The Weeknd има достатъчно място да остави риза или чифт бельо в къщата на приятелката си. Освен това към стаята има баня със спа вана.Навън ще откриете плувен басейн с каменни орнаменти, зона за барбекю и голямо пространство, където изпълнителката на Bad Lair може спокойно да превърне в звукозаписно студио.", "date": "2017.07.08", "title": " Вижте новия дом на Селена Гомез (галерия)"}
{"url": "https://m.offnews.bg/news/112_6/Varnenskata-politciia-na-lov-za-dilari-i-prostitutki_660053.html", "text": "Варненската полиция арестува четирима мъже, част от дилърска банда, като при акцията са хванати над 290 гр. кокаин.Задържаните са добре познати на полицията. При извършените проверки са намерени и иззети 296 гр. кокаин, 3,40 кг. свежа тревиста маса, 3, 66 гр. суха тревиста маса и електронна везна.Двама от дилърите са били задържани при проверка на автомобила им. Те са опитали да осуетят полицейската проверка, като не са изпълнили разпорежданията на органите на реда. От автомобила, с който са се придвижвали, са иззети 1,50 гр. амфетамин.По време на операцията, в момент на предоставяне на сексуални услуги срещу заплащане, са задържани и две жени. Общо 14 са задържаните за същото престъпление в града.", "date": "2017.07.08", "title": " Варненската полиция на лов за дилъри и проститутки"}
{"url": "https://m.offnews.bg/news/Tenis_18788/Grigor-Dimitrov-na-1-8-final-na-Uimbaldan-sled-pobeda-nad-Dudi-Sela-o_660050.html", "text": "Григор Димитров се класира за осминафиналите на \"Уимбълдън\" след победа над Дуди Села (Израел).Българинът спечели категорично първите два сета: 6:1, 6:1, след което Села се отказа.Григор спечели първия сет срещу Села с 6:1 и в началото на втория мачът бе прекъснат, защото Села поиска медицински таймаут. След 10-ина минути той се върна на корта и играта бе подновена. 49 минути след началото на двубоя българинът водеше с пробив във втория сет и резултат 3:1 гейма. Той спечели сета с 6:1, след което израелецът се отказа да продължи и стисна ръката на победителя на мрежата.Беше изминал точно един час.Днешният мач бе петият между двамата тенисисти. И четирите предишни са завършили с победа за 26-годишния българин.Статистиката от двубоя днес показва красноречиво надмощието на 11-ия в света Димитров: 5 аса срещу нито един на Села, нито една двойна грешка при две за израелския тенисист, 81% вкаран първи сервис и 83% спечелени точки от вкарания първи сервис за Григор. Резултатите от втория му сервис са още по-впечатляващи - 86% спечелени точки. 82 са процентите на точките, спечелени на мрежата, само 7 са непредизвиканите му грешки при 26 за съперника, чиито проценти трудно минават 50 по някои показатели, а при останалите варират между 17% и 48%В първия кръг на турнира от Големия шлем Григор победи Диего Шварцман, във втория - Маркос Багдатис. Следващият съперник на първата ни ракета може да е легендарният швейцарски тенисист и седемкратен шампион на турнира от Големия шлем Роджър Федерер, който ще спори с Миша Зверев за място сред тенисистите, преминали във втората седмица.", "date": "2017.07.08", "title": " Григор Димитров на 1/8-финал на Уимбълдън след победа над Дуди Села (обновена)"}
{"url": "https://m.offnews.bg/news/Politika_8/BNB-nosi-otgovornost-za-sluchiloto-se-s-KTB-kategorichen-e-Plevneliev_660048.html", "text": "БНБ носи отговорността за случилото се с Корпоративна търговска банка. Това смята президентът (2012-2017) Росен Плевнелиев, който коментира пред \"Дарик\" както работата на регулатора, така и разсекретяването на втората стенограма от проведената в президентството среща по повод краха на банката на Цветан Василев.Според него разсекретяването руши доверието:\"Оттук нататък всеки политик ще ходи в президентската институция с друга подготовка и по друг начин. Вече дори няма и да питат, a ще знаят, че всяка стенограма, във всеки един момент може да бъде разсекретена, което означава, че не бива да очакваме честен дебат в тази институция, което е жалко\", заяви Плевнелиев.Стенограмата за КТБ бе разсекретена от наследника му ген. Румен Радев.По думите на Плевнелиев през юли 2014 г. държавата е била в \"изключително опасно положение\", в което е могло да се срине цялата икономика. Затова и е свикал политическите консултации в президентството.\"Хората бяха по улиците, теглиха парите от банковите си сметки в не една банка. Изтеглиха се над 800 милиона за един ден. Това беше изключително опасно положение, в което можеше да сринем цялата си икономика и цялата си държава и да се върнем 20 години назад. Затова беше толкова важно да се внимава какво ще се каже и какво няма да се каже\", заяви Плевнелиев. Той обясни, че консултациите са били с цел да се успокои народът, който бил в паника. Спроед него ситуацията е сринала авторитета на управителя на Българската народна банка Иван Искров и политиците е трябвало да намерят решение въпреки провала на БНБ. Той бе категоричен: БНБ не е предприела необходимите действия за спасяването на КТБ.\"На тези консултации вие виждате, че нямаше как ние да диктуваме на независимия орган – управител и управителен съвет на БНБ кога точно и какво да направят. Ние единствено може да се придържаме към права и процедури. БНБ след това месеци наред не предприе необходимите действия. Ние очаквахме да отворят банката след 2-3 седмици и търсихме как да се финансира по един справедлив начин, (търсихме - бел. ред.) възстановяване пари на хората според закона - до 100 хиляди евро. Същевременно агонията на тази банка беше продължена и това няма нищо общо нито с решение на политическите лидери, нито с решение на тези консултации. Това е решение, което суверенът, в този случай БНБ, носи\", заяви Плевнелиев.Държавата \"трябва да си оправи регулаторите, които да бъдат независими и които да могат да гарантират правила за всички\", а не \"шефът на регулатора да пее по баровете\".За управителя на БНБ президентът заяви: \"Самият Искров бягаше отговорност, но не отвъд БНБ, а прехвърляйки я на други членове на БНБ\". Той бе категоричен, че Управителният съвет на БНБ са хората, които носят отговорността за всичко, което се случва в КТБ. „Там има одитори, как така БНБ не проверява да ли са фалшиви данните“, попита бившият държавен глава.", "date": "2017.07.08", "title": " БНБ носи отговорност за случилото се с КТБ, категоричен е Плевнелиев"}
{"url": "https://m.offnews.bg/news/Futbol_18793/Levski-s-novite-popalneniia-sreshtu-Hajduk_660054.html", "text": "Наставникът на Левски Николай Митов ще може да разчита на последните две нови попълнения Нелуц Рошу и Жорди Гомес за мачовете с Хайдук, информираха от \"синия\" клуб.Халфовете вече са картотекирани в УЕФА и ще могат да играят в двубоите от втория предварителен кръг на Лига Европа.Левски възлага големи надежди на двамата, тъй като те идват от сериозни отбори.Рошу бе привлечен от шампиона на Румъния Виторул (Констанца), а Гомеш пристига от Райо Валекано.Ако Левски успее да отстрани Хайдук, то той ще е поставен в третия предварителен кръг на Лига Европа. Това е така, защото сините ще вземат коефициента на хърватите, който е 11.550.Така българският тим ще избегне тимове като Зенит, Атлетик Билбао, Галатасарай, Фенербахче, Милан, ПСВ, Евертън и много други сериозни отбори.Жребият за този кръг на надпреварата ще се проведе на 14 юли или ден след първия двубой между Хайдук и Левски.Ако Ботев (Пловдив) отстрани Бейтар (Йерусалим), то той ще вземе коефициента на израелците, който е 5.875. Той обаче няма да е достатъчен на пловдивчани да са поставени в третия предварителен кръг.", "date": "2017.07.08", "title": " Левски с новите попълнения срещу Хайдук"}
{"url": "https://m.offnews.bg/news/112_6/Dve-katastrofi-za-5-minuti-na-Trakiia_660052.html", "text": "Две катастрофи станаха на магистрала \"Тракия\" в рамките на няколко минути. Инцидентите са възникнали на 164-тия и 165-тия километър, съобщават от МВР.И двете катастрофи са с участието на по два леки автомобила.За произшествията е съобщено на 112 около 13:30 часа, като няма сериозно пострадали. За един от участниците в ПТП има съмнение, че е получил фрактура на крака.Движението по автомагистралата не е спряно, пътни полицаи подпомагат преминаването в участъците, където са възникнали катастрофите. Водачите да шофират в района с повишено внимание.", "date": "2017.07.08", "title": " Две катастрофи за 5 минути на \"Тракия\""}
{"url": "https://m.offnews.bg/news/DW_18800/Putin-Tramp-i-printcipat-na-malkite-stapki_660055.html", "text": "Напредък в Сирия?Срещите в големия спорт почти винаги се превръщат в големи обществени събития. Когато един срещу друг на ринга застават Владимир Кличко и Тайсън Фюри, милиони зрители насочват вниманието си към предстоящата схватка. Въпреки това дори възбудата около боксовите мачове бледнее пред първата среща на двама други глобални водачи - Владимир Путин и Доналд Тръмп. Дали Путин ще пребледнее от силното ръкостискане на Тръмп? Ще издържи ли Тръмп на леденостудения поглед на Путин? Кой от двамата ще клекне първи?Всички, които очакваха някаква сензация, бяха разочаровани. Срещата премина в обичайното русло. Ръкостискането между двамата изглеждаше нормално. А в един момент те дори се спогледаха почти приятелски. На лицето на Путин се появи нещо като усмивка, за разлика от леденото изражение при срещата му с Барак Обама на предишната среща на върха на Г-20. Тръмп пък обяви, че за него било \"чест\" да се срещне с Путин. Тръмп и Путин имат различия по много въпроси. Но те ги преодоляха със символично избрания час на тяхната среща. Тя се състоя точно в момента, когато на срещата на върха на Г-20 трябваше да бъде обсъдена ключовата тема за климата, на която канцлерката Меркел държи особено много. Доналъд Тръмп все пак участва в първата фаза на разговорите, но е ясно, че състоянието на екосистемата не е негов първостепенен приоритет.Срещата между Тръмп и Путин обаче само отчасти оправда големите очаквания. Вместо планираните 35 минути, тя продължи над два часа. Двамата президенти договориха заедно с регионалните актьори примирие в югоизточна Сирия, което трябва да влизе в сила в неделя. Вечните мърморковци сигурно ще кажат, че това е само капка в морето. Но и най-малкият напредък е от значение за Сирия. Колкото и скромен да е резултатът от тази среща, тя все пак маркира пробив от гледна точка на изявленията в навечерието ѝ. При посещението си във Варшава Тръмп атакува остро Путин. В речта си във Варшава, той го призова \"да прекрати дестабилизиращото влияние на Русия в Украйна\" и руската подкрепа за \"вражески режими\" като тези на Сирия и Иран. В отговор Путин откровено се подигра с търговско-политическите представи на Тръмп и разкритикува ограниченията в търговията и инвестициите. Те не били нищо друго, освен \"замаскиран протекционизъм\".В началото на своето президентство Доналд Тръмп се хвалеше с добрите си отношения с Путин. Следвайки старите си привички, Путин демонстрира въздържаност. Вероятно той се е надявал, че американско-руските отношения ще се подобрят след края на мандата на Обама, но въпреки това не позволи на никого да надникне в картите му.Възбудата около обвиненията, че Русия се е месила в американските президентски избори и по този начин е подкрепила Доналд Тръмп, постави двамата в извънредно неудобна ситуация. Путин отхвърли категорично обвиненията за намеса, а в същото време Тръмп настоя за уверения, че Русия няма да се намесва в американските вътрешни работи. С това двамата приключиха темата. След това се съсредоточихаа върху решаването на сирийския конфликт, въпреки че различните становища за бъдещето на Асад биха могли да торпедират техните усилия. И двамата изразиха различни становища за ситуацията в Украйна и по въпросите за борбата срещу тероризма. Вълненията преди срещата може би бяха прекомерни. Но сближаването между Тръмп и Путин, колкото и повърхностно да е, и при всички резерви, е отправна точка за конструктивни отношения.", "date": "2017.07.08", "title": " Путин, Тръмп и принципът на малките стъпки"}
{"url": "https://m.offnews.bg/news/Obshtestvo_4/Prebitiiat-27-godishen-mazh-v-Smolian-e-s-opasnost-za-zhivota_660047.html", "text": "Пребитият в Смолян 27-годишен мъж е с опасност за живота. Това заяви брат му пред бТВ.Към момента лекарите не се ангажират да кажат какви са точните поражения върху здравето му, допълни братът на пострадалия Георги Кадиев.В четвъртък по обед двама мъже са пребили 27-годишния Георги Кадиев на ул. \"Братан Шукеров\" в Смолян.Нападателите са на 21 г. и 23 г. от хасковска област и срещу тях е започнато бързо производство, съобщават от МВР - Смолян.Пострадалият е настанен за лечение в МБАЛ \"Св. Георги\" - Пловдив.Според информация на местното издание \"Отзвук\", 27-годишният Кадиев е със счупен на няколко места череп.Изданието пише, че в четвъртък по обед Георги, по прякор Гейзера, бил край ученическия пансион над Строителния техникум с момиче и още няколко младежи.В същото време край групата смолянчани пристигнали роми на 21 и 23 години. В един момент 15-годишното момиче решава да си тръгне. Тогава единият от тях направил опит да го спъне.Георги реагира остро и му нанася няколко удара с юмрук. \"Ние тука си пазим момичетата\", казал им 27-годишният младеж. Двамата побягват и всички си помислили, че историята е приключила. След малко обаче се връщат, въоръжени с дървени колове и пребиват Кадиев.Свидетели стават пет-шест младежи от квартала, но никой от тях не се намесил.Районният прокурор на Смолян съобщи, че нападателите ще бъдат привлечени като обвиняеми за хулиганство с изключителна дързост и причиняване на средни телесни повреди. Те ще бъдат задържани за 72 часа.Ще поискаме от съда налагане на мярка „задържане под стража”, добавя районният прокурор на Смолян Георги Карпаров.Междувременно сдружение „Родопски хайдути” обяви, че организира протестно бдение в подкрепа на Георги Кадиев, което ще е в смолянския квартал Устово.То ще започне пред \"Хаджичоневата къща\" до църквата \"Свети Никола\" днес от 18,30 ч.", "date": "2017.07.08", "title": " Пребитият 27-годишен мъж в Смолян е с опасност за живота"}
{"url": "https://m.offnews.bg/news/112_6/Strelba-v-Liulin-livanetc-e-v-tezhko-sastoianie_660045.html", "text": "Ливанец е в болница, след като бе прострелян по време на стрелба в столичния квартал \"Люлин\" 10, предаде Състоянието му е тежко, но няма опасност за живота. Ливанецът има статут на постоянно пребиваващ на територията на страната ни и от години живее у нас. Към момента полицията търси извършителя на престъплението и уточнява причините за него.", "date": "2017.07.08", "title": " Стрелба в \"Люлин\", ливанец е в тежко състояние"}
{"url": "https://m.offnews.bg/news/Futbol_18793/Lukaku-otbeliaza-transfera-v-IUnajted-s-shumen-kupon_660060.html", "text": "Новото попълнение на Манчестър Юнайтед Ромелу Лукаку едва не попадна зад решетките в Лос Анджелис, където прекарва ваканцията си.Белгийският национал наел вила в Бевърли Хилс и поканил приятели да се повеселят.Новината, че от Евертън са се съгласили да го продадат на Манчестър Юнайтед за рекордните 90 милиона паунда явно е вдигнала настроението на футболиста и гостите му.Съседите шест пъти са викали полиция заради високото ниво на шума от вилата, а на седмия път униформените са арестували Лукаку и са му съставили акт.Все още няма точна информация колко ще платят \"червените дяволи\" за услугите на Лукаку, който завърши втори сред голмайсторите във Висшата лига през мминалия сезон с 25 попадения.Говори се за 75 милиона лири плюс още 15 като бонуси. Според други информации цената му е 85 милиона плюс Уейн Рууни.При всички положения сумата е рекордна.", "date": "2017.07.08", "title": " Лукаку отбеляза трансфера в Юнайтед с шумен купон"}
{"url": "https://m.offnews.bg/news/Liubov-i-seks_18813/Svetat-posreshtna-parvoto-bebe-bez-pol_660049.html", "text": "В Канада официално бе записано бебе без определен пол. За първи път в историята на света, по искане на родителя на детето, в здравния картон срещу графа „пол” е изписано „безполово”.Бебето е вече на 8 месеца, но все още не се знае дали е момче или момиче. Родителят - Кори Доти, който е роден жена, но впоследствие е станал мъж (трансполов), заяви, че иска да остави отрочето си само да определи какъв пол е. По тази причина към малкото дете трябва да се обръща не с „той” или „тя”, а с „те”, за да може след време да се самоопредели.\"Родителят\", който не се определя нито като мъж, нито като жена, е дал живот на мъничето в дома на свой приятел, тъй като не е искал специалисти да се месят в решенията му спрямо бебето.Това е една голяма победа за „Движението за освобождаване от половата принадлежност”, тъй като именно тази организация се бори за премахване на биологичния пол, за да може хората да се самоопределят според желанията си.", "date": "2017.07.08", "title": " Светът посрещна първото бебе без пол"}
{"url": "https://m.offnews.bg/news/Temida_18762/Napadatelite-na-Georgi-Kadiev-ot-Smolian-ostavat-v-aresta_660062.html", "text": "Нападателите на 27-годишния Георги Кадиев от Смолян ще останат в ареста, реши местният съд, който уважи искането на прокурата за най-тежка мярка, съобщи bTV.Според магистратите двамата нападатели могат да се укрият ако бъдат пуснати на свобода.На Събин С. и Момчил М. е повдигнато обвинение за причиняване на хулиганство при изключителна дързост и за причиняване на средна телесна повреда.Наказанието за тези престъпления е до 5 години затвор.Вчера Кадиев беше жестоко пребит, като инцидентът е станал заради момиче.Той е с опасност за живота.По-късно днес в Смолян ще се състои протестно шествие в негова подкрепа.", "date": "2017.07.08", "title": " Нападателите на Георги Кадиев от Смолян остават в ареста"}
{"url": "https://m.offnews.bg/news/Ikonomika_59/Oproverzhenie-na-TETc-Svishtov-Nie-spazvame-ekonormite-No-dali-drugi_660059.html", "text": "Право на отговор:Съветът на директорите на ТЕЦ Свищов изпрати опровержение на информацията, , че страната може да понесе глоби заради еконормите на предстоящия търг за студения резерв.Публикуваме го изцяло.През последните два дни в медийното пространство се тиражират новини, които са пряко свързани с дружеството ТЕЦ Свищов АД. Всичко това е провокирано от предстоящия търг за предоставяне на студен резерв. Интересен факт е, че когато през предходната година дружеството беше отстранено от участие в тръжната процедура, това на никого не направи впечатление и никой не се поинтересува каква ще перспективата за предприятието при условие, че същото разполага с инсталирани енеригийни мощностти за общо 178 MW. В тези мощности е и чисто нов 58 MW турбогенератор Сименс, който е въведен в експлоатация през 2016 година.Въпреки неблагоприятната ситуация изключването осигури достатъчно време на дружеството, за да извърши всичко необходимо и да постигне пълно съответствие с изискванията на закона. Което означава единствено и само, че към настоящия момент то е равноправен участник при равни други условия с останалите участници в тръжните процедури за студен резерв. Не е за пренебрегване и фактът, че през предходни години дружеството е печелило подобни търгове и има опит в осигуряването и гарантирането на стабилността на енергийната система. Обявената понастоящем процедура се осъществява при пълна законосъобразност и е логично, че ако дружеството реши да участва в предстоящия търг, ще съблюдава и изпълнява предвидените в процедурата изисквания. Любопитно е обаче откъде авторите на разпространената в медиите информация имат убеденост, че тази година ТЕЦ Свищов ще участва в тръжната процедура, след като все още не е настъпила датата за подаване на документи.Относно твърдения за екологичния статус на ТЕЦ Свищов АД ще споменем, че в предприятието се спазват всички правила и норми на националното и европейското екологично законодателство и се комуникира активно с компетентните органи. Спазвани са предписанията и дружеството е използвало нискосернисти въглища, поради което когато е осъществявало производствената си дейност, не е надвишавало определените екологични норми за серните и азотните окиси. Авторите на материала правят коментари за ТЕЦ Свищов АД, но не засягат останалите потенциални участници в престоящия търг, дали те отговарят на всички екологични условия, дали те са обезпечени с въглища, за да изпълняват ангажиментите си по договорите за студен резерв. Това ни навежда на мисълта, че всичко изнесено в медиите е тенденционно и има за цел да ни дискредитира.Може би е важно са се отбележи, че през зимните месеци в държавата имаше кризисна ситуация, при което се наложи като мярка да спре износът на електроенергия и да се задействатат всички резервни мощности за производство на ток. В тази ситуация място имаше и ТЕЦ Свищов, който има ресурсна обезпеченост, за да предостави мощностите си и да бъде равноправен участник!Държим още да бъде посяснено, че ТЕЦ Свищов има публично известни дългогодишни акционери, които участват пряко в Съвета на директорите на компанията. Видахим АД и лицата Георги Христозов и Борислав Лоринков не присъстват в управлението на компанията, за това апелираме да не бъдат свързвани повече с насРазчитаме, че нашият отговор ще бъде публикуван в пълнота.", "date": "2017.07.08", "title": " Опровержение на ТЕЦ Свищов: Ние спазваме еконормите. Но дали другите отговарят на изискванията?"}
{"url": "https://m.offnews.bg/news/Futbol_18793/Marks-Lenin-shte-rita-vav-Flamengo_660063.html", "text": "Най-популярният бразилски клуб Фламенго подписа професионален договор с юношата си Маркс Ленин.Определено 17-годишният младок може да се похвали с най-комунистическото име в света на футбола, а и не само, а родителите му или имат голямо чувство за хумор, или пък са ревностни последователи на марксизма и ленинизма.Преди години във Фламенго игра Доктор Сократес, който открито симпатизираше на революционера Че Гевара и кубинския лидер Фидел Кастро, но Маркс Ленин определено го удря в земята.Новината за договора на Маркс Ленин предизвика куп шеги в Бразилия.\"Фенове на Фламенго от всички страни, съединявайте се\", гласеше един от най-звучните.", "date": "2017.07.08", "title": " Маркс Ленин ще рита във Фламенго"}
{"url": "https://m.offnews.bg/news/Futbol_18793/Nigerietcat-Oniekuru-bil-zhelan-ot-48-otbora_660064.html", "text": "Новото белгийско попълнение на Евертън Хенри Ониекуру определено не страда от излишна скромност.Младокът беше купен от \"карамелите\" за 8 милиона евро и веднага отдаден под наем в Андерлехт.20-годишният нигериец ще трупа опит в тима от Брюксел, преди в Евертън да решат какво да правят с него.Часове след трансфера нигериецът обясни, че интересът към него е огромен и не стихва с времето, но той много е харесал офертата именна на Евертън и затова е подписал.\"През януари ме потърсиха от 48 клуба. Имаше и такива от Висшата лига на Англия, Селтик от Шотландия. Минах дори прегледи от ПСЖ, а там ми казаха, че ще ми се обадят до два часа за трансфер.Аз обаче винаги съм искал да играя в английската Висша лига\", коментира Ониекуру.Поне още една година обаче той ще трябва да почака, докато сбъдне мечтата си, а през новия сезон ще си играе в познатата обстановка на Юпилер лигата на Белгия.", "date": "2017.07.08", "title": " Нигериецът Ониекуру бил желан от 48 отбора"}
{"url": "https://m.offnews.bg/news/Obshtestvo_4/Tehnicheskiiat-kolezh-v-Smolian-otiva-v-istoriiata_660057.html", "text": "Техническият колеж в Смолян към Пловдивския университет \"Паисий Хилендарски\" отива в историята. Той ще се слее с Физическия факултет, който ще се преобразува във Физико-технологичен факултет. Университетът повече няма да обучава професионални бакалаври в Смолян, а студентите ще могат да завършат образованието си в технически колеж в Сливен, в София или в Ловеч.Предложението за промяната е внесено за обсъждане от министъра на образованието Красимир Вълчев на 6 юли и предстои гласуването на постановлението от Министерския съвет.Преобразуването е в съгласие с решения на Академичния съвет на самия университет, а причината - необходимостта от по-ефективно използване на наличните ресурси, се казва в доклада на министъра.Докладът за оценка на въздействието на приемания акт дава подробности.Точка 3 на практика означава, че сегашният факултет няма достатъчния брой хабилитирани преподаватели. Законовото изискване е всеки факултет да има 40-членен академичен състав на основен трудов договор, от който хабилитираните лица за всяка специалност четат не по-малко от 70 на сто от лекционните курсове. Сега Физическият факултет има общо 30 преподаватели на основен трудов договор, от които 15 са хабилитирани. В колежа работят 40 преподаватели, 16 на основен трудов договор, 9 от които са хабилитирани - двама професори и седем доценти.След сливането факултетът ще има общо 43 преподаватели, 22 от които - хабилитирани и те ще четат 70% от лекционните курсове. Капацитетът му е определен от Националната агенция за оценяване и акредитация на 1180 студенти, като 830 от местата са за бакалаври, а 350 - за магистри.Те ще учат в 12 специалности от 5 професионални направления:- машинно инженерство;- електротехника, електроника и автоматика;- комуникационна и компютърна техника;- физически науки;- педагогика на обучението по…Сега Физическият факултет - един от най-старите в структурата на Пловдивския университет и втори по значение за страната за направление \"Физически науки\" - обучава бакалаври и магистри по 5 специалности в три професионални направления: \"Физически науки\"; \"Комуникационна и компютърна техника\" и \"Педагогика на обучението по...\" (физика и астрономия).Университетът ще запази базата в Смолян, като факултетът вече ще се намира териториално на две места - Пловдив и Смолян.Студентите от колежа няма да могат да завършат като професионални бакалаври в новия факултет, защото той вече няма да обучава такива специалисти. Те ще могат да продължат при условията, по които са били приети, но другаде. Ректорите на Техническия университет – София, и на Техническия университет – Габрово, вече са се съгласили студенти от Техническия колеж – Смолян, да довършат обучението си в Колеж –Сливен, в Обединения технически колеж – София, и в Технически колеж – Ловеч, се казва в доклада на министъра.", "date": "2017.07.08", "title": " Техническият колеж в Смолян отива в историята"}
{"url": "https://m.offnews.bg/news/Tenis_18788/Globiha-frenski-tenisist-za-agresivno-povedenie-sreshtu-dete-na-Uimba_660058.html", "text": "Френският тенисист Адриан Манарино отнесе глоба от 8000 евро за агресивно поведение срещу едно от децата, които гонят топките на корта на турнира \"Уимбълдън\" в Лондон.Манарино нарочно блъсна едно от момчетата в пауза на мача с Юити Сатига, което не остана незабелязано от сръбската съдийка Марияна Вельович.Ден по-късно организаторите обявиха и глобата за французина. Той се опита да се защити, но думите му не прозвучаха убедително на фона на негови предишни подобни изпълнения.\"Той ме блъсна, а не аз. Не разбирам кой е по-важен на корта - тенисистите или тези, които гонят топките? Да си направят тогава \"Уимбълдън\" с момчета за топки\", изцепи се Манарино.В други турнири той си е позволявал да рита едно от децата с крак, както и да заплашва, че ще го удари с ракетата.", "date": "2017.07.08", "title": " Глобиха френски тенисист за агресивно поведение срещу дете на \"Уимбълдън\""}
{"url": "https://m.offnews.bg/news/Futbol_18793/TcSKA-1948-obiavi-rekordni-tceni-za-abonamentni-karti_660065.html", "text": "Третодивизионният ЦСКА 1948 обяви рекордни цени за сезонни карти за стадиона в Драгалевци, където ще рита през новия сезон.Тимът на феновете през отминалия сезон беше с най-високите цени на билети за аматьорския футбол и продължава тази политика и през новия, като целта е постигане на финансова независимост. Феновете на гостуващите отбори ще плащат по 10 лева, като имат избор от две клетки.Абонаментните карти за фенове на ЦСКА 1948 за домакинствата са по 600 лева, докато при шампиона Лудогорец са с цена 300 лева, при Левски - 400 лева, а при ЦСКА-София - 320 лева.В същото време сезонна карта за сектор \"Г\" на \"Българска армия\" се предлага на цена 90 лева, за сектор \"Б\" на \"Герена\" - 140 лева, а за трибуна \"Моци\" - 168 лева. При ЦСКА 1948 най-ниската цена е 200 лева за абонамент.Клубът от Трета лига \"изостава\" от големите единствено при VIP картите, макар че и в тази графа се забелязва нещо любопитно - сезонно място във VIP ложата на \"червените\" излиза 1000 лева срещу 500 лева за такова на стадион \"Берое\" в Стара Загора.\"Така се подкрепя любимия отбор! ЦСКА 1948 е отбор на феновете. Цените са такива, защото клубът се бори да оцелее.Това трябва да е ясно на всички, които твърдят, че сме подлоги на този или онзи бизнесмен. Нямаме донор, не сме и държавен тим\", твърдят от ЦСКА 1948, цитирани от Спортал.В същото време от клуба не искат пари от децата, които ще бъдат приети в ДЮШ, като кастингът за това наближава.", "date": "2017.07.08", "title": " ЦСКА 1948 обяви рекордни цени за абонаментни карти"}
{"url": "https://m.offnews.bg/news/112_6/Tok-ot-klimatik-ubi-rabotnik-na-skele-v-Burgas_660069.html", "text": "Незанулен климатик е най-вероятната причина за смъртта на работник, правил изолация на блок в бургаския кв. \"Изгрев\", съобщава \"\".Електрическото напрежение от неизправния климатик е станал причина 25-годишният младеж да падне от скелето, което било на втория етаж.На мястото на инцидента са пристигнали регионалният министър Николай Нанков и кметът на Бургас Димитър Николов.Инспекцията по труда и криминалисти разследват инцидента.", "date": "2017.07.08", "title": " Ток от климатик уби работник на скеле в Бургас"}
{"url": "https://m.offnews.bg/news/Psihologiia_18816/7-problema-s-koito-se-sblaskvat-mladite-semejstva_660051.html", "text": "След първите месеци на брачно щастие, реалността се завръща и не винаги е розова. Ето 7 проблема, с които младите семейства се сблъскват:Един от най-големите проблеми в началото на брака са финансовите затруднения. Финансите най-често са ограничени, като голяма част от тях отиват в банката за различни заеми, ипотека, кола, кредит за ремонт и т.н. Основното нещо - не забравяйте, че това са временни затруднения и заедно можете да се справите.По време на ремонт младите двойки често се карат по няколко пъти на ден. Това е един много труден период в живота на съпрузите и най-истинското изпитание. Но когато всичко свърши, ще бъдете горди от резултата и ще бъдете по-близки от преди.Дори и да сте много влюбени, след време страстта и първоначалната емоция си отиват. Това е нормално и трябва да се обсъди и приеме взаимно. Можете дори да намерите начин да разпалвате страстите – спорт, екстремни преживявания и т.н.След сватбата броят на родините ще се увеличи значително. И това е добре! Представете си колко семейни събития чакат да се организират.С появата на новото семейство ще има и общи мечти, които се превръщат в цели. За да успеете да ги сбъднете, трябва да определите кои цели са общи и кои са само за единия и да се работи по тях равномерно.Трябва да забравите егоизма и да се научите на компромиси. С течение на времето ще се запознаете с всички навици и предпочитания на половината ви и интуитивно ще предусещате от какво има нужда.Много често в проблем се превръщат домакинските задължения. Вместо да се карате, разпределете задачите си и се награждавайте за свършената работа.", "date": "2017.07.08", "title": " 7 проблема, с които се сблъскват младите семейства"}
{"url": "https://m.offnews.bg/news/Tenis_18788/Agasi-skastri-Makenrou-zaradi-Dzhokovich_660061.html", "text": "Тенис легендата Андре Агаси е провел личен разговор със сънародника си Джон Макенроу след коментарите му относно Новак Джокович.Макенроу сравни ситуацията на сърбина с тази на закъсалия голфър Тайгър Уудс, като намекна, че проблемите в брака са се отрази на представянето му на корта.Агаси, който от месец май е треньор на Джокович, бе ядосан от изявленията на сънародника си и го е потърсил, за да му каже лично с какво не е съгласен.“Говорих с Джон за това. Всички ние можем да казваме неща, които излишно могат да наранят някой.Надявам се, че той ще покаже различна преценка в бъдеще по отношение на Новак”, сподели Андре.Самият Джокович също коментира ситуацията, като я прие по-скоро философски, отколкото с обида.“Джон е известен с подобни, смели твърдения, които прави без да се замисли. Не го приемам лично. Винаги съм се разбирал с него\", коментира Джокович.", "date": "2017.07.08", "title": " Агаси скастри Макенроу заради Джокович"}
{"url": "https://m.offnews.bg/news/Obshtestvo_4/Opashkata-na-Makaza-ot-ptichi-pogled-video_660066.html", "text": "Видео от дрон показа опашката на ГКПП \"Маказа\" днес. На граничния пункт има около километър изчакващи коли на българска и на гръцка територия.От ГД „Гранична полиция“ информират за засилен трафик на ГКПП - Кулата, Маказа, Златоград и Илинден на границата с Гърция. Интензивно движение на леки автомобили за излизане от страната, без натрупване от изчакващи, има на граничните пунктове Златоград и Кулата, където е засилен трафикът и на автобуси.За влизане в страната на Кулата има около 700 м колона от изчакващи товарни автомобили.Видеото е публикувано в Youtube канала Visio Entertainment:", "date": "2017.07.08", "title": " Опашката на \"Маказа\" от птичи поглед (видео)"}
{"url": "https://m.offnews.bg/news/Futbol_18793/Levski-shte-poluchi-250-bileta-za-gostuvaneto-na-Hajduk_660070.html", "text": "Нова драма с билети се задава за феновете на Левски след преживяната вече една покрай двубоя със Сутиеска от първи предварителен кръг на Лига Европа.Едва 250 билета ще бъдат предоставени на синия клуб от страна на съперника от Хърватия, като причината е, че мачът няма да се играе на основния стадион \"Полюд\" заради музикален фестивал на него по това време.Мачът ще се изиграе в едно от предградията на Сплит на съоръжение, които побира 5000 души. Изискването на УЕФА е на гостуващия отбор да се дават 5 процента, което прави 250.\"Тези 250 билета за двубоя са издадени и в момента пътуват към нас. Ние ще ги получим в понеделник около обяд. Половината ще ги предложим на симпатизанти на клуба, а другите 125 билета ще бъдат дадени на Националния клуб на привържениците на Левски. Те ще ги разпределят по своите канали.Отборът ще пътува с чартър на 12 юли рано сутринта – в 5:20 е полета. Така се случи, че по стечение на обстоятелствата имаме по-голям самолет и можем да предложим на повече привърженици да пътуват със самия отбор, ако са заинтересовани. Има вариант пътуване, настаняване в хотел, трансфери и билет за мача.Има и такъв, в който феновете само си избират къде да се настанят. Първият вариант е 420 евро, а вторият – 300 евро.Има умерен оптимизъм от моя страна. Отборът се готви добре. Може би не е стигнал до пълния си потенциал, защото самата подготовка започна по-късно и беше малко съкратена.Но от друга гледна точка - настроението в отбора е много добро, а отстраняването на Сутиеска помогна и за повдигането на самочувствието\", коментира изпълнителният директор Красимир Иванов пред \"Блиц\".", "date": "2017.07.08", "title": " Левски ще получи 250 билета за гостуването на Хайдук"}
{"url": "https://m.offnews.bg/news/Sviat-_12/Truden-konsensus-za-klimata-na-G-20_660071.html", "text": "Заключителната декларация на срещата на върха на Г-20 в Хамбург изолира Съединените щати по въпроса за климата, но взима предвид техните възражения за търговията, предадоха световните агенции. Финалното комюнике бе прието в края на двудневния форум на двадесетте най-големи развити икономики в света, която завърши около 16.30 ч. българско време. В заключителната декларация всички държави от групата, с изключение на САЩ, потвърждават своя ангажимент към Парижкото споразумение за климата.По-рано тази година американският президент изтегли страната си от новия международен договор за ограничаване на глобалното затопляне.\"Потвърждаваме нашия силен ангажимент към Парижкото споразумение, придвижвайки се бързо напред към пълното му прилагане\", пише във финалното комюнике на Г-20. Групата отхвърля призива на Тръмп да предоговори спогодбата, която нарича \"необратима\". \"Взимаме си бележка за решението на Съединените американски щати да се оттеглят от Парижкото споразумение\", пише в текста.Страните от Г-20 призовават за борба срещу протекционизма и насърчаване на свободната търговия.\"Ще оставим пазарите отворени, отбелязвайки важното значение на реципрочната и взаимноизгодна търговия и инвестиционни рамки и на принципа на недискриминация\", пише в заключителната декларация на срещата.Групата, на която се пада дял от 85 процента от глобалната икономическа активност, обещава, че \"ще продължи да се бори срещу протекционизма, включително срещу всички нечестни търговски практики\".В същото време комюникето взима предвид възраженията на Съединените щати и по-конкретно националистическата икономическа политика на президента Доналд Тръмп, за да може текстът да получи тяхното одобрение. Г-20 признава \"ролята на легитимните защитни инструменти в търговията\". Групата освен това призовава някои свои членове, по-специално Китай, да намалят своя свръхкапацитет в своя стоманодобивен сектор.Г-20 отчита в комюникето ответните реакции срещу процесите на глобализация. \"Ние можем да постигнем повече заедно, отколкото ако действаме сами\", подчертават лидерите от групата. Те дават да се разбере, че \"като обединява развити и нововъзникващи пазарни икономики, Г-20 е решена да определи облика на глобализацията по начин, който да е от полза за всички хора\".Световни лидери изразиха задоволство от решенията, приети на завършилата днес двудневна среща на върха на Г-20 в Хамбург, предадоха осведомителните агенции.Домакинът на форума, германският канцлер Ангела Меркел, изрази задоволство, че всички страни от групата с изключение на САЩ са се споразумели за бързо прилагане на Парижкото споразумение за климата. Постигнахме \"добри резултати в някои сфери\", въпреки блокажа със Съединените щати заради климата, обобщи тя.Меркел призна, че преговорите на срещата са били трудни, като подчерта, че тази истина не може да бъде скрита. Тя посочи като положителен пример договорената с усилия обща позиция за търговията.Меркел осъди насилието, съпътстващо протестите срещу Г-20. Германското правителство обмисля как да помогне на пострадалите, отбеляза тя и похвали действията на полицията.Френският президент Еманюел Макрон изрази задоволство, че срещата на върха е съхранила \"необходимите равновесия\" по въпросите на климата и търговията и е предотвратила връщането назад в тези области. Той приветства договорените важни решения за борба срещу финансирането на тероризма.Вярвам, че Съединените щати на президента Доналд Тръмп, може да бъдат убедени да се присъединят отново към Парижкото споразумение, каза Макрон.Неговият оптимизъм обаче не бе споделен от Меркел, която прогнозира, че това надали ще стане.Срещата на върха на Г-20 постигна \"оптимален компромис\" за климата, заяви руският президент Владимир Путин.Меркел изрази задоволство, че форумът е дал възможност Тръмп и Путин най-накрая да се срещнат. Надявам се двамата да продължат своя диалог и той да бъде открит и честен, допълни тя.Междувременно десетки хиляди хора се събраха в центъра на Хамбург за заключителния протест срещу срещата на върха на Г-20 в северния германски град, предаде ДПА. Полицията съобщи, че демонстрантите са около 21 000. Според организаторите на протеста са дошли 76 000 човека.Засега протестът е мирен. Има обаче опасения от нови прояви на насилие, след като демонстрациите срещу Г-20 в Хамбург на моменти преминаваха в сблъсъци.Най-малко 213 полицаи бяха ранени и 265 участници в протестите - задържани, до днес, отбелязва ДПА. Няма надеждни данни за броя на пострадалите демонстранти.", "date": "2017.07.08", "title": " Труден консенсус за климата на Г-20"}
{"url": "https://m.offnews.bg/news/Futbol_18793/Futbolist-na-Aiaks-kolabira-na-terena_660073.html", "text": "Младият футболист на Аякс Абделак \"Апи\" Нури колабира по време на контролата срещу Вердер Бремен в Австрия, което стана причина двубоят да бъде прекратен през второто полувреме при резултат 1:2.Нури загуби топката в половината на Вердер Бремен при единоборство, след което падна на терена. Първоначално нямаше индикации за сериозна паника, след обаче се наложи линейката да влезе на терена.Медицинските лица повикаха втора линейка, след което репортер от сайта на Аякс видял как слагат дефибрилатор на момчето и му поставят кардиостимулатор.След това Апи Нури е бил откаран в болницата, където е бил поставен в изкуствена кома.Aбделак Нури или известен като Апи, е роден през 1997-а година и играе като халф. От марокански произход е, основно играе във втория отбор на гранда от Амстердам, а за първата формация е записал 9 мача.", "date": "2017.07.08", "title": " Футболист на Аякс колабира на терена"}
{"url": "https://m.offnews.bg/news/Koloezdene_18819/Debiutant-nosi-vtora-frenska-pobeda-na-Tura_660068.html", "text": "Французинът Лилиан Калмежан от отбора на Direct Energie спечели победата в осмия етап на колоездачната обиколка на Франция. Дебютантът в най-престижната надпревара в шосейното колоездене  преодоля дистанцията от 187 км между Дол и Стасион де Рус за 4 часа, 30 минути и 28 секунди, като остави на близо 40 секунди зад себе си втория Роберт Гесинк, а трети се нареди друг французин - Гийом Мартен.24-годишният Калмежан страдаше от крампи в последното изкачване за деня 4,5 км преди финала, когато предприе атаката си, но преодоля кризата в движение и след това стана недостижим за преследвачите.Той получи и наградата за най-активен състезател за деня от специалното жури на Тура.Победата на Калмежан беше перфектния подарък за шефа на Direct Énergie Жан-Рене Бернадо, който днес отпразнува своя 61 рожден ден.В генералното класиране не настъпиха промени. Начело остава Кристофър Фрум от Sky с общо време 33:19:10 часа, следван на 12 секунди от съотборника си Герант Томас, а трети е италианеца Фабио Ару от Астана на 14 секунди.", "date": "2017.07.08", "title": " Дебютант носи втора френска победа на Тура"}
{"url": "https://m.offnews.bg/news/Tenis_18788/Mechtaniiat-mach-Grigor-Federer-e-fakt_660074.html", "text": "Мечтаният от феновете на тениса мач между Роджър Федерер и най-добрия български тенисист Григор Димитров на турнира от Големия шлем ”Уимбълдън\" в Лондон стана факт.Тази вечер седемкратният шампион в надпреварата на трева в английската столица Федерер надигра със 7:6 (3), 6:4, 6:4 поставения под №27 германец Миша Зверев в мач от третия кръг и на 1/8-финалите ще се изправи именно срещу Димитров.Двубоят ще се изиграе в понеделник, но часът ще стане известен по-късно, тъй като организаторите все още не са обявили програмата за първия ден от втората седмица на турнира от \"Големия шлем\" в Лондон.Григор и Федерер са се срещали вече пет пъти, като швейцарецът има пет победи.За последно двамата се срещнаха през миналата година в третия кръг на Australian Open.Напред продължава и поставеният под номер 2 в схемата на турнира Уимбълдън Новак Джокович от Сърбия, след като отстрани в три поредни сета латвиеца Ернестс Гулбис с 6:4, 6:1, 7:6 (7:2).В следващия кръг Джокович, който до момента няма загубен сет, ще срещне Адриан Манарино, отстранил 15-ия в схемата свой сънародник Гаел Монфис със 7:6 (7:3), 4:6, 5:7, 6:3, 6:2.", "date": "2017.07.08", "title": " Мечтаният мач Григор - Федерер е факт"}
