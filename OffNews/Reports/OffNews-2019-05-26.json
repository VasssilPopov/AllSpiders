{"url": "https://offnews.bg/politika/dannite-za-vota-po-vazrast-obrazovanie-etnos-i-zaetost-704081.html", "text": "Данните за вота по възраст, образование, етнос и заетост са от екзит пола на \"Галъп интернешънъл\" и \"Алфа рисърч\" бяха  показани по БНТ. ", "date": "2019.05.26", "title": "Данните за вота по възраст, образование, етнос и заетост"}
{"url": "https://offnews.bg/obshtestvo/mon-za-maturata-po-anglijski-niama-otgovor-za-kojto-da-se-tvardi-ch-704060.html", "text": "Министерството на образованието и науката коментира анализа на м.ф.н. Зорница Драгостинова \"\", публикуван по-рано днес от OFFNews. В отговор на наше запитване, от МОН пишат дословно:Възмущение от матурата по английски изразиха хиляди зрелостници ден след провеждането ѝ. В петицията с искане за ревизирането ѝ към този час са се подписали 7,538 души. Те са повече от половината, заявили участие в матурата по английски.", "date": "2019.05.26", "title": "МОН за матурата по английски: Няма отговор, за който да се твърди, че е грешен или некоректен"}
{"url": "https://offnews.bg/politika/dps-shte-obiavim-otiva-li-peevski-v-briuksel-sled-okonchatelnite-rezu-704066.html", "text": "ДПС все още няма да обяви дали Делян Пеевски ще стане евродепутат, стана ясно от думите на депутата от партията Хамид Хамид.В изборното студио на Нова тв Хамид отговори на въпроса дали вторият в листата на ДПС ще замине за Брюксел. Политикът припомни, че първият в листата - Мустафа Карадайъ - по време на кампанията обяви, че ще пътува до Брюксел само в качеството си на председател на ДПС. Колкото до Делян Пеевски, ще видим окончателните резултати, ще ги обсъдим, ще попитаме самия г-н Пеевски и тогава ще обявим дали той да стане евродепутат, каза Хамид Хамид.Според първите резултати от днешния вот ДПС печели около 12-14% от гласовете, което прави 3 места в ЕП.", "date": "2019.05.26", "title": "ДПС: Ще обявим отива ли Пеевски в Брюксел след окончателните резултати"}
{"url": "https://offnews.bg/politika/chudo-nevizhdano-v-kardzhali-ne-im-se-glasuva-704067.html", "text": "Най-ниската избирателна активност в Кърджалийско бе отчетена в областния град – към 17,30 ч. тя беше 27,67% при 34,99% за региона. Най-интензивният поток към урните бе отбелязан в община Черноочене – 48, 11 на сто, но там и кметът вече 4 пъти е избиран с подкрепата на над 90% от избирателите.В списъците фигурират 149 602 души с право на глас. В секциите в СУ „П.Р.Славейков“ бюлетина пуснаха председателят на парламента Цвета Караянчева и Мустафа Карадайъ, който е и водач на листата на ДПС. Тя избра традиционното хартиено гласуване, той предпочете машинното. И двамата се съобразиха с номерата на партиите си в маратона и упражниха правото си на вот в съответните часове, а после обявиха на какво го посвещават. Там и кметът на Кърджали Хасан Азис стърча 5 минути в тъмната стаичка, за да изчака подходящия миг да се яви при урната.Много от членовете на изборните комисии посочиха, че най-активни са възрастните хора. В коридорите на СУ „Отец Паисий“ в градския център старица пъплеше с патерицата си и седна да си почине, преди да се добере до секцията си. На Людмила, бивша Фатме, беше предоставен шансът да влезе в стаичката и да отметне избора си върху хартиената бюлетина, или да седне пред машината, очаквано тя се отправи към пердето на тайните.Христо Панайотов, подпрял своите 91 години на бастуна, се възмути, че младите ги няма за вота. И че така и няма да доживее да види истинска европейска България. „Живял съм при цар Борис, при комунизма и сега в уж демокрацията. Най-добре бяхме при царя. Обиколил съм половината свят, Европа на пръсти я знам, но България не прилича на нея, а младите, от които зависи всичко, не идват в секциите“, каза бившият металург от несъществуващия вече Оловно-цинков завод. През това време млад мъж с конкретно изографисана тениска в патриотичен дух се настани зад машината за гласуването.Трудно се размърдаха избирателите в региона, които винаги се мобилизират по избори и винаги има напрежение. До 13 ч. 32 794 души бяха упражнили правото си на глас и така отбелязаха 21,92%. Показателите бяха същите като от последните данни на РИК - най-висока бе в Черноочене - 31,9 на сто и най-ниска в град Кърджали - 17,45%. Към 10 ч. беше още по-анемично – едва 14 896 души бяха се явили пред урните, като регистрираха активност от 9,96%. И отново Черноочене с 14,91 на сто бе първенец, а град Кърджали пак на опашката със 7,9%.Иначе вотът в 9-ти Кърджалийски избирателен район стартира спокойно и без инциденти. Точно в 7 ч. всичките 494 секционни комисии си бяха по местата, в 66 от тях имаше шанс и за машинно гласуване. Две машини обаче дадоха дефект, в една от секциите изобщо бе отхвърлена възможността да посочиш избраниците си за секунди. 20 от тях са пригодени За хората с увреждания бяха предвидени 20 пригодени за облекчено придвижване секции – 11 в Кърджали, 4 в Кирково и по една в останалите общини на областта. Подвижните урни бяха 15, отново с мисъл за трудно подвижните избиратели.Ако не бяха абитуриентките с фотосесиите пред сградата на РИК, скуката щеше да бъде съвършена. Нямаше ги и безбройните SNG-та като при други избори, само една телевизия пристигна с подобно съоръжение, липсваха чуждестранни екипи. За да е още по-спокойно, кметът на Кърджали забрани със заповед продажбата на спиртни напитки в магазините и кръчмите, и тяхната употреба от 6 до 20 ч. в изборния ден. Под забрана бяха и всякакви масови прояви на открито на територията на общината, с изключение на сватбени, семейни тържества и абитуриентски балове, създаващи предпоставки за нарушаване на обществения ред и предизборна агитация на 26 май. Полицията бдеше – в областната дирекция на МВР работи оперативен щаб за управление на силите и средствата за опазване на обществения ред и сигурността в изборния ден. Общо 453-ма полицаи, пожарникари, гранични полицаи и жандармеристи охраняваха секциите в региона от 15 ч. предния ден, и продължават до финала на транспортирането и предаването на изборните книжа в РИК.Само две по-сериозни жалби пробваха да нажежат предварително страстите, но с нулев успех. На 23 май ГЕРБ алармира, че ДПС в Момчилград агитира предизборно в детски градини. На следващия, празничен 24 май, ДПС отвърна с жалба, придружена със снимки, че ГЕРБ раздават торби с храни и дърва, за да си осигурят избиратели, също в Момчилград, а и служители на Горското стопанство и на В и К в градчето били принуждавани да агитират за ГЕРБ. Последното твърдение също било гарнирано със снимка на Цветан Цветанов пред партийния щаб в Момчилград, заобиколен от служители на двете държавни структури. Но в изборния ден нищо съществено не разтърси РИК.Въпреки разпореждането, агитационните плакати на една от партиите така и не бяха премахнати, а те бяха опаковали всички възможни улични дървета. Непосредствено до оградата на най-старото градско училище „Отец Паисий“ Ахмед Доган продължи да приветства откъм дърветата с вдигнати ръце гражданите на европейска България. Но и той не можа да засили своите хора масово към урните, вероятно обидени, че в евролистата няма човек от Кърджали.", "date": "2019.05.26", "title": "Чудо невиждано – в Кърджали не им се гласува"}
{"url": "https://offnews.bg/politika/tcik-sanktcionira-4-sotciologicheski-agentcii-za-razprostraniavane-na-704062.html", "text": "Централната избирателна комисия (ЦИК) е наложила санкции на 4 социологически агенции заради предварително разгласяване на данни за вота, коментира в „Хоризонт“ говорителят на комисията Таня Цанева.Тя съобщи, че към момента в ЦИК са постъпили общо 86 жалби и сигнали, като акцентира върху тези за предварително публикуване на социологически данни. „Много сигнали, които не влияят на изборния процес, като изключим тези, които са по член 205. По 205 са огласяване на изборните резултати от социологически агенции по повод на изборите. ЦИК санкционира четири агенции като даде указания незабавно да бъде премахната тази информация“, допълни Цанева.ЦИК също санкционира няколко медии за публикуване на прогнозни резултати от социологическите проучвания на сайтовете си и в профилите си в социалните мрежи. Заради констатирани нарушения по чл. 205 санкционирани бяха в. \"Дневник\", \"24 часа\", Pik.bg, Blitz.bg. Те бяха инструктирани да премахнат оповестените данни, като на някои от тях бе наложена и глоба. ", "date": "2019.05.26", "title": "ЦИК санкционира 4 социологически агенции за разпространяване на данни"}
{"url": "https://offnews.bg/temida/trima-obviniaemi-za-prestaplenia-svarzani-s-evrovota-704065.html", "text": "Трима души са привлечени към наказателна отговорност по досъдебни производства за престъпления против политическите права на гражданите във връзка с евровота в Елена, Търговище и Тетевен, съобщиха от прокуратурата. Спрямо обвиняемия в Тетевен е постановено задържането му до 72 часа.Общият брой на разследванията в прокуратурите, по които се събират доказателства, е 18. Прокурорските преписки за проверка по сигнали за извършени престъпления против политическите права към 18.00 часа е 237. От тях по 172 е постановен отказ за образуване на наказателно производство, а по 65 продължава извършването на проверка. ", "date": "2019.05.26", "title": "Трима обвиняеми за престъпления, свързани с евровота"}
{"url": "https://offnews.bg/politika/ninova-ne-se-poiavi-sled-evrovota-izpalnitelnoto-biuro-na-bsp-se-sabi-704068.html", "text": "Това, което ни притеснява на днешния евровот, е ниската избирателна активност. Очаквахме българските граждани да бъдат активни днес. Това заяви Георги Свиленски, началник на предизборния щаб на БСП за евроизборите. Лидерът Корнелия Нинова не се появи пред централата на \"Позитано\" 20, където направи краткото изявление Свиленски. Резултатите от екзит пола са много разнопосочни, правим собствено паралелно преброяване, заяви още Свиленски.Той уточни, че утре ще се проведе Изпълнително бюро на БСП, на което ръководството на партията ще направи анализ на вота.  ", "date": "2019.05.26", "title": "Нинова не се появи след евровота, Изпълнителното бюро на БСП се събира утре"}
{"url": "https://offnews.bg/politika/krasimir-karakachanov-niama-da-iskam-preformatirane-na-koalitciata-704064.html", "text": "Няма да искам преформатиране на коалицията. Но не знам как колегите от малката коалиция, които не изложиха нищо като аргументи, но плюха 30 дни срещу мен, срещу семейството ми, срещу Джамбазки. Това не го намирам за патриотично. Това е помиярщина. Не искам да ми се извиняват, ако искат да работим - да работим, ако не – да си тръгват по пътя. Така коментира лидерът на ВМРО Красимир Каракачанов прогнозните резултати от изборите за Европейски парламент, които отреждат 8% на партията му.\"Не знам какво ще искам от коалиционните партньор. По време на тази кампания от Атака плюха по ВМРО, по мен, по цялата ни кампания по един изключително грозен начин, непочтен, с огромни лъжи. Не знам как утре ще се гледаме в очите\", допълни той. Каракачанов още коментира, че работата с коалиционния му партньор няма да е лесна, но НФСБ в лицето на Валери Симеонов е запазил \"коректен и джентълменски тон\".\"Не мога да кажа какво означава, но прави трудно едно съжителство или единодействие с тези хора\", отговори Каракачанов на въпрос дали това означава развод в малката коалиция.Той още благодари на всички \"български патриоти\", които са гласували доверие на ВМРО и в частност на водача на листата им - Ангел Джамбазки. \"Оттук нататък ни очаква много работа. Той или още един от възможните ни кандидати, които ще влязат в следващия европейски парламент ги очаква много по-сериозна работа в името на защитата на българския национален интерес\", допълни той.\"Тези 8% българи, които подкрепиха ВМРО, гласуваха за това да се спрат експериментите с историята ни и с българското семейство, което се състои от мъж, жена и деца, а не от то, тя, родител 1 и родител 2. Казаха \"не\" на джендърската идеология, казаха \"не\" на нелегалната емиграция в Европа, не на Турция в ЕС\", завърши той.", "date": "2019.05.26", "title": "Красимир Каракачанов: Няма да искам преформатиране на коалицията"}
{"url": "https://offnews.bg/evropa/enp-pecheli-v-harvatia-tri-partii-ot-ep-s-raven-rezultat-v-kipar-704072.html", "text": "Политическото семейство на Европейската народна партия печели най-много гласове в Хърватия, три партии от Европарламента са с равен резултат в Кипър. Първите резултати в двете страни бяха публикувани на сайта на ЕП, след като преди това излязоха .ХърватияСтраната има 11 места в Европарламента. От тях ЕНП взема 4, Прогресивният алианс на социалистите и демократите - 3, ALDE&R - 1, Европейските консерватори и реформисти - 1, други - 2 места.Резултатите на националните партии са:Хърватска демократична общност (HDZ) - 23.43%;Социалдемократическа партия на Хърватия (SDP) - 18.38%;Мисал Колакушич (независим) - 8.20%;Коалиция Hrvatski suverenisti - 6.43%;ŽIVI ZID - 6.25%.КипърШестте места на страната в ЕП се разпределят поравно между ЕНП, Прогресивен алианс на социалистите и демократите и Конфедеративна група на Европейската обединена левица.Демократическият съюз има 31.8%, Прогресивна партия на работещите хора - 26%, Демократическа партия - 11.90%, Движение за социалдемокрация - 9.80%, Национален народен фронт - 8.80%.", "date": "2019.05.26", "title": "ЕНП печели в Хърватия, три партии от ЕП с равен резултат в Кипър"}
{"url": "https://offnews.bg/politika/radan-kanev-demokratichna-balgaria-veche-e-v-a-grupa-na-bg-politikata-704069.html", "text": "Трите почивни дни и хубавото време може би ни отнеха втория мандат. Това заяви водачът на листата на Демократична България Радан Кънев по БНТ. България има алтернатива, подчерта Кънев след обявяването на първите резултати от екзит пол, според които ДБ ще има един депутат в Европейския парламент.\"Демократична България\" спечели с 50% повече, отколкото даваха най-благоприятните за нея социологически прогнози, коментира пред бТВ Радан Кънев. По думите му ДБ вече е в А група на българската политика. Той бе категоричен, че ако е избран, няма да се откаже да бъде евродепутат.ГЕРБ спечели изборите заради обещанието за чистка, каза Радан Кънев и добави, че очаква да види как най-голямата партия ще изпълни обещанието си.", "date": "2019.05.26", "title": "Радан Кънев: Демократична България вече е в А група на бг политиката"}
{"url": "https://offnews.bg/politika/bsp-specheli-samo-selata-i-to-s-malko-704073.html", "text": "ГЕРБ побеждава в София, в областните градове и в малките градове, сочат демографските разбивки на Алфа рисърч по данните от екзитпола.БСП печели само в селата и то с малко - с 1% пред ДПС и 5% пред ГЕРБ.ГЕРБ има преднина от 10% в малките градове, 9% в областните градове и 7% в столицата.Мандатът на Демократична България се дължи изключително на София, където коалицията има 15% от всички гласове и е трета политическа сила.ВМРО също имат най-високия си процент в София, докато именно заради ниския си резултат в София Марешки е загубил шансовете си да влезе в европарламента.", "date": "2019.05.26", "title": "БСП спечели само селата и то с малко"}
{"url": "https://offnews.bg/politika/parvi-rezultati-ot-ekzit-pola-gerb-pobedi-ubeditelno-demokratichna-b-704053.html", "text": "Първите официални данни от екзит пола на 4 социологически агенции показват победа на ГЕРБ в евровота. Втори са БСП, а след тях ДПС и ВМРО.Според данните \"Демократична България\" минава прага от 5,88% за влизане в Европарламента. 40 на сто от избирателите са гласували с преференция, но резултатите ще станат ясни след преброяване на бюлетините. Данните на \"Алфа Рисърч\", излъчени по bTV и БНТГЕРБ - 32,7% - 7 мандатаБСП - 23,2% - 5 мандатаДПС - 13,6% - 3 мандатаВМРО - 7% - 1 мандат \"Демократична България\" - 5,9% - 1 мандат \"Воля\" - 3,8 % - 0 мандатаИзбирателна активност към 19 часа: 28,8%-----------------------------------------------Според Алфа Рисърч имената на новите евродепутати са Мария Габриел, Андрей Ковачев, Андрей Новаков, Ева Майдел, Асим Адемов, Александър Йорданов, Лиляна Павлова (ГЕРБ); Елена Йончева, Петър Витанов, Цветелина Пенкова, Иво Христов, Сергей Станишев (БСП); Мустафа Карадайъ, Делян Пеевски, Илхан Кючюк (ДПС); Ангел Джамбазки (ВМРО) и Радан Кънев (\"Демократична България\"). Според данните от екзит пола на \"Галъп интернешънъл\", излъчени по Нова телевизия и БНТ: ГЕРБ - 30,5% БСП - 25,4%ДПС - 12,8% ВМРО - 8.9% \"Демократична България\" - 6,5%Според данните от екзит пола на \"Тренд\", излъчени по Нова телевизия:ГЕРБ - 30,5%БСП - 23,5%ДПС - 14%ВМРО - 7,5%\"Демократична България\" - 6,5%Според данните от екзит пола на \"Афис\", излъчени по БСТВ:ГЕРБ - 30,6%БСП - 22,6%ДПС - 12,1%ВМРО - 8%", "date": "2019.05.26", "title": "Първи резултати от екзит пола: ГЕРБ победи убедително, Демократична България взема мандат на ръба"}
{"url": "https://offnews.bg/politika/maria-gabriel-v-tazi-kampania-imahme-edin-nevidim-oponent-tova-e-ne-704076.html", "text": "Искам да благодаря на чуастниците в изборите, които не се поддадоха на антикампанията. В тази кампания ние имахме един невидим опонент - това е първа  негова загуба и втора за неговия ментор.Това заяви Мария Габриел - водач на листата на ГЕРБ за евровота - без да споменава имена.Габриел бе единственият политик от ГЕРБ, който говори на брифинга след обявяването на първите резултати след края на изборния ден. Тя обяви, че лидерът Борисов ще коментира вота пред медиите във вторник, след като партията направи анализ на данните.\"Избирателите изказаха много ясно подкрепата за нашия лидер г-н Борисов и подкрепа за Европа, която дава перспективи\", каза още Габриел. Според нея избирателите са видели резултатите на ГЕРБ и не са се поддали на фалшиви новини. \"Нашият лидер г-н Борисов каза, че има един ден за прошка и аз искам да благодаря на всички българи, които днес ни я дадоха. Благодаря от сърце\", допълни Мария Габриел.", "date": "2019.05.26", "title": "Мария Габриел: В тази кампания имахме един невидим опонент - това е негова първа загуба и втора за неговия ментор"}
{"url": "https://offnews.bg/koloezdene/primozh-roglich-zagubi-40-sekundi-v-15-ia-etap-na-dzhiroto-704080.html", "text": "Словенецът Примож Роглич е големият губещ в 15-ия етап на Ообиколката на Италия. Състезателят на Jumbo-Visma имаше много проблеми при преодоляването на дистанцията от 221 километра между Ирвеа и Комо и в крайна сметка загуби цели 40 секунди спрямо временния лидер в Джирото Ричард Карапас от Movistar.Иначе победата грабна Дарио Каталдо от Astana, който заедно с италианския си сънародник Матиа Катанело от Androni Giocattoli, атакува още в самото начало на етапа и кара пред всички останали до самия край. Каталдо пресече финалната линия с време от 5 часа, 48 минути и 15 секунди, като успя да удържи финалната атака на Катанело.На трето място завърши британецът Саймън Йейтс от Mitchelton-Scott, който бе най-свеж в последните 10 километра. Той застигна група от трима колоездачи и в крайна сметка завърши начело на нея на 11 секунди зад Каталдо. Точно зад Йейтс финалната линия пресякоха сънародникът му Джон Карти Хю от EF Education First, водачът в генералното класиране Ричард Карапас и италианецът Винчецо Нибали от Bahrain-Merida.Роглич, който беше сочен за фаворит, имаше много проблеми по време на целия етап, като се наложи да сменя велосипеда си, а на последното спускане към Комо падна един от завоите.Все пак словенецът бързо успя да яхне отново велосипеда си и в крайна сметка да завърши на 13-о място на 51 секунди зад победителя Каталдо. Така в генералното класиране Карапас успя да увеличи до 47 секунди преднината си пред него. Трети е Нибали, който е на точно 1 минута зад Роглич.В понеделник е вторият и последен почивен ден преди края на \"Джирото\", а във вторник предстоят 191 километра от Ловере до Понте ди Леньо.", "date": "2019.05.26", "title": "Примож Роглич загуби 40 секунди в 15-ия етап на Джирото"}
{"url": "https://offnews.bg/evropa/triumf-za-zelenite-v-germania-veche-sa-vtora-sila-parvi-rezultati-i-704063.html", "text": "Известни са предварителните резултати от изборите за Европейски парламент за Германия, Австрия, Холандия и Ирландия. Те бяха публикувани на сайта на Европейския парламент след края на изборния ден в съответните държави.ГерманияХристияндемократите (ХДС/ХСС), в групата на Европейската народна партия (ЕНП), са с най-добър резултат в гласуването, но като цяло губят гласове. Те получават 28% от вота и вземат 28 места. Зелените постигат огромен успех. Те са втори, взимат 23 места с 22% от вота и изпреварват социалдемократите, чийто резултат им отрежда 16 места (15.5%). Алтернатива за Германия има 10.5%. Левите и Свободна демократическа партия имат по 5.5 на сто.Разпределението при политическите семейства в Европарламента е: 28 места за ЕНП от 96-те на Германия, 23 за Зелените, 16 за Прогресивен алианс на социалистите и демократите, 7 за ALDE, Конфедеративна група на Европейската обединена левица - 5, Европа на свободата и пряката демокрация - 10, независими членове на ЕП - 3, други - 4.АвстрияТук първата политическа сила е Австрийската народна партия на канцлера в оставка Себастиан Курц с 34.5%. Втора е Социалдемократическа партия на Австрия с 23.5%. Aвстрийската партия на свободата () е с трети резултат (17.5%). Зелените вземат с 13.50%. Нова Австрия и либерален форум има 8%.Разпределението при политическите семейства в Европарламента на 18-те австрийски места е: 7 места за ЕНП, Прогресивен алианс на социалистите и демократите - 5, Европа на нациите и свободата - 3 места, Зелените - 2 места, ALDE - 1 място.ХоландияПартията на труда печели най-много гласове - 18.10%. Народна партия за свобода и демокрация има 15%. Християндемократически призив взема 12.3% от вота, Форум за демокрация - 11%, Зелените леви имат 10.50%, коалицията CU - SGP взема 7.9%, Democraten 66 - 6.3%.Разпределението в ЕП на 26-те места е: ALDE&R - 6, Прогресивен алианс на социалистите и демократите - 5, Европейски консерватори и реформисти - 5, ЕНП - 4, Зелените - 3, Конфедеративна група на Европейската обединена левица - 1, Европа на нациите и свободата - 1, други - 1.ИрландияПартия Фине Гейл взима 29%, Фиана Файл - 15%. Зелените печелят също 15%, толкова е вотът и на независимите. Националистите Шин Фейн получават 13%.Групата на ЕНП печели най-големия вот тук и 4 от 11-те места. Европейска обединена левица/Северна зелена левица - 4, Зелените - 2, ALDE - 1.", "date": "2019.05.26", "title": "Триумф за Зелените в Германия, вече са втора сила. Първи резултати и от Австрия, Холандия и Ирландия"}
{"url": "https://offnews.bg/politika/kak-se-razpredeliha-glasovete-po-partii-dannite-na-alfa-risarch-i-gal-704070.html", "text": "Данните от разпределението на гласовете по партии от екзит пола на Алфа рисърч и Галъп интернешънъл, излъчени по БНТ:", "date": "2019.05.26", "title": "Как се разпределиха гласовете по партии: данните на Алфа рисърч и Галъп интернешънъл"}
{"url": "https://offnews.bg/politika/kaloian-pargov-glasuvah-za-promianata-704034.html", "text": "Гласувах за промяната. Гласувах справедливостта да възтържествува сега. Дадох своя глас за социална и обединена Европа. Това каза лидерът на БСП – София Калоян Паргов след като даде своя вот в 61 ОУ във Връбница.„Бъдещето – и на Европа и на България, днес е в ръцете на хората. Днес е денят, в който те решават. Ето защо е важно да бъдат активни. Трябва да сме отговорни към утрешния ден, заради нас самите, заради деца и родители ни.Наша гражданска отговорност и задължение е упражним правото си на глас“, убеден е лидерът на столичните социалисти.", "date": "2019.05.26", "title": "Калоян Паргов: Гласувах за промяната"}
{"url": "https://offnews.bg/112/ubiha-mazh-v-park-v-asenovgrad-zastreliaha-drug-v-haskovsko-704035.html", "text": "Мъж е бил убит тази нощ в Асеновград, трупът на друга жертва е открит в Хасковско, съобщи прокуратурата.В Асеновград около полунощ е бил убит мъж. Престъплението разследва Окръжната прокуратура в Пловдив. Задържани са двама заподозрени за извършването му. Изясняват се самоличността на жертвата и мотивите за нападението.Към 8 ч тази сутрин е бил открит трупът на възрастен мъж в къщата му в село Лозен, област Хасково. Той е бил прострелян вероятно с преработена въздушна пушка. Текат разпити на членове на семейството му. Досъдебното производство наблюдава Окръжната прокуратура в Хасково.", "date": "2019.05.26", "title": "Убиха мъж в парк в Асеновград, застреляха друг в Хасковско"}
{"url": "https://offnews.bg/sviat/8-po-rihter-raztarsi-peru-704038.html", "text": "Земетресение с магнитуд 8 по скалата на Рихтер удари Северно Перу.Няма данни за жертви и ранени.Епицентърът е на 82 км североизточно от Лагунас (с население 9 200 души), показват данните на Европейския средиземноморски сеизмологичен център.Трусът е ударил в 2:41 ч сутринта местно време, бил е с дълбочина 100 км. (по данни на ЕССЦ). Според Геофизичния институт на Перу тя е 141 км. Местните власти съобщават, че земетресението е предизвикало паника  сред населението, посочва AFP. То не е причинило значителни разрушения, но е спряло тока в градовете Икитос и Тарапото, амазонски градове в региона Лорето, предава Ройтерс.Усетено е в няколко области в северната и централната част на страната, включително в столицата Лима.Няма опасност от цунами, доколкото епицентърът е бил много дълбоко под земята, смятат от Тихоокеанският център за предупреждение за цунами.", "date": "2019.05.26", "title": "8 по Рихтер разтърси Перу"}
{"url": "https://offnews.bg/sviat/edin-ot-naj-vliatelnite-tajlandski-premieri-pochina-na-98-g-704040.html", "text": "Бившият тайландски министър-председател Прем Тинсуланонда - една от най-влиятелните фигури в модерната политика в страната си - почина на 98 години.Бившият армейски генерал, който служи като премиер от 1980 до 1988 г., е издъхнал в болница в Банкок днес, 26 май. Според негови сътрудници - от сърдечна недостатъчност.Прем бе най-довереният съветник на крал Пхумипхон Адунядет - най-дълго управлявалият Тайланд монарх, починал през октомври 2016 г., и като такъв помогна на краля да бетонира военно-монархичния съюз. Смята се, че генералът е имал основна роля в преврата от 2006 г. срещу тогавашния министър-председател Таксин Шинаватра.Кой бе Прем?Починалият бивш премиер на Тайланд е роден в южната част на страната през 1920 г., 12 години преди премахването на абсолютната монархия. Завършил е най-престижната военна академия в страната и преди кариерата си в политиката служи като армейски началник. През 1980 г. става 16-ият министър-председател на страната. Работи като президент на влиятелния Таен съвет на кралските съветници повече от две десетилетия. След смъртта на краля през 2016 г. за кратко изпълнява длъжността регент. Влиянието продължава да се усеща до смъртта му - той играе ключова роля в сватбата и коронацията на крал Маха Вачиралонгкорн по-рано този месец. Наблюдатели са на мнение, че бившият командир е имал несравнимо влияние върху тайландската кралска армия, която е организирала 13 преврата от 1932 г. досега.Смъртта му идва в момент, когато Тайланд се готви да сформира ново правителство след първите избори от преврата преди пет години насам.", "date": "2019.05.26", "title": "Един от най-влиятелните тайландски премиери почина на 98 г."}
{"url": "https://offnews.bg/politika/patriarh-neofit-glasuva-v-6-to-uchilishte-v-stolitcata-704041.html", "text": "Патриарх Неофит гласува днес на изборите за Европейски парламент.Негово Светейшество упражни правото си на глас в първа секционна избирателна комисия в Шесто основно училище \"Св. Седмочисленици\" в София. Светейшият патриарх даде вота малко след Божествената литургия по повод Неделя на Самарянката.Той гопожела спорен и успешен ден на членовете на секционната комисия и сподели надеждите си изборите да минат мирно и без проблеми, съобщиха от Светия синод.", "date": "2019.05.26", "title": "Патриарх Неофит гласува в 6-то училище в столицата"}
{"url": "https://offnews.bg/sviat/trima-frantcuzi-osadeni-na-smart-v-irak-prisaedinili-se-kam-isliamska-704043.html", "text": "Трима французи бяха осъдени на смърт от съд в Ирак, защото са се присъединили към групировката Ислямска държава.Кевин Гоно, Леонард Лопес и Салим Мачу имат 30 дена, за да обжалват.Те са сред 12-те френски граждани, отведени през февруари от Сирия в Ирак заради делото.Френските власти все още не са реагирали на произнесената в неделя присъда. Запитан за делото през февруари президентът Еманюел Макрон отказа да коментира с думите, че решението на въпроса е от суверенитета на Ирак.Досега иракските съдилища са съдили стотици предполагаеми чуждестранни бойци, но нито един досега не е бил екзекутиран.Организации за защита на човешките права критикуват остро подобни дела с твърдението, че присъдите се основават на косвени доказателства или признания, изтръгнати с мъчения.", "date": "2019.05.26", "title": "Трима французи осъдени на смърт в Ирак: присъединили се към Ислямска държава"}
{"url": "https://offnews.bg/politika/tcik-globiava-5-medii-za-publikuvane-na-rezultati-ot-vota-obnovena-704044.html", "text": "Централната избирателна комисия (ЦИК) наложи глоба на онлайн изданията \"ПИК\", \"24 часа\", новинарските сайтове \"Дневник\", Blitz.bg и Dir.bg за публикуване на временни резултати от вота в изборния ден и им нареди да свалят данните от страниците си. Решението на Комисията срещу Blitz.bg е публикувано едва 40-ина минути преди края на изборния ден. Актът за нарушение на \"Дневник\" е за публикуване на изборни резултати не в сайта dnevnik.bg, а в YouTube и във Viber.Решенията на ЦИК срещу медиите са взети след подадени жалби.Въпреки категоричната забрана в новините да се съобщават резултати от екзит полове и ПИК, и \"24 часа\" на няколко пъти днес публикуваха директно с имена на партии временните резултати, без дори да прибегнат до традиционните класации на песни, филми и пр. Blitz.bg пък имат публикация, озаглавена \"Свежи данни от заведението на шеф БЛИЦ към 14.00: Бум в поръчките за Генералска гозба и Филе Елена“, която съдържа данни за резултатите от гласуването. Предварителните резултати са публикувани под формата на информация за „цената на различни ястия от петата кулинарна сводка“, а именно: „Генералска гозба“ – 30,5 %, „Филе Елена“ – 27,3 %, „Мераклийски тас кебап“ – 14.1%, „Каракачански сач“ – 7.2%, „Специалитет по аптекарски“ – 2,99%, „Патриотична разядка“ – 1,2%, „Хайдушко мезе“ – 1,1% и „Азбучно плато“ – 1.2%. В статията изрично е отбелязано, че „Очаква се посещаемостта на масовото заведение на шеф БЛИЦ към края на изборния ден да достигне около 34%“.Размерите на глобите за медиите не се съобщава. В решенията на ЦИК се посочва само, че ще им бъдат съставени актове.Изборният кодекс предвижда глоба от 2000 до 5000 лева за нарушения при съобщаване на социологически проучвания. Когато нарушението се извърши повторно, глобата скача от 5000 до 10 000 лева.Изборният кодекс забранява на медиите да огласяват прогнозни резултати преди края на изборния ден. С последните промени в закона това ограничение засяга и страниците на медиите в социалните мрежи.Междувременно ЦИК публикува и предупреждение, че ще санкционира всеки, огласил неправомерно резултати днес:", "date": "2019.05.26", "title": "ЦИК глобява 5 медии за публикуване на резултати от вота (обновена)"}
{"url": "https://offnews.bg/politika/okolo-110-000-glasa-triabvat-za-minavane-na-barierata-704046.html", "text": "Около 110 000 гласа ще са нужни за минаване на бариерата от 5,88%, която е нужна за вкарване на един депутат в европарламента, показват сметките според данните на ЦИК за активността.С около 15 процента (процента, а не процентни пункта!) по-ниска е активността на тези избори в сравнение с предишното гласуване за Европейски парламент.Днес до 12:30 часа са гласували 15,47% от имащите право на глас. През 2014 г. данните са към 13 часа и не може да се направи точно сравнение, но все пак тогава гласувалите са били 19,05%.Ако тенденцията се запази, би могло да се предположи, че в края на изборния ден активността ще бъде около 31%. През 2014 г. тя е била 35,84%.При 6 355 633 регистрирани избиратели, това означава около 1 970 000 гласували. През 2014 г. гласувалите са били 2 361 943 души.122 536 от бюлетините през 2014 г. обаче са били недействителни. Ако екстраполираме това число върху сегашните избори, можем да очакваме, че недействителните гласове ще са около 100 000.Така общият брой действителни гласове, от които ще зависи прагът за влизане в европарламента е около 1 870 000.Умножено по 5,88% това означава около 110 000 гласа за минаване на бариерата. На миналите избори националната изборна квота е била 131 732 гласа.Националната изборна квота определя минаването на бариерата, но колко гласа са нужни за един депутат зависи от квотата на Хеър. Тя силно зависи от това колко партии ще останат под чертата от 5,88%.На миналите избори под чертата са останали партии, за които са дали гласа си общо 16,2% от гласоподавателите.Две променливи, които не са отчетени в сметката:Броят на нужните гласове може да се увеличи малко заради гласовете от чужбина, които не се отчитат в данните на ЦИК за активността.В същото време броят на нужните гласове ще се намали заради опцията да се гласува с бюлетина \"не подкрепям никого\".Вторият ефект вероятно ще бъде малко по-голям от първия, но двата до известна степен се унищожават взаимно.", "date": "2019.05.26", "title": "Около 110 000 гласа трябват за минаване на бариерата"}
{"url": "https://offnews.bg/politika/borisov-niska-izbiratelna-aktivnost-imat-horata-pari-patuvat-do-gar-704045.html", "text": "Премиерът Бойко Борисов пусна хартиена бюлетина за евровота, в секцията му в 78-мо училище в Банкя няма машина за гласуване. Преди гласуването се помоли в църквата „Св. Св. Кирик и Юлита“ в Банкя за здраве и просперитет, разкри лидерът на ГЕРБ. 17 български евродепутати, които ще бъдат избрани днес, да работят заедно и активно след вторник, пожела Борисов. Той не коментира прогнозни резултати за изборите и обяви, че ще ги види след 20 часа, когато приключва официално изборният ден. Според лидера на ГЕРБ социологически данни трябва да се обявяват в деня на вота, а агенции, които лъжат избирателите, да бъдат наричани \"никога непознаваща резултатите еди коя си\". Трябва да има справедливост, подчерта Борисов. За по-ниската избирателна активност Борисов коментира: Имат хората пари, пътуват в чужбина, заминали са за Гърция.В интерес на истината, .", "date": "2019.05.26", "title": "Борисов: Ниска избирателна активност? Имат хората пари, пътуват до Гърция"}
{"url": "https://offnews.bg/tenis/grigor-se-izmachi-no-pobedi-tipsarevich-na-starta-na-rolan-garos-704050.html", "text": "Най-добрият ни тенисист Григор Димитров стартира успешно участието си на турнира от Големия шлем \"Ролан Гарос\", след като победи Янко Типсаревич след 6:4, 6:0, 3:6, 6:7(3), 6:4.Във втория кръг той ще се изправи срещу хърватина Марин Чилич, който надделя срещу италианеца Томас Фабиано. Двубоят между двамата ще бъде в сряда. В преките мачове хърватският тенисист води с 4:1 победи.Началото на двубоя въобще не вещаеше предстоящата драматична развръзка. Българинът записа серия от 11 последователни гейма – от 2:3 в първия сет до 6:3, 6:0 и 1:0 (с пробив) в третия. В този момент изглеждаше сякаш Димитров ще затвори срещата чисто за около час и половина игра.Това обаче не се случи. Гришо започна третия сет с пробив, който обаче бе върнат на момента. В тази част хасковлията определено не показа най-добрата си игра и допусна да бъде пробит ключово в осмия гейм, а след това неговият противник си спечели подаването, за да намали изоставането си.В четвъртия сет българинът изоставаше с пробив, но го върна в десетия гейм. В тайбрека обаче Типсаревич бе по-съобразителен и го спечели след 7:4 точки.Все пак обаче в петия сет Димитров проби решително за 5:4 и след това си спечели сервис гейма и самия мач. Това бе трети успех на българина от общо седем мача между двамата.", "date": "2019.05.26", "title": "Григор се измъчи, но победи Типсаревич на старта на Ролан Гарос"}
{"url": "https://offnews.bg/politika/naj-niska-izbiratelna-aktivnost-v-edin-ot-stolichnite-rajoni-naj-viso-704042.html", "text": "Към 12:30 ч избирателната активност в цялата страна е 15,47%, като общо 992 896 души са упражнили правото си на глас, съобщи ЦИК.Най-високата активност е отчетена в Перник - 22,21%, а най-ниската - в Районна избирателна комисия (РИК) 24 в София - 11,01%. С малко по-висока активност е Пловдив с 11,28%. В сравнение с 2014 г., когато активността към този момент на деня е била 19,05%, средната активност е по-ниска с почти 4%. Средната активност за София област е 17,35%, като в РИК 23 избирателната активност е 15,17%, а в РИК 25 - 12,74%. Машинното гласуване е преустановено или не е започнато изобщо в общо 10 секции, което представлява по-малко от 1% от общия брой машини, подчерта говорителят на ЦИК Александър Ангелов. Спрените машини се намират в следните избирателни райони: по една във Видин, Кърджали, Кюстендил, Перник и РИК 26, и по две в Сливен и РИК 24. Към момента има подаден сигнал и за неработеща машина на територията на Шумен. Най-честите проблеми са затруднения със стартиране на машината, както и технически проблеми при разпечатването на разписките.Към ЦИК са подадени общо 71 сигнала за нарушение, сред които 45 по отношение организацията на изборите и упражняване на изборните права; 11 за нарушаване на предизборната кампания; 11 за машинното гласуване; 1 сигнал, свързан със съобщаването на лични данни на глас от член на СИК при попълването в избирателния списък.От ЦИК подчертаха, че за разлика от сънародниците си в чужбина, гражданите на територията на страната могат да гласуват само в секцията си по постоянен адрес, освен ако не са подали заявление да гласуват по настоящ адрес в срок до 11 май 2019 г.Ангелов още подчерта, че машинното гласуване може да бъде упражнено само в секцията, в която е разпределен гласоподавателят. Той няма възможност да поиска да гласува в съседна секция, за да се възползва от машинния вот. Секциите, в които да бъдат разположени машини, бяха избрани на случаен принцип.От ЦИК съобщиха още, че към момента са установени нарушения за обявяване на социологически проучвания от страна на три медии.", "date": "2019.05.26", "title": "Най-ниска избирателна активност в един от столичните райони, най-висока - в Перник"}
{"url": "https://offnews.bg/sviat/razreshenie-za-razvod-sled-4-g-fakticheska-razdiala-referendum-kaza-704047.html", "text": "Населението на Република Ирландия гласува категорично за либерализиране на правилата за развод на референдум в петък.Предложението бе одобрено с 82.1% подкрепа за промяна на закона.В момента конституцията на страната изисква съпрузите да са били разделени през 4 от последните пет години, за да бъде разрешен развод. Сега тази клауза ще бъде премахната, което ще позволи на ирландския парламент да определи нов период на раздяла, преди да бъде разрешен развод.Разводът е узаконен в Ирландия през 1995 г. след референдум, който одобрява мярката с 50.28% срещу 49.72% против нея.В страната всяка промяна на конституцията трябва да бъде подкрепена от мнозинството гласували в референдум.Преди гласуването в петък, правителството даде да се разбере, че може да намали периода на раздяла преди развода на две години. Основните политически партии в Ирландия подкрепиха либерализирането на законодателството за развода. Против бяха католически организации, като Iona Institute.", "date": "2019.05.26", "title": "Разрешение за развод след 4 г. фактическа раздяла? Референдум каза 'Не' на строгата конституция в Ирландия"}
{"url": "https://offnews.bg/politika/rezultati-pri-100-ot-ekzit-pola-na-galap-704071.html", "text": "ГЕРБ печели 30.4%, а БСП - 23.5 на сто от гласовете за евродепутати, сочат предварителните данни на агенция \"Галъп\" от екзитпол при 100% обработване на резултатите, съобщи Нова тв. Пет партии влизат в ЕП, ДПС с 14,1%, ВМРО (7.5%) и \"Демократична България\" 6.6%. Извън европарламента остават \"Воля\", получили 3.6% \"Коалиция за България\" има 1.5%, а \"Атака\" и \"Патриоти за Валери Симеонов\" са спечелили малко над 1% от гласовете. ", "date": "2019.05.26", "title": "Резултати при 100% от екзит пола на Галъп"}
{"url": "https://offnews.bg/politika/borisov-radev-tcatcarov-i-karaiancheva-se-obiaviha-za-publikuvaneto-704049.html", "text": "Премиерът Борисов заяви, че социологическите данни трябва да се обявяват в деня на вота. Той добави, че агенции, които лъжат избирателите, трябва да бъдат наричани \"никога непознаваща резултатите еди коя си\". Трябва да има справедливост, допълни той.Според последните промени в Изборния кодекс, които бяха приети февруари тази година, медиите не могат да оповестяват резултатите в изборния ден дори в страниците си във Фейсбук, Туитър и други социални мрежи.  вече бяха глобени заради решението си да престъпят закона. По-рано днес председателят на Народното събрание Цвета Караянчева също се обяви за публикуването на данни от екзитполовете в изборния ден. \"Лично говоря от моя лице, защото гражданите трябва да бъдат информирани\", коментира тя. Караянчева упражни правото си на глас в Кърджали, където все пак призна, че е гласувала одобрително за промените, които въведоха забраната. Против нея се обяви и президентът Румен Радев, който ги нарече \"още една възможност за манипулация\". Главният прокурор Сотир Цацаров също разкритикува промените.\"Излишно е да лицемерничим. Едва ли статистиката в деня на вота ще повлияе в последния момент на избирателя. Убеден съм, че 99% от хората като мен идват да гласуват с ясно решение. И съм сигурен, че тези, които отидат до урните, не се интересуват от оцветените колонки. Хората мислят и не бива да ги подценяваме\", заяви той.", "date": "2019.05.26", "title": "Борисов, Радев, Цацаров и Караянчева се обявиха за публикуването на социологически данни в изборния ден"}
{"url": "https://offnews.bg/politika/desislava-ivancheva-shte-uchastva-i-na-mestnia-vot-704074.html", "text": "Независимият кандидат за евродепутат Десислава Иванчева ще участва и на местните избори през есента.Това обяви Иванчева по бТВ. Според данните от екзитпола тя получава между 1 и 2 на сто от гласовете.За две седмици кампания, резултатът е голяма победа, категорична бе Десислава Иванчева, която води предизборна кампания под домашен арест, преди на 20 май да получи разрешение от съда да напуска дома си, за да се среща с избиратели и журналисти. Ще продължим борбата. През есента ще търсим подкрепа, ще видим какви варианти имаме. Със сигурност ще търсим граждански сдружения, с които да се обединим. Ще останем самостоятелни, а не обединени с други политически партии\", заяви Иванчева по Bulgaria ON AIR. ", "date": "2019.05.26", "title": "Десислава Иванчева ще участва и на местния вот"}
{"url": "https://offnews.bg/vitc-na-denia/vitc-na-denia-izbori-po-balgarski-704048.html", "text": "Влиза един дядо в стаята за избори и пита:- Моята баба гласува ли вече?- Да, дядо, разписала се е в списъка. А вие какво, не живеете ли заедно?- Там е работата, че тя умря преди 15 години, но всеки път идва да гласува, а аз не мога да я сваря!", "date": "2019.05.26", "title": "Виц на деня: Избори по български"}
{"url": "https://offnews.bg/politika/bsp-sofia-ima-seriozna-opasnost-ot-narushavane-na-ik-pri-predavanet-704058.html", "text": "БСП – София подаде сигнали до 23-та, 24-та и 25-та РИК, както и до ЦИК, за нарушаване на разпоредбите на Изборния кодекс. Представители на ПП „Воля“ масово не се явиха в изборните помещения, с което затрудниха сериозно действията на СИК от 23-ти, 24-ти и 25-и ИР в предизборния ден, при откриването на изборния ден, при осигуряването на свободното и спокойно протичане на гласуването в избирателните секции, както и при преброяване на гласовете за кандидатските листи.Налице е сериозна опасност за нарушаване на чл. 285, ал.1, връзка с чл. 378 от ИК, които изискват предаването на протоколите с изборните резултати на РИК, да се осъществи от председател или зам.-председател, секретар и член на СИК, предложени от различни партии и коалиции. При отсъствие на представители на три различни политически сили е невъзможно законосъобразно предаване на протоколите. БСП – София настоява 23-та, 24-та и 25-та РИК и ЦИК да предприемат съответните мерки с цел нормално приключване на гласуването, отчитане на изборните резултати и предаването на секционните протоколи на РИК.", "date": "2019.05.26", "title": "БСП–София: Има сериозна опасност от нарушаване на ИК при предаването на протоколите на СИК"}
{"url": "https://offnews.bg/izvan-terena/arestuvaha-futbolista-martin-kamburov-v-plovdiv-704078.html", "text": "Голмайсторът на Берое Мартин Камбуров е бил арестуван в Пловдив, съобщава TrafficNews.bgФутболистът е паркирал своето порше неправилно на улица „Полковник Сава Муткуров” в Пловдив. Служители на „Общинска полиция” обаче му сложили скоба. Когато Камбуров се върнал до колата си, установил, че не може да тръгне. Позвънил на оставения телефон и след малко на място се появили служители на „Общинска полиция”.„Започна да ги обижда и да се държи агресивно спрямо тях и те повикаха полиция”, разказва очевидец на случилото се.Когато полицаите пристигнали на адреса, играчът на Берое започнал да се държи агресивно и към тях. Обиждал ги и ги замерял с банкноти, за да му свалят скобата по-бързо. В същото време негов приятел снимал с телефон и провокирал униформените. В момента и двамата са задържани в ареста.Глобата за сваляне на скоба от неправилно паркиран автомобил в Пловдив е на стойност 30 лева.", "date": "2019.05.26", "title": "Арестуваха футболиста Мартин Камбуров в Пловдив"}
{"url": "https://offnews.bg/politika/rezultatite-ot-paralelnoto-prebroiavane-demokratichna-balgaria-e-na-r-704079.html", "text": "Ще има ли \"Демократична България\" свой представител в Европарламента? Това е големият въпрос след паралелните преброявания на 3 социологически агенции. Според данните на \"Галъп интернешънъл\" и \"Тренд\" \"Демократична България\" все пак ще има един евродепутат, но според данните на \"Алфа рисърч\" - по-скоро не.Окончателният отговор на този въпрос може да очакваме чак в понеделник - след опостяването на официалните резултати от ЦИК от вота у нас и в чужбина. Данните от паралелно преброяване на 100% процента от извадката на \"Галъп интернешънъл\", показани по БНТ, са следните:Според \"Галъп\" ГЕРБ трябва да има 6 мандата, БСП - 5, ДПС - 3, ВМРО - 2, \"Демократична България\" - 1.Данните от паралелното преброяване при 100% от извадката на \"Алфа рисърч\", показани по БНТ, дават следната картина на резултатите от евровота:Данните от паралелното преброяване при 85% от извадката на агенция \"Тренд\", показани по Нова ТВ, дават следната картина на резултатите от евровота:ГЕРБ - 28.7 %БСП - 24.0 %ДПС - 17.4 %ВМРО - 8.1 %Демократична България - 6.1 %ВОЛЯ 3.6 %Атака 1.0 %АБВ 0.8 %Патриоти В.Симеонов 1.0 %Възраждане 1.1 %Д.Иванчева 1.7 %В.Григорова 0.5 %други (общо) 6.1 %Избирателната активност е била 30.6%, а гласувалите с \"Не подкрепям никого\" - 3.2 на сто.", "date": "2019.05.26", "title": "Резултатите от паралелното преброяване: Демократична България е на ръба"}
{"url": "https://offnews.bg/futbol/tcenite-na-biletite-za-finala-na-shampionskata-liga-sa-poskapnali-dvoj-704016.html", "text": "Точно седмица преди решителния двубой в Шампионската лига – финала между Тотнъм и Ливърпул – цената на билетите достигнаха нови висоти.Всеки, който иска да се сдобие с ценната хартийка може да разгледа наличностите в сайтове за вторична продажба. Бърз преглед показва, че за три дни цените за един билет са се покачили двойно.В четвъртък в платформите билетите са стрували 4600 паунда, а днес цената е 9 286 паунда.В предишни години на финалите цените на пропуски също са били завишени, като цената им е варирала от 1 200 до 3 000 паунда.Тазгодишното издание определено държи най-високите цени. Огромният скок се дължи на факта, че се предлагат за много кратък срок, а от УЕФА предоставиха прекалено малък брой билети за феновете на двата клуба.Специалистите предупреждават, че феновете трябва да бъдат внимателни в подобни случаи, тъй като може да станат обект на измама. През годините е имало случаи, в които запалянковците да плащат големи суми за билет, който се оказва фалшив точно на входа на стадиона.Медиите в Англия твърдят, че 15 хиляди привърженици на Тотнъм са изминали разстоянието до Амстердам за полуфинала с Аякс, но местата, отредени за феновете им  предоставени за „шпорите” бяха само 2600.Основният проблем се дължи на това, че от УЕФА предоставиха на двата отбора по 16 613 билета. Бройката е твърде малка на фона на посещаемостта на Тотнъм и Ливърпул, както и че \"Уанда Метрополитано\" е с капацитет за 67 829 души.От УЕФА раздадоха около 4 000 билета през март когато все още не се знаеше кой ще стигне до финала.Останалите билети са в ръцете на търговски партньори, спонсори, сътрудници и национални федерации към УЕФА. Възможно е осемте големи фирми, които са спонсори на Шампионската лига, да са получили повече билети от двата клуба поотделно.", "date": "2019.05.26", "title": "Цените на билетите за финала на Шампионската лига са поскъпнали двойно"}
{"url": "https://offnews.bg/politika/v-tamna-staichka-v-sofia-razmesteni-nomera-v-spisaka-za-glasuvane-704017.html", "text": "ГЕРБ подаде жалба в РИК 23 – София за нарушение на изборния процес в секция № 11 в “Лозенец”, в 35 СУ “Добри Войников”.На таблото в кабината за гласуване, където се поставя списък с имената и номерата на кандидатите по кандидатски листи в поредност на партиите и коалициите, съобразно номера им в бюлетината - е допуснато умишлено разместване в номерацията.Разместването засяга именно номера на ПП ГЕРБ. Под номер 12 в списъка вместо ГЕРБ – фигурира партията на „Зелените“ и техните кандидати. Въпросното нарушение крие голяма опасност да вкара гражданите в заблуждение и техният вот да бъде подменен, съобщиха от пресцентъра на ГЕРБ. Според списъка ГЕРБ е с №11, което е числото в бюлетината на незивасимия кандидат Десислава Иванчева. ", "date": "2019.05.26", "title": "В тъмна стаичка в София разместени номера в списъка за гласуване"}
{"url": "https://offnews.bg/112/mazh-spasi-bedstvashto-dete-v-r-dunav-izdirvat-majkata-i-8-mesechnat-704054.html", "text": "56-годишен мъж е спасил 7-годишно момче от удавяне в река Дунав, за издирване са обявени 31-годишната майка на детето и 8-месечната му сестричка, съобщи МВР-Силистра. Мъжът разхождал кучето си в Дунавския парк, когато забелязал бедстващото дете. Той навлязъл във водите на реката и достигнал момчето, а с помощта на друг мъж двамата били изтеглени на брега.На момченцето е оказана медицинска помощ, няма опасност за живота му.Случаят се изяснява, образувана е преписка.", "date": "2019.05.26", "title": "Мъж спаси бедстващо дете в р. Дунав, издирват майката и 8-месечната му сестричка"}
{"url": "https://offnews.bg/politika/neochakvano-visok-vot-v-gartcia-vanshno-prashta-oshte-biuletini-na-h-704061.html", "text": "Министерството на външните работи съобщи, че изпраща допълнителни бюлетини за секциите, отворени в Гърция, заради високия интерес на българите в южната съседка към днешния вот. В някои секции като в град Никити, където почиват много сънародници, още по обяд бяха гласували около 200 души.Общо секциите в Гърция са 13.По разпореждане на външния министър Екатерина Захариева допълнителни 100 броя бюлетини към избирателната секция в Неа Мудания, където също има много български туристи. Причината е огромният интерес на български граждани да гласуват в изборите за Европейски парламент в тази „ваканционна секция“, разкрита за първи път в курортния район на Халкидики, посочват от МВнР.След края на изборния ден Външно министерство съобщи, че гласуването в Халкидики - в Никити и Неа Мудания - е приключило успешно, с достатъчен брой бюлетини. ", "date": "2019.05.26", "title": "Неочаквано висок вот в Гърция - Външно праща още бюлетини на Халкидики (обновена)"}
{"url": "https://offnews.bg/futbol/ludogoretc-i-lokomotiv-plovdiv-reshavat-superkupata-na-3-iuli-704019.html", "text": "Шампионът на България Лудогорец и победителят от турнира за Купата на страната Локомотив Пловдив ще определят носителя на Суперкупата на България за 2019 година.Това стана факт, след като на 15-ти май \"смърфовете\" победиха градския си съперник Ботев във финала, а разградчани завоюваха осми поредна шампионска титла. Срещата между двата тима ще се играе на 3 юли на стадион \"Васил Левски\", а началният час ще бъде определен допълнително.Това ще е втори двубой за Суперкупата между Локомотив и Лудогорец. Двата отбора се срещнаха през 2012 година, когато на стадион \"Лазур\" в Бургас \"зелените\" надиграха пловдивчани с 3:1.", "date": "2019.05.26", "title": "Лудогорец и Локомотив Пловдив решават Суперкупата на 3 юли"}
{"url": "https://offnews.bg/politika/prezidentat-radev-nuzhdaem-se-ot-demokratichna-balgaria-704025.html", "text": "Масовото участие в тези избори е най-сигурният начин за неутрализиране на всеки опит за доминиране на корпоративен, контролиран и купен вот. Нашето бъдеще, нашата свобода, сигурност и благоденствие ще зависят от хората и идеите, които днес подкрепяме с гласа си. Това заяви държавният глава Румен Радев, след гласува в изборите за български представители в Европейския парламент.Президентът изрази надежда избирателната активност да е висока и призова всички българи да гласуват и да не оставят друг да решава тяхното бъдеще.„Изборите за Европейски парламент са не по-малко важни от националните избори, защото Европа и България се намират на кръстопът. Нуждаем се от единна, силна и солидарна Европа, която да взема навременни решения в интерес на своите граждани“, заяви Румен Радев. Президентът допълни, че се нуждаем и от демократична България – „силна с върховенство на закона и свободата на словото, с ефективността на своите институции и образование, с предприемчивостта, идеите и таланта на своите граждани“. ", "date": "2019.05.26", "title": "Президентът Радев: Нуждаем се от демократична България"}
{"url": "https://offnews.bg/politika/gerb-atakuva-smolianska-onlajn-media-pusnala-radan-kanev-bez-dogovor-704022.html", "text": "ГЕРБ в Смолян сезира ЦИК за изборно нарушение от доставчик на медийни услуги. Жалбата е във връзка с публикуван агитационен предизборен материал, отразен в електронния онлайн вестник „Отзвук” – Смолян, със заглавие: „Радан Кънев в Смолян: Да счупим тази азиатска форма на управление!“ по повод проведена среща на кандидатите на \"Демократична България\" за евродепутати Радан Кънев, Албена Симеонова и Стоян Михалев в Смолян на 24.05.2019 г.„От извършената справка в сайта на доставчика на медийни услуги се установи, че не е публикувана информация за сключен договор между онлайн вестника „Отзвук“ и Обединение „ Демократична България”, съгласно чл. 180, ал.1 от Изборния кодекс „Доставчиците на медийни услуги са длъжни да обявяват на интернет страниците си информация за договорите, в т.ч. безвъзмездните договори, сключени с партиите, коалициите и инициативните комитети, регистрирали кандидати, и/или с друг възложител във връзка с предизборната кампания, включително ако договорът е сключен с посредник.“ и във връзка с изискването на чл.180, ал.3 и ал.4 от ИК, пише в жалбата.В нея се допълва, че е допуснато и друго нарушение, изразяващо се в липса задължителния текст „Купуването и продаването на гласове е престъпление” като този текст следва да заема не по-малко от 10 на сто от лицевата площ на агитационния материал и е разположен в обособено поле.На базата на изложените факти ГЕРБ-Смолян твърди, че онлайн вестник „Отзвук” не е спазил изискването да представи публично и по указания ред и начин информация за сключени договори във връзка с предизборната кампания, както и че обединение „Демократична България” с въпросния материал са нарушили спомената разпоредба от ИК по повод проведено предизборно мероприятие в Смолян, отразено онлайн в сайта на електронната медия.", "date": "2019.05.26", "title": "ГЕРБ атакува смолянска онлайн медия, пуснала Радан Кънев без договор"}
{"url": "https://offnews.bg/sviat/i-turtcia-uchastva-v-evrovota-chrez-partia-v-germania-704023.html", "text": "В Германия има 1 450 000 етнически турци с право на глас, а тяхната Партия на обновлението и справедливостта /BIG/ се включи в изборите за Европейския парламент с 10 свои кандидати. Те се заричат, че ако поне трима отидат в Брюксел, ще отстояват интересите на Турция и ще се борят срещу нарастващите анти-турски нагласи и ислямофобията, пише Анадолската агенция.„Тези избори са важни особено за живеещите в Германия турци, за пръв път техните гласове ще са решаващи. Тъй като няма праг, със 150 000 гласа ще може да бъде излъчен един депутат, което е напълно възможно в тази страна, където гласуват 30 милиона души. Ако поне малко над 10% от близо 1, 5 милиона турци отидат до урните, партията на имигрантите ще има свой представител в Брюксел или Страсбург. Целта ни е да изпратим най-малко трима от кандидатите“, казва лидерът на BIG Халук Йълдъз.Той разчита на висока избирателна активност от страна на турските гастарбайтери и пълнолетните им деца, установили се трайно в Германия и смята, че ако листата събере 400 000 гласа, Турция ще има своите трима европейски депутати. Според него това е от изключителна важност, тъй като националистическите партии в Холандия, Австрия и Германия набират все по-голяма сила и влияние. Йълдъз прогнозира, че националистите ще бъдат третата голяма коалиция в Европейския парламент, а те са враждебни към Турция и проповядват ислямофобията при всяка възможност.„Поради това е много важно в парламента да има турци – те ще им показват „червен картон“ и ще отбиват атаките им срещу мюсюлманите. А турците ще бъдат представени там за пръв път. Така Турция, която от 1963 г. се бори за членство в европейската общност, ще влезе в ЕС през Германия. В Европейския парламент ние ще защитаваме правата на Турция“, подчертава лидерът на турската партия.Йълдъз се жалва, че кампанията на партията му остава невидима за германските медии, а агитационните клипове, които се публикуват в социалните мрежи, биват блокирани без причина, а това пречи посланията на кандидатите да стигнат до турската общност в страната. „Благодарен съм на печата в Турция, но нашите хора не четат вестници. Но ако сега за един наш депутат са нужни 150 000 гласа, при следващи избори ще ни трябват 1,5 милиона, затова този вот е изключително важен“, казва политикът, емигрирал от Турция.Той посочва, че други 4 партии в Германия са включили в листите си етнически турци. „Но тези хора не излизат от идеологията на партиите си, които внушават омраза към чужденците, ислямофобия и враждебност към Турция. А германските турци видяха истинското им лице след 2016 г., когато бе приета резолюцията за арменския геноцид, когато се разгоря омразата към Турция и се увеличи враждебността към бурките и забрадките“, коментира Йълдъз.", "date": "2019.05.26", "title": "И Турция участва в евровота – чрез партия в Германия"}
{"url": "https://offnews.bg/sviat/papa-frantcisk-se-obiavi-protiv-abortite-po-meditcinski-prichini-704055.html", "text": "Абортът никога не е приемлив, без значение дали плодът е фатално болен или има патологични отклонения, коментира папа Франциск в САЩ. Той призова лекарите да помагат на жените да износват децата си, дори бременността да носи риск от смърт на новороденото при раждането или малко след това.„Легитимно ли е да отнемем човешки живот, за да решим проблем?“, запита папа Франциск присъстващите на конференция по въпроса, повтаряйки една от най-поддържаните реплики по въпроса. „Допустимо ли е да потърсим наемен убиец, за да решим проблем?“, добави той.Решението за аборт, базирано върху медицинска информация за болен плод, е равнозначно на „нехуманна евгеника“, смята той. Според него това отнема на семействата възможността да посрещнат на света най-слабите деца. Папата отбеляза, че да се използват абортите като метод на „превенция“ никога не може да бъде приемливо и това „няма нищо общо“ с вярата.„Човешкият живот е свещен и неприкосновен и използването на пренаталната диагностика за селективни цели трябва да бъде спирано със сила,“ смята папа Франциск.Забележките на папата идват, докато горещата тема с абортите отново завладява САЩ. Консерваторите в щати като Алабама, Джорджия и Мисури прокарват към най-стриктните ограничения на абортите от десетилетия, докато активистите срещу абортите се надяват Върховният съд да преосмисли легализацията им. Либералните активисти в демократичните щати опитват да подкрепят защитниците на абортите или да отхвърлят ограниченията.В Италия, където абортите са били нелегални до 1978 година, консерваторите в правителството обвиниха абортите за опасно ниската раждаемост и някои градове с консервативно управление се обявиха символично „за живота“.Това, че Франциск, който изрази съпричастност с жените, преживели аборт, има строга позиция срещу абортите, не е изненадващо. Той е глава на Римокатолическата църква, която счита абортът за грях.Но след избора му, през 2013 г., папата опитва да смекчи остри културни проблеми като абортите, за да покаже своето виждане за църквата като бащинска и приемаща. Този подход привлече критики от консерваторите, които го обвиняват, че е неприемливо слаб в противопоставянето си срещу абортите.Наскоро в Рим се проведе протест срещу абортите, което привлече консервативните водачи на църквата, включително кардинал Реймонд Бърк, американски представител във Ватикана, който е считан за лидер на църковната фракция противници на Франциск.Папа Франциск отговори по въпроса, че деца, за които се очаква да не преживеят дълго след раждането си, трябва да бъдат третирани в утробата „с особени фармакологични, хирургични и други манипулации.“ Такава грижа „помага на родителите не само да мислят за това като за загуба, но и като стъпка по пътя, която са извървели заедно.“„Всяко дете“ в утробата е дар, който „променя историята на семейството,“ смята Светият отец.", "date": "2019.05.26", "title": "Папа Франциск се обяви против абортите по медицински причини"}
{"url": "https://offnews.bg/politika/15-proizvodstva-za-kupuvane-na-glasove-potroshiha-i-partijni-klubove-704033.html", "text": "15 досъдебни производства за престъпления против политическите права са били образувани към 11 ч. днес, съобщи прокуратурата. Едно от тях е било прекратено поради липса на доказателства за престъпление.По разследваните 14 производства няма привлечени обвиняеми. Те са в Бургас, Сливен (2), Елена, Павликени, Провадия, Търговище (2), Велинград, Казанлък, Козлодуй, Перник, Айтос и Плевен, уточнява държавното обвинение.Извън тях са са били извършени и посегателства срещу помещения, ползвани от политически партии в Стара Загора и Добрич, които се разследват. Районната прокуратура в Добрич е внесла обвинителен акт след проведено бързо производство. Обвинението касае умишлено счупване на витринни стъкла на партиен клуб.Прокурорските преписки за проверка по сигнали за извършени престъпления против политическите права са 143. От тях по 100 е постановен отказ за образуване на наказателно производство, а 43 се проверяват. За сравнение, при предишните избори за Европейски парламент през 2014 г. образуваните досъдебни производства са 21, а преписките за проверки по сигнали – 535.В цялата страна има дежурни във всички прокуратури и 11-те териториални отделения на районни прокуратури.", "date": "2019.05.26", "title": "15 производства за купуване на гласове, потрошиха и партийни клубове"}
{"url": "https://offnews.bg/futbol/real-zamenia-ramos-s-van-dajk-704011.html", "text": "Треньорът на Реал Мадрид Зинедин Зидан се е насочил към лидера в отбраната на Ливърпул Върджил ван Дайк. Този трансфер е възможен, ако \"Белия балет\" се раздели със Серхио Рамос през лятото, съобщават медиите в Испания.Както е известно, Рамос обмисля раздяла с Реал през лятото и ръководството на 13-кратния шампион на Европа имат намерения да го заменят именно с холандския защитник.Такъв трансфер трудно би станал факт, тъй като Ван Дайк бързо стана любимец на феновете на \"мърсисайдци\" и от клуба едва ли са склонни да се разделят с него.27-годишният холандец се утвърди като един от най-добрите на своя пост, след преминаването си на „Анфийлд” през зимата на 2018-а година с рекордния за защитник трансфер на стойност за 75 милиона паунда от Саутхемптън.Върджил ван Дайк е автор на шест попадения през сезона и има четири асистенции на сметката си за 49-те мача, които изигра през кампанията за Ливърпул. Финалът в Шампионската лига срещу Тотнъм ще бъде неговият юбилеен 50-ти двубой с червения екип, ако вземе участие в него.", "date": "2019.05.26", "title": "Реал заменя Рамос с Ван Дайк"}
{"url": "https://offnews.bg/politika/balgarite-v-gartcia-mogat-da-glasuvat-v-13-sektcii-704014.html", "text": "Българите на територията на Гърция ще могат да гласуват на днешните избори за Европейски парламент в 13 секции.Четири от секциите са на остров Крит, три - в Атина, една е в гимназия в Никити, в Солун е генералното ни консулство, а другите са в няколко малки населени места. Немалко българи са упражнили правото си на глас още в ранните часове днес, коментира председателят на избирателната комисия в Никити, Даниел Неделчев, пред bTV.По негови думи българите, които са на почивка в Гърция, могат да гласуват само срещу представяне на лична карта.\"Ако не са подали заявление за гласуване в чужбина, попълват на място декларация, в която заявяват, че няма да гласуват на друго място. След попълване на декларацията ги дописваме в списъците и те могат да упражнят правото си на вот”, коментира още Неделчев.В Гърция днес се провеждат и избори за местна власт. ", "date": "2019.05.26", "title": "Българите в Гърция могат да гласуват в 13 секции"}
{"url": "https://offnews.bg/sviat/rumantcite-glasuvat-2-v-1-evrovot-i-referendum-za-pravosadieto-704057.html", "text": "В Румъния днес заедно с евроизборите се провежда референдум за реформите в правосъдието, предложени от управляващите социалдемократи.Допитването бе свикано от президента Клаус Йоханис, който е подкрепян от дясноцентристката опозиция в северната ни съседка. Агенция Медиафакс съобщи, че е достигнат 30-процентният праг на избирателната активност, необходим за признаване на валидността на референдума, предаде БТА. Румънците са призовани да отговорят днес на два въпроса: „Подкрепяте ли забрана за амнистия и помилване при случаи, свързани с корупция?“ и „Подкрепяте ли забрана за приемане на извънредни правителствени укази в сферата на престъпления, наказания и правосъдни организации и разширяване на правото на обжалване директно в Конституционния съд?“.„Правосъдието е въпрос от национален интерес и хората имат правото да решат дали искат корупцията да стане държавна политика“, каза Йоханис, когато свика референдума.", "date": "2019.05.26", "title": "Румънците гласуват 2 в 1 - евровот и референдум за правосъдието"}
{"url": "https://offnews.bg/politika/v-7-sektcii-e-preustanoveno-mashinnoto-glasuvane-704021.html", "text": "В 7 секции е преустановено машинното гласуване, съобщи говорителят на Централната избирателна комисия (ЦИК) Александър Андреев по време на първия брифинг на комисията в изборния ден.Той посочи, че като процент от общия брой машини - 3000, проблемните такива са малко на брой. Другият говорител на ЦИК Таня Цанева съобщи, че машинното гласуване е преустановено в: 29-та секция във Видин, 52-ра в Кърджали, 32-ра в Дупница, 4-та в Своге, а в 84-та в Хасково има техник. В 24-ти район в София - Подуяне, в 22-ра и 25-та секция машините са били разменени, така че се е наложило гласуването с тях да бъде спряно. \"За съжаление при откриване на изборния ден и при първоначалния протокол нулевият, не е обърнато внимание нито от техниците, нито от секционната избирателна комисия, че машините са разменени. Това означава, че когато флашпаметите пристигнат в изчислителния център в РИК в края на изборния ден, те няма да могат да бъда разчетени. Независимо, че имаше много малко гласували с машини ЦИК прие да бъде преустановено гласуването с машини. Да се продължи на хартиени в тези две секции в \"Подуяне\", обясни Цанева. Тя още уточни, че за гласувалите машинно до момента в проблемните секции ще се наложи ръчно преброяване.От ЦИК още съобщиха, че най-високата избирателна активност към 10:00 ч. е регистрирана в Кърджали - 19,91%, а най-ниска - във Варна с 5,51%. В София област активността е 7,56%.", "date": "2019.05.26", "title": "В 7 секции е преустановено машинното гласуване"}
{"url": "https://offnews.bg/politika/izborniat-den-v-snimki-704027.html", "text": "Президентът и политическите лидери гласуваха на изборите за Европейски парламент.Някои от тях упражниха вота си чрез машинно гласуване - за пръв път то се провежда в цели 3000 секции в страната.Вижте галерията от изборните секции на фоторепортера Сергей Антонов.", "date": "2019.05.26", "title": "Изборният ден в снимки"}
{"url": "https://offnews.bg/112/samolet-padna-kraj-ihtiman-zaginali-sa-mazh-i-zhena-obnovena-704026.html", "text": "Малък самолет е паднал край Ихтиман към 11,30 часа днес.При инцидента са загинали мъж и жена, съобщи Нова телевизия.На мястото са изпратени две линейки.Спешните медици са установили, че телата на жертвите са обгорели.От министерството на транспорта изпратиха допълнителни разяснения за случилото се.В 11:32 е получен сигнал за възникнал инцидент с малък експериментален самолет, пилотиран от мъж. Самолетът, в който е пътувала и жена, е излетял от летателна площадка Чернево (до Ихтиман) за Драганово. По първоначални данни след набрана височина, самолетът изпада в свредел, пада и се самозапалва. Двамата на борда са загинали, уточняват от ведомството на Росен Желязков.Инцидентът ще се разследва от звеното за разследване на авиационни произшествия.", "date": "2019.05.26", "title": "Самолет падна край Ихтиман. Загинали са мъж и жена (обновена)"}
{"url": "https://offnews.bg/politika/ivancheva-glasuva-s-hartiena-biuletina-petrova-mashinno-704029.html", "text": "Независимият кандидат за евродепутат Десислава Иванчева гласува с хартиена бюлетина, а бившата й заместничка в община \"Младост\" Биляна Петрова - машинно. Днес гласувахме със свито сърце, защото снощи разкрихме поредното посегателство върху правосъдието и изборния процес, този път в уникално съчетание. Лицето Мария Праматарова се е заело сериозно с моя живот – определя, като съдебен заседател дали сме виновни или невинни, освен това влияе и на кандидатурата ми за кандидат на Европейски парламент като член на РИК 23. И това ако не е конфликт на интереси и съответните институции не се самосезират, произволът в държавата ни става безграничен, заявяват Иванчева и Петрова.Знае ли някоя отговорна институция, че Мария Праматарова - Щуркова, докато е била съдебен заседател по нашето дело, е предложена и избрана за член на Районната избирателна комисия и от началото на април до настоящия момент участва в две функции - като съдебен заседател и член на комисията. Това поредния послушен човек ли е, който ще свърши поредната поръчка?, питат още Иванчева и Петрова в съобщение до медиите. В текста им се казва още: Какво се случва в тази държава? След разкритията в медиите за евентуален конфликт на интереси между зам.-главния прокурор Иван Гешев и основния свидетел по нашето дело Александър Ваклин, сега се вижда и, че един от членовете на състава, който е равен със съдията, е в конфликт на интереси. Основателни са съмненията, че гласувайки \"правилната\" присъда този заседател е получил \"бонус\" да бъде избран в РИК. Тази случка може ли да потвърди, че имаме независим съд, защото от това зависи съдбата на всички ни. Когато съда зависи от партиите и изпълнителната власт, това означава, че няма справедливост! Затова всички гласувайте!", "date": "2019.05.26", "title": "Иванчева гласува с хартиена бюлетина, Петрова - машинно"}
{"url": "https://offnews.bg/analizi-i-komentari/maturata-po-anglijski-e-palna-s-greshki-tekstat-nevazmozhen-za-razb-704024.html", "text": "Тази година матурата по английски език се отличава от предложените през всички останали години по езика, който е използван в текстовете. Той е или твърде „авангарден“, или твърде терминологичен на места, или по-просто казано текстът е направен невъзможен за разбиране. По същия начин са зададени въпросите, с две думи за професионалното око при внимателен прочит става ясно, че матурата по английски език е правена от един човек, който или за първи път създава подобен тест или не владее много от професионалните средства и подходи.Разбира се, тук ще бъдем „опровергани“ с настъпателни убеждения, че матурата е писана от екип от специалисти с (модерното абсурдно определение) експертиза, (), но аз нямам доверие на това най-малкото защото вече имам зад гърба си два учебника () и съм специалист по тестови задачи, дипломиран от СУ “Св. Климент Охридски“ по времето, когато във факултета по английска филология са ми преподавали най-големите светила в англицистиката – специално морфология и синтаксис, а по-късно морфо-синтаксис - проф. Юлиян Константинов и проф. Стоевски – ученици на Димитър Спасов и Марко Минков. За запознатите с науката Англицистика тези имена говорят много.С тези факти подчертавам, че не искам да бъда голословна, защото стъпвам на огромния си опит през всичките тези години.Ето и какво ще попитам конкретно създалите теста:1. Откъде са взети текстовете на английски език в матурата по английски език 2019?Редно е под текста да има пояснение кой е източникът – всеки професионалист знае, че това е традиционно изискване.Хубаво е да има обяснение на отговорите – казвам го чисто професионално – за да не възникват въпроси като тези, които ще поставя тук.2. При прочита на текста за „Цунами“ оставаме с впечатление, че вътре се крие изречение без край (), което винаги се е считало за недопустима грешка при писането, или липсва пряко допълнение може би? Във всеки случай този текст звучи странно.3. В текстовете са допуснати граматически грешки, които определено не са случайни като например, в текста „The Resilience of Aerosol Art” е допусната грешка при употребата на страдателен залог () и е пропуснат традиционен предлог; има грешка в употребата на времената (). Всъщност, целта на този текст не е да поправя грешките в тази матура, а да покажа, че има такива и те не са за подценяване.С цялото ми уважение, тези текстове са преведени твърде непрофесионално, може би от човек без опит или без талант, от български език. Съчетаването и употребата на думите и изразите, които четем са образец за това как да НЕ превеждаме, професионално бих се изразила – лоша колокация. (В.) Искам да подчертая, че са използвани думи, които ако потърсите в ЧЕСТОТНИЯ РЕЧНИК (), ще ги видите () на последно място или няма да бъдат във въпросната категория, в която са употребени тук.4. Имам въпроси и към упражненията и въпросите за слушане, но тук пък в предоставената информация засега не се намира текстът за слушане, така че ще замълча, въпреки че и без текст възникват някои въпроси. И отново – откъде е взет въпросният текст от записа?Думата survivalist аз лично я потърсих в речник, защото я чувам за първи път, но пък знам думата survivor… Е, ще отговорите, че това е нещо ново. Учениците вече не знаят думи като снага, амбалаж, нощви и много други (), но пък оказва се, че ние – техните майки и бащи - едно време в училище сме били вече сървайвалисти и не сме знаели, че сме се казвали така (). Ние имахме предмет в училище, където се учехме как да оцеляваме в ситуации на земетресение, наводнение, бомбардировки, замърсяване на въздуха и т.н. и ходехме дори на състезание по гражданска отбрана (), но не сме знаели, че сме били сървайвалисти… Думата ми е защо това е необходимо на абитуриентите при положение, че вече се губят знанията за много по-важни неща? Възможно ли е да не знаят тази дума? Отговорът ми е \"Да\".5. Имате ли представа колко са МОДАЛНИТЕ глаголи и кои са те? Как се употребяват? Защо е зададен въпрос по граматика с модален глагол, за който през последните поне 30 години не е правено изследване и няма яснота, дали официално има промяна при неговата употреба като модален? Говоря за 50-ия въпрос: защо в основното изречение има \"to\"? По правило отговор \"B\" е също верен, но по-лошото е, че не само, че не се преподава този модален глагол, който се е доказал като твърде особен, а и тук е зададен под неправилна форма. Питам какво е характерно за модалните глаголи без () Тук глаголът  е употребен като модален (auxiliary), а не като основен.6. Няма да подчертавам факта, че в нашето разединено общество темата за есе и веганството не е най-подходящият въпрос, защото не се знае кой ще чете конкретното мнение на конкретния абитуриент и как ще реагира чисто човешки на него, но със същия успех темата можеше да бъде посветена на третия пол и джендъра – защо не?Тъй като можем да правим още дълго време разбор на матурата по английски език'2019, мисля да спра дотук и да помоля от името на всички зрелостници оттук нататък матурите да се правят коректно и професионално, за да не се стига до настоящата ситуация и нека се преосмисли оценяването тази година, защото много от тези абитуриенти са взели отлично направени и независими изпити като IELTS, TOEFLiBT и други коректни изпити, от които са разбрали как изглеждат добре написаните и отлично прочетените текстове на английски език – независимо колко трудни са те, но винаги със смисъл.", "date": "2019.05.26", "title": "Матурата по английски е пълна с грешки, текстът - невъзможен за разбиране образец как да НЕ превеждаме"}
{"url": "https://offnews.bg/politika/stanishev-glasuvajte-dnes-e-deniat-v-kojto-mozhem-da-promenim-balga-704031.html", "text": "Първо искам да призова българите да гласуват. Гласувайте, защото ние всички се интересуваме от политика, но днес е денят, в който можем да повлияем върху развитието на политиката в България и в ЕС. Защото ситуацията у нас е пряко свързана с това, което ще се случи на Стария континент. Гласувайте за това Европа да бъде единна, солидарна, без скорости, без страни първа и втора категория. За Европа, която най-вече е социална, защото това е най-големият дефицит в ЕС през последните 10, да не кажа и 20 години. Промяната към социална Европа е възможна! Това се видя през последните няколко дни и на изборите в Холандия. Така че има шанс за промяна.“С тези думи президентът на ПЕС и кандидат за евродепутат от „БСП за България“ призова сънародниците ни да упражнят правото си на глас. Той гласува в 43 секция в Национално музикално училище \"Любомир Пипков\".„Много хора в България не харесват статуквото – и в страната ни, и в ЕС. То трябва да бъде променено, така че всеки човек, неговите доходи, качеството на живота му, бъдещето на децата му да бъде осигурено и да бъде в центъра на внимание на европейската политика. Има такава възможност – Европейският социален стълб от една декларация да стане план за действие с инвестиции в реалната икономика, със създаване на работни места, със социална защита на работещите хора. Има такава възможност с Европейския младежки план, така че младите хора да видят цялостна концепция за тяхното бъдеще.“, отговори на въпроси на медиите лидерът на европейската левица как вижда промяната.„Има такава възможност и за България. През последните седмици видях изключително много мъка, отчаяние, безверие. Опитвах се да убедя хората, че една промяна към социална България, промяна в политиката на доходите е първи приоритет. Това е ключът към икономическия успех на България. Защото най-големият проблем днес е бягството, да не кажа евакуацията, на твърде много млади хора от страната, а това блокира всякакво развитие, инвестиции, пречи да бъдем просперираща и успешна страна.“, коментира наблюденията си от кампанията Станишев.Президентът на ПЕС заяви, че „тези избори ще бъдат от изключително значение за ЕС. Доминирането на Европейската народна партия, на десницата над европейските институции в последните повече от 20 години наложи политиката на рестрикции, най-вече на орязване на разходите за социалната държава. Роди се огромното недоволство и недоверие сред европейските граждани.Тази политика трябва да бъде променена и за това се борят европейските социалисти. Ще бъдем силно политическо семейство след изборите – не само в ЕП с най-голямата група в лявоцентристкото пространство, но и с амбиции да формираме ново, превропейско, прогресивно лявоцентристко мнозинство. Ще влияем със силна група и в Европейския съвет, където ще имаме 9 министър-председатели. Ще имаме обща стратегия, която, сигурен съм, може да промени Европа и да върне социалната политика в сърцевината на европейските усилия, от което има огромна нужда.“", "date": "2019.05.26", "title": "Станишев: Гласувайте! Днес е денят, в който можем да променим България!"}
{"url": "https://offnews.bg/politika/valeri-simeonov-rakata-da-mi-izsahne-ako-glasuvam-mashinno-704028.html", "text": "Лидерът на НФСБ и депутат от управляващата коалиция Валери Симеонов упражни правото си на глас в родния му град Бургас.Той заяви, че на тези избори е важно качеството на хората, които ще влязат в Европейския парламент.\"Гласувах за това България да има в Европейския парламент дейни и смели хора, защото такива хора ще свършат работа. Гласувам за Европа на нациите. Европа ще бъде такава, каквато си я направим. Гласувам за смели и действени хора, коитомогат да влязат в огъня за да свършат работа, а не за оперетни герои и послушковци\", коментира той.Попитан дали ще гласува машинно, Симеонов бе категоричен, че това няма как да се случи. \"Харчене на държавни пари - само това ни трябва. И аз да го подкрепя! Ръката ми да изсъхне, ако гласувам машинно”, допълни той. ", "date": "2019.05.26", "title": "Валери Симеонов: Ръката да ми изсъхне, ако гласувам машинно"}
{"url": "https://offnews.bg/politika/samo-2-2-e-aktivnostta-v-tcentara-na-sofia-kam-10-15-ch-704030.html", "text": "Едва 2,2 процента е избирателната активност в столичния район \"Средец\", който обхваща центъра на столицата, към 10:15 ч, съобщи районното кметство на фейсбук страницата си, призовавайки жителите да упражнят правото си на глас.Гласували към 10:15 тази сутрин са 1555 души, като активността по секции е била следната: - 6 ОУ „Граф Игнатиев” – ул. „Шести септември” № 16- 161 броя гласували- 127 СУ „Иван Н.Денкоглу” – ул. „Парчевич” № 43- 142 броя- 133 СУ „Ал. Пушкин” – ул. „Цар Иван Шишман” № 1- 163 броя- 9 ФЕГ „Ал.Дьо Ламартин”–бул.„Патриарх Евтимий” № 35- 317 броя- 7 СУ „Св.Седмочисленици”–ул.„Цар Иван Шишман”№ 28- 250 броя- 38 ОУ „Васил Априлов” – ул. „Шипка” № 40- 109 броя- 12 СУ „Цар Иван Асен ІІ” – ул. „Цар Иван Асен ІІ” № 72- 320 броя- Кино „Влайкова” – ул. „Цар Иван Асен ІІ” № 11- 62 броя- І МБАЛ – бул. „Патриарх Евтимий” № 37- 31 брояОт кметството напомнят, че секциите за машинно гласуване са 15 и са разпределени по следния начин:- в 6 ОУ „Граф Игнатиев” - 1-ва, 25-та секция- в 127 СУ „Иван Н.Денкоглу - 4-та и 7-ма секции- в 133 СУ „Ал. Пушкин” - 22- в 9 ФЕГ „Ал.Дьо Ламартин” - 10-та, 13-та, 16-та, 19-та секции- в 7 СУ „Св.Седмочисленици” - 28-ма, 45-та секции- в 38 ОУ „Васил Априлов” - 31-ва, 34-та секции- в 12 СУ „Цар Иван Асен ІІ” - 37-ма, 40-та", "date": "2019.05.26", "title": "Само 2,2% е активността в центъра на София към 10:15 ч"}
{"url": "https://offnews.bg/futbol/menidzharat-na-totnam-shtial-da-plache-tciala-sedmitca-ako-specheli-s-704032.html", "text": "Мениджърът на Тотнъм Маурисио Почетино изненадващо разкри, че плаче доста често. Специалистът призна, че ще рони сълзи цяла седмица, ако \"шпорите\" победят Ливърпул на финала на Шампионска лига.Двата тима ще се изправят един срещу друг на 1 юни на стадиона на Атлетико Мадрид \"Уанда Метрополитано\".\"Мама ме нарича ревльо. Казва, че плача, когато се чувствам щастлив и тъжен. Молила ме е да спра, но не мога. Случава ми се да се прибирам към вкъщи от базата с колата. Пътят е 20 минути и мога да започна да роня сълзи, когато стигна пред дома.\"Жена ми вижда това и ме пита какво се случва. Казвам й, че съм слушал музика, която ми напомня за живота отпреди 30 години в Аржентина.Отговаря ми, че съм луд. Филми? Да, често плача и на тях. Ако спечелим Шампионска лига, вероятно ще плача една седмица\", каза Почетино.", "date": "2019.05.26", "title": "Мениджърът на Тотнъм щял да плаче цяла седмица, ако спечели Шампионската лига"}
{"url": "https://offnews.bg/obshtestvo/chez-podkrepia-proekt-za-zhivota-na-ptitcite-704013.html", "text": "Стартираха теренните проучвания по проект „Живот за птиците“, изпълняван от ЧЕЗ Разпределение България, в партньорство с Българско дружество за защита на птиците /БДЗП/. Това е една от най-ключовите дейности в проекта, от която ще бъда получена допълнително информация за рисковите за птиците електрически стълбове и въздушни електропроводи в западната част на страната.Първият етап на теренните проучвания стартира през 2018 г., когато бяха обхождани рискови електропроводи в Специално защитени зони: „Свищовско-Беленска низина“, „Комплекс Беленски острови“, „Никополско плато“, „Златията“ и „Кресна“.През настоящия сезон проучванията са съсредоточени в няколко Натура 2000 зони, които също са част от проекта – „Места“, „Славянка“, „Кресна“, „Раяновци“ и „Понор“. До края на месец ноември полевите експерти ще обхождат ежемесечно рискови за птиците въздушни електропроводи, които бяха предварително определени в специален анализ, изготвен от ГИС експерти на БДЗП и ЧЕЗ Разпределение България. Често в природата птиците стават жертви на токов удар при кацане върху необезопасен електрически стълб, или от директен сблъсък с проводници. Eкипите констатираха и първите жертви по време на проучването – черношипа ветрушка (керкенез), голям ястреб, обикновен мишелов и др.Проучването ще продължи 3 години, като зоните на конфликт между птиците и електропреносната мрежа ще бъдат обезопасявани поетапно. Проектът „Опазване на застрашени видове птици чрез обезопасяване на опасни за тях въздушни електропроводи в защитени зони от Натура 2000 в Западна България“ е съфинансиран от програма Life на Европейския съюз.Изпълнението му е естествено продължение на дългосрочната политика на „ЧЕЗ Разпределение България“ АД и БДЗП за опазването на биологичното разнообразие – защита живота на птиците и осигуряване на възможност за безопасно гнездене. Времетраенето на проекта е 63 месеца от 01.10.2017 г. до 31.12.2022 г.", "date": "2019.05.26", "title": "ЧЕЗ подкрепя проект за живота на птиците"}
{"url": "https://offnews.bg/politika/bsp-s-zhalbi-do-tcik-24-chasa-i-pik-puskat-prognozni-rezultati-ot-vot-704018.html", "text": "БСП подаде жалба до ЦИК за нарушения в изборния ден от страна на онлайн новинарското издание на 24 часа на заглавна страница е поместен материал с оповестяване на социологически проучвания с посочване на изборен резултат в проценти на участващи партии и коалиции в изборите за Европейски парламент 2019 г., в нарушение на чл. 204, ал. 3 от ИК, съобщиха от пресцентъра на БСП. БСП подаде жалба и за нарушения от страна на онлайн новинарското издание на ПИК - на заглавна страница и в статия е поместен материал с оповестяване на социологически проучвания с посочване на изборен резултат в проценти на ПП ГЕРБ и Коалиция \" БСП ЗА БЪЛГАРИЯ\" в изборите за Европейски парламент 2019 г., в нарушение на чл. 204, ал. 3 и чл. 205, ал. 5 от ИК.\"В тази връзка, моля, да установите описаното нарушение, да разпоредите незабавното премахване на описаните резултати от сайтовете на онлайн новинарските издания, както и да наложите предвидената в ИК имуществена санкция съгласно чл. 475 от ИК.\", се казва още в жалбите.  Впоследствие ЦИК установи нарушение, извършено от \"Пик нюз\" ЕООД, и разпореди да бъде преустановено публикуването на резултати от деня на изборите в сайта, а вече поместените данни да бъдат премахнати незабавно. Решение за \"24 часа\" все още няма. ", "date": "2019.05.26", "title": "БСП с жалби до ЦИК: 24 часа и ПИК пускат прогнозни резултати от вота (обновена)"}
{"url": "https://offnews.bg/temida/prokuraturata-e-obrazuvala-12-dosadebni-proizvodstva-za-kupuvane-na-gl-704015.html", "text": "Прокуратурата работи по дванайсет досъдебни производства за купуване на гласове. Това обяви главният прокурор Сотир Цацаров в Пловдив. Обвинител №1 гласува в родния си град.До 18 часа в събота образуваните преписки по сигнали на граждани, ДАНС и МВР са 147. По част от тях са постановени откази. Други са отхвърлени като несъстоятелни, а по 40 продължават проверките.Цацаров обяви, че е гласувал за \"Европа на гражданите, а не на брюкселските чиновници\".", "date": "2019.05.26", "title": "Прокуратурата е образувала 12 досъдебни производства за купуване на гласове"}
{"url": "https://offnews.bg/politika/desetki-zhalbi-za-narushenia-v-parvite-chasove-na-izbornia-den-704012.html", "text": "За нарушения в първите часове на изборния ден сигнализират представители на \"БСП за България\" в цялата страна.Още в 09.00 ч., секретарят и зам.-председателят на СИК №83 в Русе са поискали членовете на секцията да подпишат черновата на протокола предварително, като единствено председателят на секцията, който е от квотата на левицата, е отказал, тъй като това е нарушение на ИК. Сигнал от различни партии, че кметският наместник на с. Церовец, общ. Иваново, обл. Русе, насочва жителите на селото да гласуват за ПП ГЕРБ е получен от членове на СИК №18 в селото.За рекламни материали на ДПС и ГЕРБ, поставени на по-малко от 50 м. от избирателните секции, в училище \"Пенчо Славейков\", в гр. Пловдив, сигнализират жители на р-н Източен. За агитационни материали на ДПС, поставени на по-малко от 50 м. от изборното помещение, сигнализират от с. Радинград, обл. Разград.Членове на СИК №80 в р-н Централен, в Пловдив, сигнализират, че член на комисията от квотата на ДПС дава указания на лица от ромски произход как да гласуват.", "date": "2019.05.26", "title": "Десетки жалби за нарушения в първите часове на изборния ден"}
{"url": "https://offnews.bg/obshtestvo/toplo-slanchevo-bez-valezhi-idealno-i-za-glasuvane-i-za-hodene-za-703998.html", "text": "Днес ще е предимно слънчево. Ще има незначителна висока облачност, а след обяд ще се развива и купеста, но ще се задържи почти без валежи, показва прогнозата на НИМХ. Сутринта ще духа слаб запад-северозападен вятър, около обяд ще се ориентира от юг.Максималните температури ще бъдат 24-29 градуса.Над Черноморието ще е предимно слънчево. След обяд ще има временни увеличения на облачността, по-съществени над крайните северни райони и на места там е възможно слабо да превали. Максималните температури ще бъдат 22-26 градуса. Температурата на морската вода ще бъде 16-17 градуса. Вълнението на морето ще бъде 1-2 бала.За \"гъбарите\" в днешния ден - над планините ще преобладава слънчево време с разкъсана висока облачност. Около обяд ще започне да се развива и купеста облачност, като до края на деня на отделни места краткотрайно ще превали. Ще духа умерен югозападен, по най-високите върхове - западен вятър. Максималната температура на височина 1200 м ще бъде около 19 градуса, на 2000 м - около 12 градуса.", "date": "2019.05.26", "title": "Топло, слънчево, без валежи - идеално и за гласуване, и за ходене за гъби"}
{"url": "https://offnews.bg/politika/izborite-zapochnaha-s-problemi-s-mashinnoto-glasuvane-704000.html", "text": "В 7 часа започнаха изборите за Европейски парламент в България. Броят на избирателните секции в цялата страна е 11 897, а на тези в чужбина - 191 в 64 държави.Според окончателните избирателни списъци, които има Централната избирателна комисия, могат да гласуват 6 355 633 наши сънародници.В област Велико Търново изборният ден започна с отварянето на 417 избирателни секции, съобщи БНР. Машините за гласуване създадоха проблеми. Машинно гласуване в област Велико Търново се провежда в 104 секции. Комисиите имат проблеми при пускането на машините и привеждането им в готовност за вота на избирателите. В 47-а секция във великотърновското основно училище \"Бачо Киро\" също срещнаха трудности.Проблемът с машинното гласуване във Велико Търново не е изолиран случай. Сигнали за забавяния има и от Варна, Кърджали и други градове.Заради многото българи, които са избирали Гърция в почивните дни, в района на Халкидики са отворени две секции.По информация на Нова телевизия около 50 000 българи се намират в Гърция.", "date": "2019.05.26", "title": "Изборите започнаха с проблеми с машинното гласуване"}
{"url": "https://offnews.bg/politika/zatvariat-ulitci-v-sofia-zaradi-prevozvaneto-na-biuletinite-703999.html", "text": "Променя се организацията на движението в София заради превозването на бюлетините от днешния вот.От 8.00 часа до приключване на транспортирането на изборните материали се забранява престоя и паркирането:- по бул. \"Шипченски проход\" между ул. \"Акад. Людмил Стоянов\" и ул. \"Александър Жендов\";- по бул. \"Асен Йорданов\" между Площад на авиацията и бул. \"Шипченски проход\".От 20.00 часа до приключване на транспортирането на изборните материали се ограничава движението на пътни превозни средства, с изключение на колите на Жендов\";- по бул. \"Асен Йорданов\" между Площад на авиацията и бул. \"Шипченски проход\"", "date": "2019.05.26", "title": "Затварят улици в София заради превозването на бюлетините"}
{"url": "https://offnews.bg/obshtestvo/nasila-slozhili-chalma-na-sv-georgi-sofijski-naj-novi-obesili-go-nad-704004.html", "text": "Църквата почита днес св. мъченик Георги Софийски Най-нови. Той се родил в София от знатни родители българи Иван и Мария. Нарича се \"Най-нов\" за разлика от другия мъченик Георги Софийски Нови, чиято памет се празнува на 11 февруари. Юношата Георги се научил да чете и пише и любимо негово занимание било да чете Светото Писание.На 25 години той останал без баща. Понеже момъкът се славел с необикновена красота и добродетелност, турците - както обикновено постъпвали в такива случаи - пожелали да го привлекат към мохамеданската вяра. Като не успели да постигнат това с лицемерна благост, те насила навили на главата му свещената за мохамеданите чалма и го провъзгласили за мохамеданин. Оскърбеният Георги хвърлил на земята натрапената му чалма и я стъпкал.Тогава озлобената мохамеданска тълпа го предала на кадията. Нито съблазнителните обещания за високо служебно положение, нито жестоките мъчения не могли да сломят непоклатимата твърдост на неговата християнска вяра. Съдията заповядал да режат тялото му на ивици от главата до нозете и получените рани да бъдат обгаряни със запалени свещи, от което тялото на мъченика така пламнало, че не се виждало лицето му. Но всички усилия се оказали напразни.Последвала окончателната присъда на съдията - Георги да бъде обесен в София, където пещ за топене на желязна и медна руда. Заповедта гласяла още - тялото му да остане на бесилката три денонощия, за да започне то да се разлага, та да бъде оборена вярата на християните в нетленните мощи на светиите и във възкресението на мъртвите. Обаче изтощен от дотогавашни страдания, страдалецът умрял в ръцете на палачите преди да го обесят. Въпреки това те го окачили на въжето, за да изпълнят присъдата.Три денонощия тялото висяло на бесилката, без да настъпи разлагане, а напротив - носело се необикновено благоухание от светите мощи на мъченика. Майка му седнала под бесилката и прегърнала в скута си нозете на сина си. Така тя прекарала трите денонощия. Обесването станало на 26 май 1530 година.Подир изтичането на присъденото време кадията предал тялото на мъченика да бъде погребано по християнски, и погребението било извършено тържествено от тогавашния софийски митрополит Йеремия в църквата \"Св. великомъченик Георги Победоносец\". Сега тези мощи се намират в неизвестност. Майката на мъченика починала на 40-я ден от смъртта на Георги и била погребана при нозете на сина си.", "date": "2019.05.26", "title": "Насила сложили чалма на св. Георги Софийски Най-нови, обесили го над пещ"}
{"url": "https://offnews.bg/obshtestvo/niska-izbiratelna-aktivnost-dnes-prognozira-sotciologat-parvan-simeono-704003.html", "text": "Социологът Първан Симеонов, директор на \"Галъп интернешънъл\", прогнозира в предаването на БНР \"Рано в неделя\" ниска избирателна активност, каквато обикновено има на европейски избори.В 7 часа започнаха изборите за Европейски парламент в България. Броят на избирателните секции в цялата страна е 11 897, а на тези в чужбина - 191 в 64 държави.Според окончателните избирателни списъци, които има Централната избирателна комисия, могат да гласуват 6 355 633 наши сънародници.", "date": "2019.05.26", "title": "Ниска избирателна активност днес прогнозира социологът Първан Симеонов"}
{"url": "https://offnews.bg/obshtestvo/bez-golemi-kamioni-po-magistralite-dnes-ot-12-ch-do-20-ch-704001.html", "text": "Днес, от 12 ч. до 20 ч. се спира движението на камионите над 12 тона по автомагистралите и най-натоваренитe пътища, съобщават от АПИ. За улеснение на трафика и повишаване безопасността на движение в участъците с ремонт на автомагистралите „Тракия“ и „Хемус“ има две ленти за София и една за Бургас и Варна.Агенция „Пътна инфраструктура“ апелира шофьорите да карат разумно и със съобразена скорост, да спазват правилата за движение и да не използват аварийните ленти. Eмоционалното шофиране не гарантира по-кратко пътуване, но застрашава живота и здравето на всички останали, които спазват правилата.В участъците с ремонт на АМ „Хемус“, в района на виадуктите при 19-ти км /виадукт „Потоп“/, при 36-ти и 37-ми км /виадукт „Коренишки дол“/ и при 51-ви километър, до 10 ч. в понеделник - 27 май, ще има две ленти за София и една за Варна. В пиковите часове при интензивен трафик е възможно по-бавно предвижване в участъците с ремонт на АМ „Хемус“ и поради това шофьорите е необходимо да предвидят повече време за пътуване и да не предприемат рискови изпреварвания.Обновяването на виадуктите и тръбата за София на тунел „Витиня“, изграждани преди повече от 30 години, е наложително и трябва да бъде направено, за да се пътува след това по-удобно и безопасно.На АМ „Тракия“ се ремонтира платното за Бургас на виадуктите - при 13-ти, 15-ти и 20-ти километър. За улеснение на трафика до 10 ч. в понеделник - 27 май, в района на участъците с ремонт, ще има две ленти за София и една за Бургас. На обектите се работи изключително интензивно, за да може ремонтните дейности на АМ „Тракия“ да приключат преди началото на активния туристически сезон.Алтернативен маршрут на АМ „Тракия“ в посока Бургас е Подбалканският път I-6, а на АМ „Хемус“ в посока Монтана и Видин - проходът „Петрохан“ и Искърското дефиле.За улеснение на трафика през Владая и повишаване на пътната безопасност на 26 май ще има две ленти за влизащите в София по път I-1 (Е-79). По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Струма“.Движението на моторните превозни средства над 12 т се ограничава по най-натоварените пътни направления въз основа на съвместна заповед на АПИ, ГД „Национална полиция“ и ИА „Автомобилна администрация“. За повишаване безопасността на движение се предвижда спиране на движението на 26 май от 12 ч. до 20 ч. по следните участъци:автомагистралите;Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).Карта с временната организация на движението на МПС над 12 т по участъците от републиканската пътна мрежа в почивние дни около 24 май 2019 г. в приложения линк - ", "date": "2019.05.26", "title": "Без големи камиони по магистралите днес от 12 ч до 20 ч"}
{"url": "https://offnews.bg/112/umorena-servitiorka-zaspa-zad-volana-udari-dve-parkirani-koli-704005.html", "text": "19-годишно момиче заспа на волана на Мерцедес-А150 и удари два паркирани автомобила тази нощ в Благоевград. Младата шифьорка се прибирала от заведението, в което работи като сервитьор. Пробата й за алкохол е отрицателна. Пострадалите коли са \"Шавролет\" и \"Рено\", уточнява Дарик. Причинилият удара „Мерцедес“ е само с огънат преден десен калник. Няма пострадали при инцидента. ", "date": "2019.05.26", "title": "Уморена сервитьорка заспа зад волана, удари две паркирани коли"}
{"url": "https://offnews.bg/112/avtobus-se-zakleshti-pod-most-v-plovdiv-ostana-bez-pokriv-704007.html", "text": "Автобус се заклещи под мост в Пловдив. Шофьорът му не преценил височината на рейса, който остана без покрив. Няма пострадали при инцидента, съобщи  В превозното средство са били само двамата шофьори, които са македонци, те нямат наранявания. По цялото платно има разпилени части от превозното средство.На място има полицейски екип. Движението в района не е затруднено.От удара е повреден и самият мост, като според очевидци в момента е опасен за преминаващите автомобили. ", "date": "2019.05.26", "title": "Автобус се заклещи под мост в Пловдив, остана без покрив"}
{"url": "https://offnews.bg/politika/peevski-be-parviat-glasuval-vav-velingradskoto-selo-sveta-petka-704006.html", "text": "Почетният председател на ДПС Ахмед Доган упражни правото си глас в една от избирателните секции на столичното 36 СУ „Максим Горки“, предаде БГНЕС.Той пристигна в избирателната секция под засилена охрана от НСО и без да направи никакъв коментар пред събралите се журналисти. Почетният лидер на движението предпочете гласуването с традиционната хартиена бюлетина пред машинния вот, какъвто на настоящите европейски избори ще се извършва в 3000 секции в страната.Водач на листата на ДПС е настоящият председател на партията Мустафа Карадайъ, следван от депутата от партията Делян Пеевски, който беше първият човек, пуснал бюлетина във велинградското село Света Петка. \"Аз и в нашия парламент предпочитам, и в европейския\", отговори кандидатът на въпрос на кореспондент от „Дневник“ къде би предпочел да работи.", "date": "2019.05.26", "title": "Пеевски бе първият гласувал във велинградското село Света Петка"}
{"url": "https://offnews.bg/politika/ninova-glasuvah-za-promiana-i-po-sotcialna-evropa-704009.html", "text": "„Гласувах за промяна и справедливост, за една обединена и по-социална Европа. За това българите да имат своето място там и да бъдат равни с другите европейски народи“.Това заяви лидерът на БСП Корнелия Нинова, след като упражни правото си на глас. Нинова пусна своята хартиена бюлетина в урната на една от избирателните секции в столичното 25 ОУ „Д-р Петър Берон“.„Да не ядем второ качество храна, да получаваме европейски доходи и да имаме европейски стандарт на живот“, заяви още лидерът на левицата и пожела „на добър час“ на всички кандидати. Корнелия Нинова призова всички граждани излязат до урните и да гласуват.„Виждам, че засега е ниска избирателната активност, но вярвам, че следобедните часове ще бъде по-висока, защото е много важно всеки да даде гласа си“, допълни още тя. ", "date": "2019.05.26", "title": "Нинова: Гласувах за промяна и по-социална Европа"}
{"url": "https://offnews.bg/futbol/iuventus-shte-obiavi-sari-sled-finala-v-liga-evropa-704008.html", "text": "Маурицио Сари е новият треньор на Ювентус, а името му ще бъде официално обявено след финала в Лига Европа в четвъртък. Мачът срещу Арсенал в Баку ще бъде последен за 60-годишния италианец начело на \"сините\" от Лондон, след което ще се заеме с новия си клуб, съобщава SNAI Sportnews. Договорът на бившия наставник на Наполи ще е за три години, а възнаграждението, което ще получава ще бъде 6 милиона евро на сезон, а при постигане на определени цели е предвиден бонус в размер на още 1 милион. Сари ще замени на поста Масимилиано Алегри, който водеше клуба в продължение на 5 години, в които неизменно ставаше шампион на Италия и стигна на два пъти до финалния мач в Шампионската лига. Днес Алегри ще води за последно Ювентус при гостуването на Сампдория.", "date": "2019.05.26", "title": "Ювентус ще обяви Сари след финала в Лига Европа"}
{"url": "https://offnews.bg/politika/signal-do-prokuraturata-i-rik-lalka-koleva-v-troian-kupuva-glasove-704010.html", "text": "Сигнал до Районна избирателна комисия – Ловеч и до Районна прокуратура – Троян подаде общинският шеф на ГЕРБ –  Иван Миховски за купуване на гласове. В жалбата пише, че вчера в предизборния партиен щаб е получен сигнал срещу \"лицето Лалка Маринова Колева, която живее в кв. Велчевски, обикаля свои близки и познати и раздава пари, за да гласуват за БСП\".Имайки предвид гореказаното, молим да извършите проверка на сигнала и вземете необходимото по закон отношение. Ако имате нужда от допълнителна информация, можете да се обърнете към мен или хората от щаба на ПП ГЕРБ, пише още в жалбата до институциите.В област Ловеч изборният ден стартира нормално. ", "date": "2019.05.26", "title": "Сигнал до прокуратурата и РИК: Лалка Колева в Троян купува гласове"}
{"url": "https://offnews.bg/kultura/zlatna-palma-za-paraziti-na-iuzhnokoreetca-bong-zhoon-ho-704002.html", "text": "Очаквано и заслужено „Златната палма“ на 72 фестивал в Кан отиде при „Паразити“ на южнокорееца Бонг Жоон-хо. Той я получи от ръцете на самата Катрин Деньов, един от вечните символи на френското кино. „Паразити“ е забавен като комедия, напрегнат като крими-трилър и разтърсващ като социална метафора. Класовите противоречия в съвременните общества са експонирани в находчив сюжет, заснет виртуозно.С Голямата награда си тръгна първата тъмнокожа жена-режисьор в състезанието, френско-сенегалската режисьорка Мати Диоп. Тя получи отличието за своя филм „Атлантик“ - нежна любовна история за момиче и млад работник, загинал в океана в търсене на по-добър живот. В разказа се преплитат грубата реалност на днешен Дакар и мистични свръхестествени сили от древни вярвания. Океанът диша, заснет с изключителна чувствителност. Младата режисьорка (род. 1982) беше много смутена при приемане на наградата. Церемониалмайсторът Едуар Баер трябваше да я увери, че ставащото е истина. Тя не можеше да повярва, може би защото това е нейн първи филм.  С Наградата за режисура бяха отличени белгийските братя Жан-Пиер и Люк Дарден за „Младият Ахмед“ – история за радикализацията на момче на прага на юношеството.Наградата на журито бе поделена по равно между два филма: френския „Клетниците“ на Ладж Ли (също първи филм) и бразилския „Бакурау“ на Клебер Мендонса-Фильо и Жулиано Дорнелес. Наградата за мъжка роля предизвика бурни и спонтанни овации. Тя увенча едно нюансирано и дълбоко изпълнение - това на Антонио Бандерас в „Слава и болка“ на Педро Алмодовар. Бандерас говори развълнувано за актьорската съдба, за болката преди славата и посвети наградата си на своя приятел Алмодовар, чийто история и живот портретира.Наградата за женска роля изненадващо получи британската актриса Емили Бийкам за ролята на майка-работохоличка и фитогенетик в научно-фантастичната сатира „Малкият Джо“ на австрийската режисьорка Джесика Хауснер. Тя прави опити с цветя, чийто прашец те прави щастлив, но напълно лишен от емпатия.  Наградата за сценарий беше присъдена на французойката Селин Сиама за „Портрет на девойка в пламъци“ – история от 18-ти век за млада художничка и нейния модел-жена, които се влюбват, заснета с финес, мярка и деликатност. История за любов, за трудната еманципация на жените, но и за трансформиращата сила на творчеството.Специален диплом получи прелестният филм на палестинския режисьор Елиа Сулейман „Това трябва да е небето“. Той бе отличен и с престижната награда на ФИПРЕССИ. Ето формулировката: „филмът разказва история, отиваща отвъд политиката, религиите, властите и културните различия по един фин, стилистично издържан и хумористичен начин.“ Решен почти без думи, филмът на този палестински Бъстър Кийтън говори за абсурдите в съвременния свят по изненадващ и естествен начин.Наградата от програмата „Особен поглед“ получи бразилския филм „Невидимият живот на Еуридисе Гусмао“ на Карим Аиноуз. Режисьорът е познат на българските киномани от „Мадам Сатана“ (2002), представен в Седмица на бразилското кино във филмотечно кино „Одеон“.Българската следа на тазгодишния Кан беше малка, но достойна и с лице към бъдещето. След „Посоки“ на Стефан Командарев през 2017, селекциониран в „Особен поглед“, нямаме за съжаление друго участие в Официалната селекция. Но ни има в различни и значими паралелни инициативи. Както беше писано, Мира Сталева, директор на София Мийтингс, беше член на Международното жури на управляващите арт-кина, което присъжда своя награда в Кан. То даде своето отличие на „Паразити“.Режисьорката Зорница София пък беше сред 11-те финалистите на XIII конкурса на името на големия полски режисьор Кшищоф Кешловски ScriptEast. Конкурсът се провежда всяка година по време на фестивала и Зорница София е представила проекта си „Майка“, който е по истинска история.Наградите в Кан тепърва ще се обсъждат, оспорват, тълкуват, осмислят... Ще се търсят тенденциите, посоките. Засега може да кажем само, че Кан дава път на младите, държи на „социалното осъзнаване“ чрез киното и гледа в бъдещето. Големите губещи са Тарантино, Терънс Малик, Кен Лоуч и Квасие Долан. Но, както каза Президентът Иняриту, наградите никога не стигат и добрите филми са повече от наградите. „Световното кино е в отлична форма!“ – обобщи Президентката на „Особен поглед“ Надин Лабаки.", "date": "2019.05.26", "title": "Златна палма за Паразити на южнокорееца Бонг Жоон-хо"}
{"url": "https://offnews.bg/politika/balgaria-izbira-evrodeputatite-si-703997.html", "text": "Днес България избира новите си представители в Европейския парламент.Избирателните секции отварят врати точно в 7.00 ч.В изборите участват 15 партии, 9 коалиции и 11 инициативни комитета, а кандидатите за 17 български места в ЕП са 317.На този евровот няма да се стигне до феномена 15:15, благодарение на който Момчил Неков стана евродепутат. Тази година в бюлетината номерата на преференциите започват от 101 - за водача на листата.За разлика от местните и парламентарните избори, на европейските водачът на листата не е защитен от изместване, тъй като прагът за преференциален вот е по-нисък - 5% от всички гласове, които е получила листата.При местни и парламентарни избори всеки глас за листата на партията се брои като глас за водача, ако няма отбелязана преференция. При европейските избори обаче това правило не важи, което означава, че възможността да бъде изместен водача е по-реалистичен. Така например през 2014 г. Светослав Малинов измести водача на листата на Реформаторския блок - Меглена Кунева, тъй като гласуваните предпочитания за нея бяха по-малко от тези за него.Новости при правилата за гласуване няма. Със синя химикалка с Х или V се посочва нашия избор, както и преференцията.В 3300 секции из страната ще има възможност и за машинно гласуване.", "date": "2019.05.26", "title": "България избира евродепутатите си"}
{"url": "https://offnews.bg/futbol/valensia-podchini-barselona-i-specheli-kupata-na-kralia-video-703996.html", "text": "Валенсия стигна до триумф в турнира за Купата на Краля, след като победи на финала Барселона с 2:1 в двубой игран на стадион \"Естадио Бенито Вилямарин\" в Севиля.\"Прилепите\" се справиха безпроблемно с колебливата напоследък защита на каталунците и заслужено дъпнаха с два гола преднина през първото полувреме, благодарение на Кевин Гамейро (22') и Родриго Морено (33').През втората част шампионите в Ла Лига постепенно се окопитиха и върнаха едно попадение чрез Лионел Меси (74'), но тимът така и не успя да направи нещо повече в мача.Taка купата отива за осми път във Валенсия. Барселона пък прекъсна серията си от 4 поредни триумфа в турнира и допусна загуба на финал за Купата на Краля от различен от Реал Мадрид отбор за първи път от 1996 година насам.", "date": "2019.05.26", "title": "Валенсия подчини Барселона и спечели Купата на Краля (видео)"}
