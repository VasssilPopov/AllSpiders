{"url": "https://offnews.bg/kultura/more-na-viatara-parviat-balgarski-dokumentalen-film-za-plastmasovo-710996.html", "text": "След края на морското си турне, първият български документален филм, посветен на проблемите със замърсяването с пластмаса на околната среда \"Море на вятъра“ пристига в София с официална премиера на 17 септември от 19:30 в Дом на киното. Лентата проследява приключението на двама сърфисти, осъществили уникалното по рода си скоростно прекосяване с уиндсърф на цялото родно крайбрежие – общо 300 км по вода с цел привличане общественото внимание върху вредите, които употребата на пластмаса причинява на Черно море.Продукцията с режисьори Стоил Димитров и Борислав Камилов от Beardfrost Productions и продуцент Атанас Куцев от Remove Remove Productions представя рекордното постижение Wind2Win Challenge на уиндсърф атлетите Илияна Стоилова и Йоан Колев от сърф училище Акаша. Филмът ще може да бъде видян в столицата на 25 септември отново в Дом на киното, на 28 септември в рамките на фестивала за документално кино Sofia Biting Docs, както и на 9 октомври в бар „ПЕТЪК“.Предизвикателството Wind2Win беше осъществено през миналата година с подкрепата на Kaufland България като част от усилията й в борбата с пластмасовото замърсяване. Компанията, която води активна политика срещу пластмасата още от 2013 г., е генерален партньор и на кино проекта „Море на вятъра“ в рамките на същата тази политика.През септември и октомври българските зрители ще имат възможността да видят филма и във Варна, Пловдив, Русе, Велико Търново, Плевен и други.Освен двамата главни уиндсърф герои, сюжетът включва морските биолози Димитър Беров, Велизара Стоилова и капитана на следващата ги експедиция Явор Колев, делфини, неочаквани обрати, много емоции, адреналин и невероятно красиви природни кадри.“Това е филм за волята на двама души, които с личния си пример искат да покажат, че е възможен живот с по-малко пластмаса. По време на снимките се изправихме пред много предизвикателства и непредвидими обстоятелства, които зависеха от вятъра. Благодарение на невероятно сплотеният екип обаче в крайна сметка всичко се нареждаше като на магия”, разказва продуцентът Атанас Куцев.30-минутната продукция „Море на вятъра“ вече гостува с няколко ексклузивни прожекции на ключови черноморски локации, станали част от пътя на двамата сърфисти и съпровождащия ги екип, които се зарадваха на огромен интерес и позитивно отношение на публиката. Продукцията е първата по рода си българска лента, която поставя толкова ярко проблемите с пластмасовите изделия за еднократна употреба и драматичните последици върху околната среда и в частност върху Черно море, които те причиняват. Едновременно с това зрителите се потапят в едно вълнуващо морско приключение, което държи вниманието и интереса приковани до последните минути на филма.Билети за „Море на вятъра“ може да откриете онлайн оттук: , както и на място на билетна каса Дом на киното. Цена на билета: 6 лвОфициално събитие: ", "date": "2019.09.11", "title": "'Море на вятъра' - първият български документален филм за пластмасовото замърсяване на Черно море с премиера в София"}
{"url": "https://offnews.bg/gimnastika/kakvo-da-ochakvame-ot-svetovnoto-po-hudozhestvena-gimnastika-v-baku-710937.html", "text": "Точно след 5 дни 312 гимнастички, представляващи 62 нации ще излязат на килима на Световното първенство по художествена гимнастика в Баку, Азербайджан в борбата както за световната титла, така и за олимпийска квота.В предстоящото световно общо 41 души ще спечелят възможността да участват на Олимпиадата в Токио догодина, като ще бъдат раздадени 16 квоти в индивидуалното и 5 при ансамблите, където нашите момичета вече има квота, извоювана от Световното първенство в София през 2018. Квота има и отборите на Русия и Италия.Битката обаче ще е ожесточена. Особено в индивидуалното. Ние имаме за цел спечелването на 2 квоти, което означава, че Катрин Тасева и Боряна Калейн, които ще играят 4 съчетания, трябва да се класират в многобоя до 16-то място. Невяна Владинова няма да се бори за квота, тъй като тя ще играе две съчетания, които ще й дадат шанс за класиране на отделните уреди и в отборното класиране.Русия отпътува с големи надежди за продължаване на традициятаОглавявайки таблицата с медали от всяко световно първенство, а и не само, през последните години Русия остава доминираща сила в художествената гимнастика, а трите им индивидуалистки - близначките Аверини и буквално сменената седмица преди състезанието Екатерина Селезньова , са доказани световни победители. По време на този олимпийски цикъл индивидуалистките на Русия са спечелили всеки възможен златен медал в многобоя, което още повече ги мотивира да продължат подвига си, пишат от Международната федерация по художествена гимнастика (FIG).Припомняме, че фаворит при рускините е Дина Аверина, в чиято чест по време на Световни купи и първенства най-често звучи руският химн. За нея това световно първенство е и шанс да се включи в клуба на трикратните световни шампионки - българките Мария Гигова и Мария Петрова и рускините Евгения Канаева и Яна Кудрявцева.Нашите грацииФакт е, че можем да си отдъхнем за едно – спечелената квота от ансамбъла ни. Това, което обаче трябва да осъзнаем, е реалният шанс за две олимпийски квоти, за които ще се борят Тасева и Калейн, които записаха един много успешен сезон. Това потвърди и президентът на Българската федерация по художествена гимнастика Илияна Раева, която пред сайта \"Красивата страна на спорта\" коментира избора на индивидуалистките ни:Това, което можем да направим ние, зрителите, е да им стискаме палци и да вярваме в тях, защото не веднъж са показали, че заслужават не само да спечелят тези квоти, а и да бъдат на стълбичката.Ожесточена конкуренцияОпределено фактът, че рускините са смятани за фаворит, не трябва да ги успокоява. С развитието на художествената гимнастика и на правилника, на всяко състезание индивидуалните гимнастички и ансамблите отбелязват напредък и по-сложни композиции. Оценките се повишават със всяко изминало състезание. Може да се каже, че на всяка световна купа или първенство е възможно да се случи нещо изненадващо. Отборите осъзнават шансовете си, което пък прави конкуренцията жестока.Най-голям успех досега има представителката на Израел Линой Ашрам, която е истински виртуоз с уредите. Тя е доказателство, че дори и да нямаш физическите данни на рускините, можеш да ги победиш със сложни композиции, желязна психика и безгрешна игра. Ашрам е вид олицетворение на новия правилник и мотивация за много гимнастички като нея.Списъкът с кандидатките са квоти е дълъг. Освен Ашрам и нашите грации, трябва да следим и другата представителка на Израел Никол Зеликман, която прогресира с всяко състезание. Съставът на израелките се допълва от Никол Воронков и Юлияна Телегина. Представителките на Беларус имат много силен отбор, който включва изключително опитната Екатерина Галкина, Алина Гарнаско, Анастасия Салос, Юлия Евчик.Италия добавя към фаворитките Милена Балдасари и Александра Аджуржукулезе други две надежди Алесия Русо и София Мафе. Украйна ще бъде представена от Влада Николченко, Кристина Погранична и Виктория Оноприенко. Не трябва да се подценяват и американките Лаура Зенг, Евита Грискенас и Камила Фийли. Япония залага на Кахо Минахава, Чисаки Оива и Сумире Кита. Трябва да следим и грузинката Саломе Пажава, която е изключително атрактивна.Олимпийски квотиЯсно е, че напрежението е още по-голямо поради квотите и всички очаквания върху спортистите. Все пак това не е \"последният влак\" за гимнастичките, а квоти ще могат да бъдат извоювани и догодина като ще бъдат раздавани според класирането на четирите Световни купи през 2020г. (Песаро, София, Ташкент, Баку) и на съответните континентални първенства.Ето и критериите, според които гимнастичките могат да си осигурят билет за Токио. Припомня ги сайтът \"Красивата страна на спорта\":АНСАМБЛИ:ПЪРВИ КРИТЕРИЙ – 3 ОТБОРАСветовно първенство 2018г. (София, България)Директна квота получават класиралите се от 1во до 3то място в многобоя отбори – (Русия, Италия, България);ВТОРИ КРИТЕРИЙ – 5 ОТБОРАСветовно първенство 2019г. (Баку, Азербайджан)Директна квота получават класиралите се на първите 5 места в многобоя отбори, с изключение на вече получилите квота според критерий 1;ТРЕТИ КРИТЕРИЙ – 5 ОТБОРАКонтинентални първенства 2020г. (За Европа – Киев, Украйна)Директна квота получават отборите с най-добро класиране в многобоя на съответните континентални първенства, с изключение на вече получилите квота според критерий 1 или 2. Ако шампионатът на континента не се проведе през май 2020г., съответният континент губи квотата си и тя се присъжда на най-добре представилия се отбор в многобоя на СП 2019г. , който не е получил квота според критерий 1 или 2;ЧЕТВЪРТИ КРИТЕРИЙ – 1 ОТБОРСтрана домакин (В случая – Япония)Ако държавата, която е домакин на ОИ, не успее да класира отбор според критерий 1, 2 или 3, нейният отбор получава директна квота. Ако страната домакин класира отбор, тази квота се присъжда на най-добре представилия се отбор в многобоя на СП 2019г., който не е получил квота според критерий 1, 2 или 3;ИНДИВИДУАЛНО:ПЪРВИ КРИТЕРИЙ – 16 СЪСТЕЗАТЕЛКИСветовно първенство 2019г. (Баку, Азербайджан)Директна квота получават класиралите се от 1-во до 16-то място във финала на многобоя гимнастички (макс. 2 от страна);ВТОРИ КРИТЕРИЙ – 3 СЪСТЕЗАТЕЛКИСветовни купи 2020г. (февруари до април)Първите 3 в индивидуалното класиране за многобоя на ФИГ (макс. 1 гимнастичка от страна), с изключение на:– Държави, които вече са класирали 2 състезателки според 1-ви критерий;– Гимнастички, които вече са получили квота според 1-ви критерий;Квотите са поименни, с изключение на страните, класирали гимнастичка според 1ви критерий;ТРЕТИ КРИТЕРИЙ – 5 СЪСТЕЗАТЕЛКИКонтинентални първенства 2020г. (За Европа – Киев, Украйна)За гимнастички, които не са се класирали според 1-ви или 2-ри критерий и са участвали на СП 2019г.Директна квота получават гимнастичките с най-добро класиране в многобоя на съответните континентални първенства, с изключение на вече получилите квота според критерий 1 или 2.Ако шампионатът на континента не се проведе през май 2020г., съответният континент губи квотата си и тя се присъжда на най-добре представилата се гимнастичка във финала на многобоя на СП 2019г. , която не е получила квота според критерий 1 или 2. Ако няма състезателка, която да отговаря на това условие, квотата се дава на следващата най-добре представила се в квалификациите за многобоя на СП 2019г.*(напр.: всички 24 състезателки от финала на многобоя в Баку ’19 са класирани според критерий 1 или 2. Квотата отива при 25тата от квалификациите)ЧЕТВЪРТИ КРИТЕРИЙ – 1 СЪСТЕЗАТЕЛКАСтрана домакин (В случая – Япония)Ако държавата, която е домакин на ОИ, не успее да класира гимнастичка според критерий 1, 2 или 3, квота получава по-добре класиралата се на СП 2019г. състезателка от тази страна. Ако състезателка от държавата домакин успее да получи квота по един от горните критерии, квотата се присъжда на най-добре представилата се гимнастичка на СП 2019г., чиято страна не е успяла да класира друга гимнастичка (според резултатите от финала на многобоя, а в случай, че това е невъзможно – от квалификациите за финала).ПЕТИ КРИТЕРИЙ – 1 СЪСТЕЗАТЕЛКАПокана от тристранната комисияЗа гимнастичка, участвала на СП 2019г. – т.нар. \"wild card\"", "date": "2019.09.11", "title": "Какво да очакваме от Световното по художествена гимнастика в Баку"}
{"url": "https://offnews.bg/futbol/bivsh-igrach-na-barsa-e-osaden-na-pochti-3-godini-zatvor-711020.html", "text": "Осъдиха бившия халф на Барселона и настоящ такъв Истанбул Башакшехир Арда Туран на 2 години и 8 месеца затвор условно за стрелба с пистолети, притежаване на нелицензирано оръжие и умишлено нападение в нощен клуб.Присъдата обаче няма да бъде изпълнена и футболистът няма да влезе в затвора, ако не извърши престъпление в следващите пет години.Припомняме, че през октомври миналата година Туран бе глобен от отбора си с 370 хиляди евро след инцидент с популярния турски певец Беркай Шахин.Туран първо задявал жена му Озлем Аде Шахин, след което се сби със самия изпълнител. В резултат на това носът на Шахин беше счупен.Впоследствие халфът се извини на певеца за поведението си. Туран посети Шахин до болницата, носейки пистолет, даде го на певеца и каза: \"Не знаех, че е жена ти. Просто ме застреляй\", а изпълнителят отказа да вземе пистолета.", "date": "2019.09.11", "title": "Бивш играч на Барса е осъден на почти 3 години затвор"}
{"url": "https://offnews.bg/112/ima-zadarzhani-za-ubijstvoto-na-mazha-v-iztok-711018.html", "text": "Двама души са били задържани за убийството на 43-годишен мъж, намерен на 1 септември в столичния ж.к. \"Изток\", съобщи МВР.Тялото на строителния работник Десислав Петров бе намерено в тревни площи от дете, което разхождало кучето си там.Още след първия оглед било установено, че смъртта е насилствена. Бързо се разбрало, че предишната вечер убитият бил с приятели. След разпит с тях органите на реда тръгнали по стъпките на двама мъже - единият на 45, а другият на 46 години (и двамата са с криминални досиета). Два дни по-късно първият бил заловен, а вторият - на 4 септември, след като бил обявен за национално и международно издирване.Всички събрани материали са предадени на прокуратурата и ще бъде образувано производство по случая.На задържаните са наложени мерки за неотклонение \"задържане под стража\", уточнява МВР.", "date": "2019.09.11", "title": "Има задържани за убийството на мъжа в 'Изток'"}
{"url": "https://offnews.bg/zimni/opravdaha-devetima-kazahstanski-biatlonisti-za-upotreba-na-doping-711016.html", "text": "От Международния съюз по биатлон (ИБУ) решиха да оневинят деветима казахстански биатлонисти. Причина за това е, че не бяха намери категорични доказателства, че те са използвали допинг.Припомняме, че в края на ноември миналата година италианската полиция обискира квартирата на въпросните състезатели преди старта за Световната купа в Антхолц.В стаята на лекаря на отбора бяха открити опаковки с препарата преднизолон, който е сред забранените. Въпреки това казахстанските състезатели участваха на шампионата в Австрия, тъй като дадените от тях проби бяха чисти.Деветимата биатлонисти са Галина Вишневская, Алина Райкова, Даря Климина-Усанова, Олга Полтаранина, Ян Савицки, Максим Браун, Анна Кистанова, Антон Пантов и Василий Поткоритов.", "date": "2019.09.11", "title": "Оправдаха деветима казахстански биатлонисти за употреба на допинг"}
{"url": "https://offnews.bg/obshtestvo/niama-da-ima-stroezh-do-bloka-na-ivancheva-ekipat-na-fandakova-dogovo-711023.html", "text": "Още два проблемни частни терени в \"Младост\" няма да бъдат застроени. Единият от тях е до блоковете 19 и 20, където живее бившият кмет на района Десислава Иванчева и откъдето тръгнаха протестите, довели до избирането й на поста.  Другият терен е до блок 70. Столичният общински съвет ще гласува на последното си заседание преди местния вот замяната на имотите. Доклад за това е внесен от съветници от различни групи, а преговорите със собствениците на терени са проведени от работна група, назначена от кмета Йорданка Фандъкова. Така имотите в \"Младост\", които общината ще заменя със свои, . Това са най-старите проблемни терени, чиито собственици от години не могат да реализират проектите си.  Собствениците на терените са подали декларации, че са съгласни със замените. Тези, които няма да строят до блока на Иванчева, получават общински парцел в Младост 2, вторите - до бул. \"Андрей Сахаров\". ", "date": "2019.09.11", "title": "Няма да има строеж до блока на Иванчева, екипът на Фандъкова договори още две замени на парцели"}
{"url": "https://offnews.bg/kultura/izlozhba-na-maski-ot-teatar-no-i-ikebana-v-stolichnata-biblioteka-711001.html", "text": "Изложба на маски от колекцията на Театър Но „Ямамото“ и икебана от школата „Кагецу“ ще бъде открита днес в Столичната библиотека. Организатори са Столична община и посолството на Япония у нас.Събитието се организира по повод 30-ите юбилейни дни на японската култура в България. Ще бъдат показани над 40 маски, направени от японски кипарис.Театър Но е включен в списъка на ЮНЕСКО като нематериално световно културно наследство. Той е създаден преди около 650 години и е най-древното запазено сценично изкуство, което се изпълнява до днес без прекъсване и без съществени изменения.Школата по икебана „Кагецу” са последователи на най-модерната школа за икебана „Согецу“ в Токио и на Рима Мирска, която през 1995 г. създаде първата Школа за икебана в България.Школата по икебана „Кагецу” са последователи на най-модерната школа за икебана „Согецу“ в Токио и на Рима Мирска, която през 1995 г. създаде първата Школа за икебана в България.Изложбата ще бъде открита официално днес от 18:00 часа, във фоайето пред зала „София“ на Столична библиотека.Вход свободен.", "date": "2019.09.11", "title": "Изложба на маски от Театър Но и икебана в Столичната библиотека"}
{"url": "https://offnews.bg/interviu/erol-spriah-s-wickeda-zashtoto-se-uplashih-che-se-prevrashtam-v-din-711019.html", "text": "Кольо Гилъна, Ерол, Светльо Витков на едно място. Какво ви събра в група \"ЕКС\"? - Кольо Гилъна ни събра. Той се обади с тази идея. Той винаги е много ентусиазиран, когато му хрумне нещо такова и каза: „Нещо много яко ми е дошло на акъла, ако искате да го направим!“. На мен ми се стори много приятно предизвикателство, защото „Контрол“ са група, от която съм учил. „Хиподил“ са също група, която много харесвам и понеже с „Wickeda” вече не свирим, група \"ЕКС\" ми се стори добър страничен проект. Повече като забава, отколкото нещо супер сериозно. Защо се разделихте с „Wickeda”?- Причината е много проста. Защото последните години, най-общо казано, не правехме нови неща, не се развивахме като група. Стана нещо като задължение да ходим на работа. Правехме концертите, но се изгуби енергията и най-вече изостана новият материал, който носи развитие и перспектива. Превърнахме се в клише. На мен малко ми дойде в повече.А защо не правехте нови неща? Вдъхновението ли си отиде?- Не знам. В „Wickeda” аз пишех музиката, но последните години някак си се получи така, че другите в групата малко като че ли не успяваха да отделят достатъчно време за работа върху нов материал, въпреки че аз имах такъв. Така се получи нещо като конфликт. То не е точно конфликт, ами нещо като „ Хайде да направим нещо, като се приберем от това турне започваме“. Прибираме се и някой казва „Ами аз сега тук имам друга работа...“ - едни такива супер ежедневни неща. Хората в групата поостаряха малко в групата, започнаха да имат други приоритети.Какво е битието на такъв известен музикант като теб? Само с музика ли се занимаваш?- Тук е трудно да се прехранваш само с музика. Налага се да правя и други странични неща около музиката, но се опитвам колкото мога само с музика да си изкарвам прехраната. А успяваш ли?- От 10 години горе-долу само с това си изкарвам прехраната, въпреки че трябва да се ограничавам и да живея скромно. Не мога да си позволя някакви луксове, но предпочитам да живея скромно и да правя, това което харесвам, отколкото да живея по-охолно и да правя нещо, което не ми харесва чак толкова много. Наскоро направих нова песен, която много си харесвам. казва се \"Дупка в морето\".На мен като слушател вашата музика ми звучи много веселяшка, безспирен купон. Наистина ли е така?- Ами не, всъщност не е точно така. Животът е радост и тъга и не може всичко да е толкова весело. Има и тъжни моменти в някои от нещата на „Wickeda”, но може би начинът, по който са поднесени създава впечатлението, че дори когато се говорят по-сериозни неща в текстовете, те да минават като ирония, сарказъм, а не като оплакване и мрънкане. Така тръгна „Wickeda”, такава беше концепцията – да говорим за сериозни неща по несериозен начин.От това, което ми казваш, нещо много се е променило в групарския лайфстайл. През 90-те години хората в една група живееха заедно и пишеха заедно музика. Музиката беше живота им...- Ами да, промени се. Нещата станаха по-индивидуални. 90-те години, наистина, имаше една такава хипария. Не само групите живееха заедно, но те имаха общност, събираха се на определени места,коментираха, обменяха идеи. Сега е времето на изпълнителите, на самостоятелните фигури, които правят нещата пак в екип, но не е това, което беше през 90-те. Тогава имаше една безгрижност, въпреки че бяха тежки откъм финансово отношение времена, но пък хората имаха тази общност.Прав си, това изчезна и не знам до каква степен е лошо или добро. Просто нещата се промениха. Хората са по-самотни в момента. Като че ли въпреки тази технологична революция и че можем да сме в контакт непрекъснато чрез социални мрежи и смарт телефони, хората са по-самотни, по-затворени, по-съмнителни един към друг. Това е моето наблюдение за последните години, докато преди се виждахме в реално време, говорехме в реално време. Сега всичко се изнесе в една виртуална реалност. Просто такива са времената, може би.От колко години си на сцената?- 20 години стават тази година, ако \"Уикеда\" съществувахме, щяхме да направим юбилеен концерт тази година.За 20 години публиката остаря ли?- Да, в смисъл - промени се. Хубавото при нас е, че се смениха няколко поколения публика. Някои от най-първите хора вече не са в България, имат семейства, водят живот, в който не им остава време да следят концертите ни. После дойде едно друго поколение по концертите. Може би дори две-три поколения се смениха. За мен беше радостно, че запазихме през тези години някаква свежест в това, което правим. Тук пак се връщам на причината да спрем „Wickeda”- уплаших се, че може да се превърнем в нещо, за което да си кажат „Ей, върнахте ме в младостта“. Да звучим като някакви, как се наричат, корифеи, динозаври. Не исках да се превръщаме в динозаври и да, определено публиката се променяше през годините и като възраст и като отношение към музиката. По-новите поколения откриха нови неща в „Wickeda”. Примерно първото поколение на Wickeda взимаха парчета, които са най-въртяни по радиото и от там си създаваха впечатления за групата, докато сега вече с интернет хората могат свободно да слушат всичко, което сме направили като музика и да имат малко по- различно отношение към музиката. Не само веселите като „А ние двамата с Боби пием кафе“, но и по-тъжните.Като каза „А ние двамата с Боби пием кафе“, кой е Боби?- Боби е един мой приятел. Това е един истински човек, една истинска история. Няма нищо измислено, даже аз не се считам за автор на тази песен, по-скоро съм събрал неговите размишления и съм ги подредил в текст, сложил съм го да съвпадат римите просто. Той е много колоритна личност. Приятели сме от детската градина, един от малкото ми приятели, с които се познавам цял живот и все едно сме се родили заедно. Той е музикант и ме научи да свиря на китара. С него ми беше и първата група, но той престана да се занимава с музика впоследствие, но запази едно такова отношение към живота- леко цинично, непукист, колкото и да са тежки нещата, той е такъв какъвто си е и не се промени, не остаря.С какво се занимава?- С какво ли не. Кара мотори, това му е голяма страст. Посвирва от време на време иначе професията му е автомонтьор.Сега със Светльо и с Кольо правите ли нови песни?- Имаме идея. Кольо ни е спирачката, защото той казва „ Ако правим нова песен трябва да е вселенски хит“, което е невъзможно. Трябва да напишеш 10 песни и да се надяваш една от тях да стане хит. Ние със Светльо непрекъснато обмисляме тази идея и мисля, че не е лошо да направим една песен заедно. Ще бъде интересно и за хората, и за нас като автори и артисти да направим такава колаборация. Светльо е правил някакви неща с други хора, но аз и Кольо не се сещам да имаме такива общи проекти.Сега на 14-ти в Маймунарника какво ще чуем?- Общо взето най-известните песни на „Wickeda”, нещо от „Хиподил“, Светльо and the Legends, Контрол. Интересното е, че го направихме така, че да звучим като група, а не като отделни певци. Аз естествено свиря и бас китара. Светльо и Кольо изпяват куплети от песните на „Wickeda”. Светльо пее и песни на „Контрол“, Кольо на „Хиподил“ и става много цялостно, не разпокъсан концерт на гости звезди, идващи и свирещи с някакъв бенд. Поне първия концерт много добре се получи. Бяхме едновременно изненадани и щастливи с това, което се получи.", "date": "2019.09.11", "title": "Ерол: Спрях с Wickeda, защото се уплаших, че се превръщам в динозавър"}
{"url": "https://offnews.bg/zdrave/sled-dneshnia-si-protest-meditcinskite-spetcialisti-opavat-palatka-pre-711025.html", "text": "Здравни работници от 15 града \"окупираха\" днес парламента, хванати за ръце, на шести пореден протест. Основните им искания са за промяна в Закона за съсловните организации, по-високи заплати, регламентиране на извънредния труд и допълнителните възнаграждения, премахване на клиничните пътеки.  „Днес блокирахме парламента, утре сутринта ще чакаме депутатите на вратата, с палатката, в 8,30 ч., и ще им раздаваме листовки, за да ги информираме за проблемите в здравеопазването“, заяви главният организатор на протестите Мая Илиева. „Ще бъдем тук в дните, когато и те заседават, в часовете, до които заседават. „Отпуснати са едни пари, от които няма ефект, тъй като не са отишли за заплати на медицинските специалисти. Няма регламентирани правила, по които да се харчат тези пари“, отговори Илиева на въпрос какъв е бил резултатът от досегашните протестни действия и последвалото отпускане на средства от правителството.„Отпуснати са така, че да могат да се финансират клинични пътеки, а вие знаете, че тези клинични пътеки се надписват, за да могат болниците да печелят, тъй като те са търговски дружества. Независимо от това колко пари ще се отпуснат за увеличаването на клиничните пътеки това не е решението за нас.За нас трябва да има точно определени правила, според които заплатите ни да не зависят от клиничните пътеки или от работодателите. Искаме гарантиран минимум, който да бъде стартов за професията медицински специалист, при който да няма значение къде работиш, да можеш да стъпиш на основа, която да е достойна за квалификацията, която имаш и работата, която вършиш. Над тази заплата нека има надграждане според натовареността.\" - заяви Мая Илиева.Участниците в протеста„Вдигнаха ни заплатите с 25 лв. и 2 лв. ваучер за храна. Това е недостойно. Половината от сестрите са на пенсионна възраст, трудно се работи, с намален състав сме.“„От 2006 г. работя на две места. Никаква промяна от предишния протест. Никой не ме е спирал и не ми е казвал да не стачкувам, много от колежките, които са в пенсионна възраст, се притесняват, че могат да бъдат уволнени и не мога да ги изкарам на протест. Големият проблем е организацията в здравеопазването. Ако тя се оправи и плащането ще е различно.Убедена съм, че в здравеопазването има средства, но те не се разпределят правилно, няма прозрачност, не се знае за какво отиват. Това е проблемът. Премиерът ни излъга. Министърът ни излъга. Абсолютно нищо от това, което каза, не се случи. Дали тези милиони, които ги отпусна, ги даде някъде също не разбрах.740 лв е заплатата на сестра при нас. 380 лв. вземам „на половинка“ (б.р. на половин работен ден) в реанимация. С нощен труд. Предложението за откриване на частни практики е размиване на проблема. 70% от колегите ми са пенсионери. В момента, в дневните ни смени, работим по една сестра. Може да има 12 болни или 2-ма, една сестра ги обслужва, а би трябвало да сме най-малко две. Ако ни извикат като реанимационен екип в друго отделение, трябва да оставя пациентите в нашето.\"Утре медицински сестри ще раздават листовки на гражданите на пл. \"Славейков\" и \"Св. Неделя\", с които ще ги информират какво се случва в здравеопазването.Междувременно, докато \"окупираха\"парламента стана ясно, че проектът на Закон за съсловните организации, който протестиращите подготвиха с екипа на бившия омбудсман Мая Манолова, е бил внесен за разглеждане. В четвъртък, в 14,30 ч. е срещата на протестиращите с представители на Комисията за неправителствените организации. На 19 септември ще се срещнат и с депутатите от здравната комисия в парламента. Предстоят разговори с всички парламентарно представени групи.", "date": "2019.09.11", "title": "След днешния си протест медицинските специалисти опъват палатка пред парламента"}
{"url": "https://offnews.bg/koloezdene/zhilber-specheli-17-ia-etap-na-vueltata-roglich-ostava-v-cherveno-711031.html", "text": "Белгиецът Филип Жилбер (Deceuninck) постигна втора етапна победа на тазгодишното издание на Обиколката на Испания, след като бе най-бърз в 17-ия етап на надпреварата.Състезателят на Deceuninck успя да надвие ирландеца Сам Бенет (Bora) във финален спринт, за да стигне до своята седма победа във Вуелтата в кариерата си. Жилбер премина дистанцията от 219.6 километра между Аранда де Дуеро и Гуадалахара за 4 часа, 20 минути и 15 секунди, оставяйки на две секунди след себе си Бенет, който също има два успеха на Вуелтата тази година.Водач в генералното класиране остава словенецът Примож Роглич (Jumbo-Visma), а до второ място се изкачи колумбиецът Найро Кинтана (Movistar), който завърши на 14-та позиция днес. Кинтана изостава с две минути и 24 секунди от Роглич, а на още 24 секунди е ветеранът от Испания Алехандро Валверде (Movistar).Утре за колоездачите предстои тежък планински етап от Колменар Виехо до Бесерил де ла Сиера, който е с дължина от 177.5 километра. Вуелтата завършва в неделя в Мадрид.", "date": "2019.09.11", "title": "Жилбер спечели 17-ия етап на Вуелтата, Роглич остава в червено"}
{"url": "https://offnews.bg/politika/britanskoto-posolstvo-za-shpionskia-skandal-podkrepiame-vi-zashtitav-711026.html", "text": "\"Следим с интерес изявленията на българските власти тази седмица, свързани с предполагаемия случай на шпионаж. Обединеното кралство подкрепя усилията на България като близък европейски партньор и съюзник в НАТО да защитава националните си интереси срещу подобни заплахи.\"Това се посочва в съобщение на пресслужбата на посолството на Великобритания в София.Позицията на Обединеното кралство идва ден след изявлението на посолството на САЩ у нас, в което се казва: \"Запознати сме с разследването на българските правоприлагащи органи по предполагаем случай на шпионаж. САЩ изцяло подкрепят усилията на България да защити суверенитета си от злонамерено влияние.\"", "date": "2019.09.11", "title": "Британското посолство за шпионския скандал: Подкрепяме Ви, защитавайте националните си интереси"}
{"url": "https://offnews.bg/politika/tcik-niama-da-dopuska-do-vota-koalitcii-s-imena-badeshte-za-grad-h-711024.html", "text": "Местни коалиции с имена от типа „Бъдеще за община Х“, „Алтернатива за община Х“ (ПП „ГЕРБ“, ПП „СДС“, ПП „НФСБ“), „Патриоти за Дряново“ (ВМРО – БНД и други партии), „Разлог – събуди се“, „КРОС“ и други подобни няма да бъдат регистрирани за местния вот.На 2 септември ЦИК е взела решение, според което \"наименованието или абревиатурата на местна коалиция съдържа само наименованието или абревиатурата на някоя от участващите в нея партии или коалиции.\"Наименованието или абревиатурата на участващите в местната коалиция партии и коалиции може да се добавя в скоби към наименованието или абревиатурата на местната коалиция, гласят още новите правила, приети от Централната избирателна комисия.Общинските избирателни комисии трябва да проверяват спазени ли са тези изисквания.Когато се установи, че не са изпълнени изискванията за наименования или абревиатурата на местна коалиция, ОИК трябва да изпрати незабавно указания за отстраняването им в срок до три дни от уведомяването, но не по-късно от крайния срок за регистрация – 16 септември 2019 г.В случай че указанията не са изпълнени в дадения срок, ОИК постановява решение за отказ на регистрацията на местната коалиция.Решението, с което се отказва регистрация на местна коалиция, може да се обжалва пред ЦИК.", "date": "2019.09.11", "title": "ЦИК няма да допуска до вота коалиции с имена ''Бъдеще за град Х'' или ''Алтернатива за община У''"}
{"url": "https://offnews.bg/tenis/zdravoslovni-problemi-machat-nadal-i-dzhokovich-710989.html", "text": "Испанската суперзвезда в тениса Рафаел Надал може да пропусне турнира от сериите Мастърс в Шанхай.Поне такъв намек направи по време на изявление пред испанските медии в Манакор вчера. Матадора имаше тежък график в последните две седмици, след като извървя целия път по пътя към трофея на US Open и в крайна сметка завоюва своята 19-а титла от \"Шлема\".\"Трудно е да се говори за това. Тази година изиграх само девет турнира и не знам колко ще играя, след като завърша годината.Тепърва ще правя графика ми за следващия сезон. Намалявам броя на турнирите също така, защото резултатите, които постигам, са добри.Трябва да изчакам още няколко дни, за да видя как ще се възстанови тялото ми и след това ще решавам какво ще правя за предстоящите турнири\", каза Надал.По-рано днес пък стана ясно, че контузията в лявото рамо на Новак Джокович е по-сериозна от очакваното, твърди американският \"New York Times\".Според изданието има сериозна вероятност възстановяването на контузията на сърбина да отнеме малко повече време. Именно въпросната травма прекрати участието му на турнира от Големия шлем US Open.Възможно е Джокера да се подложи на лека операция на рамото в Швейцария. Това би му било втора операция в кариерата, след като през 2018 година той претърпя операция на лакътя.Целта пред тенисиста е да се завърне на корта за турнира в Токио, но в момента той преценява трезво ситуацията пред себе си и се очаква да избере най-доброто за своето здраво.", "date": "2019.09.11", "title": "Здравословни проблеми мъчат Надал и Джокович"}
{"url": "https://offnews.bg/medii/vasil-ivanov-otnovo-shte-ima-predavane-v-nova-tv-shte-go-vodi-maia-ko-710998.html", "text": "Журналистът Васил Иванов се връща в Нова телевизия като автор на публицистично предаване.Преди няколко месеца стана ясно, че Иванов, който , е поканен от новите собственици на медията. Досега той работеше в Канал 3.Предаването ще се казва \"Неделята на NOVA\" и ще има друг водещ - Мая Костадинова. Тя също идва от Канал 3, а преди това е работила в TV7, PRO BG и bTV Action. От пиар отдела на медията съобщава, че предаването ще е за \"задълбочена публицистика и силни журналистически разследвания\" и ще прави обзор на горещите теми от седмицата. Ще се излъчва в неделя от 16:55 с начало 15 септември. освен Иванов авторски материали там ще излъчват репортерът на Нова Тина Ивайлова и Мон Дьо.„Щастлива съм, че към „Неделята на NOVA“ се присъединиха утвърдени имена в телевизионната и разследваща журналистика, които повярваха в идеята да създадем нов публицистичен проект. В екипа сме убедени, че само в сблъсъка на мнения и позиции се ражда истината. В това ще насочим усилията си – да покажем различни гледни точки, сериозно да разглеждаме актуалните теми и да стигнем до скритите за обществото факти с разследванията, върху които работим“ – заяви Миляна Велева, директор „Новини и актуални предавания“ в Нова Броудкастинг Груп, която също е бивш кадър на TV7.", "date": "2019.09.11", "title": "Васил Иванов отново ще има предаване в Нова тв, ще го води Мая Костадинова от Канал 3"}
{"url": "https://offnews.bg/politika/bsp-podkrepi-kandidaturata-na-maia-manolova-za-kmet-na-sofia-711027.html", "text": "Градската конфереция на БСП в София реши да подкрепи кандидатурата на Мая Манолова за кмет на столицата, съобщи председателят на партията Корнелия Нинова.Калоян Паргов ще води листата на БСП с кандидати за общински съветници в София.Основните партийни организации в София бяха номинирали 18 кандидати за кмет на София. 16 от тях до днес са си направили самоотводи. Днес конференцията разгледа двете останали кандидатури - на арх. Борислав Борисов и на Мая Манолова. Арх. Борислав Борисов оттегли своята кандидатура. Конференцията с гласуване реши да подкрепи кандидатурата на Мая Манолова за кмет на София. При гласуването имаше само двама въздържали се, каза Нинова.Взехме още едно решение. Конференцията прие и платформата за управление на София, което за нас е най-важното - политиките. Взехме решение и конференцията упълномощи ИБ на Градската организация и бъдещата листа да се срещнат с кандидата за кмет, да представят нашата платформа, да я обсъдят с нея, да намерят общите точки и политики, зад които ще застанем заедно. Тази среща предстои вероятно другата седмица, за да се стиковат нашите идеи, обясни председателят на БСП.На въпрос дали решението за подкрепа на Манолова ще се промени, ако не се намерят общи точки, Нинова отговори:\"Днес сме решили, няма начин това решение да бъде променено, просто трябва да се разговаря за политиките, да се намерят общите. Вярвам, че това ще стане и съдейки по идеите на Манолова за управлението на София, виждайки нашата платформа - движим се в една посока.\"Лидерът на БСП - София Калоян Паргов оцени шансовете на Мая Манолова като значителни:\"Решението, което днес взе градската партийна конференция, е информирано, базирано на подкрепата и по-точно предпочитанията, които са изразили основните партийни организации, както и на съответните проучвания, които сме си направили до този момент, за да можем да излезем с най-доброто в София. Оценявам шансовете й като значителни в битката за кмет на София\", коментира Калоян Паргов.", "date": "2019.09.11", "title": "БСП подкрепи кандидатурата на Мая Манолова за кмет на София"}
{"url": "https://offnews.bg/futbol/selektcionerat-na-anglia-machat-s-kosovo-be-naistina-stranen-710994.html", "text": "Селекционерът на английския национален отбор Гарет Саутгейт определи квалификационната среща с Косово (5:3), като странна.\"Трите лъва\" допуснаха гол още в 34-тата секунда, но до почивката вкараха пет безответни гола. През втората част Косово реализира на два пъти, но така единствено успя да намали изоставането си до 3:5. С победата си британците предрешиха първото място в Група А за Евро 2020.\"Това бе наистина странен мач. Направихме много груби грешки при головете им, но съм доволен по начина, по който реагирахме на ранната грешка, довела до първия им гол.Показахме унищожителен атакуващ футбол. Грешките, които направихме, бяха очевидни. Определено трябва да ги премахнем.Играчите знаят това и не е нужно да им казвам, че са сбъркали. Мисля, че показахме невероятна игра в нападение, но и допуснахме невероятни грешки\", каза Саутгейт.", "date": "2019.09.11", "title": "Селекционерът на Англия: Мачът с Косово бе наистина странен"}
{"url": "https://offnews.bg/zdrave/mioma-s-razmeri-na-novorodeno-otstraniha-lekari-ot-mbal-nadezhda-710986.html", "text": "Доброкачествен тумор (миома) с размер, който надхвърля средното тегло на новородено бебе, отстраниха лекари от МБАЛ „Надежда“ при сложна операция. Пациентката не е потърсила лекарска помощ в продължение на две години, тъй като не е оценила единствения симптом - напълняване в областта на корема, съобщават от болницата.Жената припада на работното си място и търси лекарска помощ след голяма кръвозагуба. Едва тогава се установява заболяването – огромен миомен възел.Веднага след постъпването в болницата, са направени две спешни кръвопреливания заради наличен анемичен синдром, който много често съпътства миомната болест. След двучасова операция лекарите отстраняват близо 4-килограмово образувание.Пациентката е настанена в реанимацията на болницата и е в стабилно състояние. \"Случаи като този трябва да напомнят на българската жена, че редовният профилактичен гинекологичен преглед има за цел ранна диагностика на заболяванията. В повечето случаи, при навременна диагностика, излекуването е 100%\", коментира д-р Ваня Атанасова – водещ оператор на сложната интервенция.Миома на матката е най-разпространеният доброкачествен тумор при жените. Близо 40% от българките в репродуктивна възраст страдат от това заболяване, което често става причина за затруднения при забременяване.На 13 и 14 септември МБАЛ „Надежда“ ще бъде домакин на специализиран форум за лечението на миоми с участието на световни имена в оперативната гинекология. Лекари от болници в цяла България, както и от чужбина, ще наблюдават на живо хистероскопски и лапароскопски операции, извършени чрез най-съвременните и щадящи хирургични методи.", "date": "2019.09.11", "title": "Миома с размери на новородено отстраниха лекари от МБАЛ 'Надежда\""}
{"url": "https://offnews.bg/kultura/one-dance-week-2019-programa-za-septemvri-710991.html", "text": "Осем спектакъла, музика на живо от Индонезия, открити уроци по танци и още изненади ни очакват в Пловдив този месецНай-мащабното издание на One Dance Week започва на 20 и 21 септември с ДЕТЕ - новият спектакъл на легендарната белгийска компания за танцов театър Peeping Tom. Откриващият уикенд продължава на 22 септември с мистичния заряд на МЕДИУМ на индонезийския хореограф Рианто, както и с концерт на живо на Cahwati.12-то специално издание на One Dance Week, през годината на титлата Пловдив - Европейска столица на културата 2019, ще продължи от 20 септември до 19 октомври, включва 22 спектакъла от 17 държави и богата съпътстваща програма от концерти, партита и ателиета. Само през септември в Пловдив ще видим 8 спектакъла от 6 различни държави.На 21 септември от 18:00 във Vintage House (Дом на културата “Борис Христов”) ще бъде представен и първият брой на Списание за танц, носещ заглавието Красотата в Танца. От 21:30 се пренасяме към далечна Индонезия с безплатен концерт на Cahwati. В неделя, 22 септември, срещаме един танцов феномен от сърцето на остров Ява - Рианто представя соловия си спектакъл МЕДИУМ.На 27 септември следва документалната пиеса ПОД НЕБЕТО НИСКО, в която сирийският режисьор Уаел Али слива личните спомени на артист в изгнание с исторически факти от миналото на страната.На 28 и 28 септември танцовият уикенд ни среща с MONDAY SCHOOL - открит урок по брейкденс с тайванската компания LES PETITES CHOSES PRODUCTION, на който всеки е поканен, за да разтанцуваме заедно едно от най-забързаните градски пространства - новият площад на пешеходен надлез “Гладстон” между Площад “Централен” и Цар-Симеоновата градина.Не с думи, а с танц, Каори Ито ще се опита да възстанови изгубената връзка със своя баща в ТАНЦУВАМ, ЗАЩОТО НЕ ВЯРВАМ В ДУМИ на 28 септември. С последния спектакъл от месечната програма предизвикваме безпощадната съдба на сцената със съвременен прочит на безвременната класика КАРМИНА БУРАНА от Сегедския модерен балет.___Peeping Tom (Белгия) - ДЕТЕ20.09. - 21.09. / 20:00 / ДК “Борис Христов”ДЕТЕ, последната част от семейната трилогия на хореографите Габриела Каризо и Франк Шартие, предизвика фурор в Европа, а зрителите в Дома на културата “Борис Христов” ще видят сюрреалистичната танцова приказка преди част от най-важните сцени за танц в света. Вълшебна гора се извисява и приканва да я посетим. Там сетивата губят ориентация, илюзията и реалността играят на криеница, табуто за детските мечти, кошмари и разбирания корабокрушира. Това е най-новата постановка с марка Peeping Tom. Това е детството, което сме забравили, отрекли или не искаме да помним. Билети за спектакъла ще намерите .КРАСОТАТА В ТАНЦА / Представяне на брой 1 на СПИСАНИЕ ЗА ТАНЦ 21.09. / 18:00 / Vintage HouseВ 120 пълноцветни страници изданието представя процеси, личности, събития и идеи от класическия до съвременния танц в България и по света. Ангелина Георгиева, Вили Прагер и Стефан А. Щерев гостуват във Vintage House, за да разкажат повече за това начинанието си и за да представят водещата тема на първия брой на списанието - “Красотата в танца”.Концерт на Cahwati21. 09. / 21:30 / Vintage HouseВиртуозен мултиинструменталист и вокалист, Cahwati e дългогодишен приятел на индонезийския хореограф Рианто. Музиката й, завладяваща симбиоза от перкусии и вокали, идва от сърцето на остров Ява и носи духа на традиционното музикално изкуство от провинцията Банюмас.Рианто (Индонезия) – МЕДИУМ22.09. / 19:00 / ДК “Борис Христов”МЕДИУМ е нов прочит на танца на съблазняването „ленгер“, екзотичен фолклорен феномен от остров Ява. Легендата разказва, че танцът се родил, когато един благородник тръгнал да търси своята любима – дъщерята на краля, която избягала, защото трябвало да се омъжи за друг. Войнът и подчинените му странствали, преоблечени като жени–танцьорки. За да ги види, принцесата напуснала скривалището си. Днес ленгер заживява отново в солото на Рианто. Билети за спектакъла ще намерите .Уаел Али (Сирия) – ПОД НЕБЕТО НИСКО27.09. / 20:00 / Драматичен театър – ПловдивКак се прави изкуство, ако местата, които са те вдъхновявали, вече ги няма? Как се разказва история, ако няма как да си върнеш спомените, а приятелите ти са се разпръснали по света? Двама артисти събират личен опит и исторически събития, а резултатът е откровен пърформанс с видео инсталация.Билети за спектакъла ще намерите .Les Petites Choses Production (Тайван) – Monday School28.09. / 17:00 и 29.09. / 17:00 / Пешеходен надлез “Гладстон”Инструктори по брейкденс от Тайван ни канят на открит урок. Добре дошли са всички, а доброто настроение е гарантирано. MONDAY SCHOOL разпространява идеята, че „изкуството е за всеки“. Компанията търси и своите асистенти в Пловдив, а повече информация за отворената покана ще намерите на сайта на фестивала.Каори Ито (Япония) – Танцувам, защото не вярвам на думи28.09. / 20:00 / Драматичен театър – ПловдивВ едно семейство въпроси, отлагани с години, най-сетне ще бъдат зададени. Баща и дъщеря опитват да стопят ледовете помежду си. Какво обаче да направят, щом като думите не са достатъчни? Отговорът е ясен – танцуват.Билети за спектакъла ще намерите .Szeged Contemporary Dance Company (Унгария) – КАРМИНА БУРАНА29.09. / 19:00 / ДК “Борис Христов”Сегедската компания за съвременен танц се завръща за трети път в България, за да покаже отново, че класическите сценични произведения могат да живеят нов живот и да бъдат също толкова завладяващи днес, колкото и в миналото. КАРМИНА БУРАНА е неостаряваща класика за ударите на Съдбата. Театрална сценография и оригинални костюми съпътстват прецизното изпълнение, разбира се, под съпровода на оригиналната музика на Карл Орф.Билети за спектакъла ще намерите .***", "date": "2019.09.11", "title": "One Dance Week 2019: Програма за септември"}
{"url": "https://offnews.bg/temida/osem-dushi-sa-bili-arestuvani-po-shpionskia-skandal-obiavi-mvr-shefat-711003.html", "text": "Осем души са били задържани за до 24 часа по разследването на шпионския скандал. Това обяви вътрешният министър Младен Маринов. Депутатите поискаха той и шефът на ДАНС да бъдат изслушани по повод акцията срещу Движение \"Русофили\" и неговия председател Николай Малинов.Министърът посочи още, че са проведени различни действия по разследването - огледи, претърсвания, изземвания, лични обиски на територията на Перник, София и Брезник. В резултат на тези действия са били арестувани осем души, които са предадени на следствените органи.\"В рамките на срока на задържането въпросните хора са конвоирани до сградата на следствения отдел на Спецпрокуратурата, където са предоставени на следовател за продължаване на процесуалните действия с тях\", каза Маринов.Председателят на ДАНС Димитър Георгиев обяви, че по разследването за пране на пари е установен трансфер на финансови средства от руски гражданин от общество „Двуглав орел” (Леонид Решетников).\"Според данните, чрез изградената схема, се финансират мероприятия, които засягат националната сигурност на страната. Чуждите граждани, ръководители на двете засечени организации, публично са декларирали, че водят хибридна война срещу Запада. Придобита е информация, че развиват съвместна дейност и действат координирано. Събрани са данни, че Малинов поддържа контакти с чуждите граждани, многократно пътува до Русия, където провежда срещи с тях, получава задачи от тях, а в някои случаи - и финансови средства. Придобити са данни, че Малинов е изготвил докладна записка на руски език относно необходимостта от геополитическата преориентация на България. В същата се предлага да бъдат провеждани редица мероприятия, свързани с определени действия в сферата на вътрешнополитически живот, които да доведат до такава промяна в ориентацията на страната\", каза още Георгиев.Депутатът от БСП Георги Сливенски подчерта, че е необходимо да има закрито заседание, на което да се обяснят детайли по случая със задържането на бившия главен редактор на в-к „Дума” и председателят на Движение „Русофили” Николай Малинов.Независимият депутат Павел Шопов поиска да бъде изслушан и главният прокурор Сотир Цацаров.", "date": "2019.09.11", "title": "Осем души са били арестувани по шпионския скандал, обяви МВР шефът в парламента"}
{"url": "https://offnews.bg/politika/pasi-68-shpioni-ima-samo-v-ruskoto-posolstvo-v-sofia-izvan-nego-ni-711002.html", "text": "В България има руски шпиони. Само в руското посолство в София са около 68 души. Извън него са няколкостотин и техните имена се знаят. Имахме великолепната възможност по повод отравянето на Скрипал в Лондон да изгоним един-двама от тях, но не го направихме.Това коментира в сутрешния блок на  Соломон Паси във връзка с обвинението в шпионаж срещу председателя на национално движение „Русофили” Николай Малинов.„Аз имам много по-високо мнение за руското разузнаване. То едва ли може да наеме шпиони, които да дойдат в bTV да обясняват, че не са шпиони”, допълни Паси.И добави, че през 2005 г. същият този „русофилски кръг” го обвинил в шпионаж в полза на Израел заради това, че като външен министър премахнал възможността Русия да има достъп до тайните на МВнР.Паси е категоричен, че в България няма русофили. \"Дали си русофил или не се разбира от това къде си пратил детето си да учи. Ако си го пратил в Париж или Лондон, не си русофил. Ако си го пратил в Русия – си. Справка сочи, че в Русия има няколкостотин деца, които учат там. В цяла Европа са няколко десетки хиляди.\"По думите на дипломата и бивш външен министър в момента най-голямата опасност за Запада е руската пропаганда, която е много по-ефективна, мащабна и агресивна от когато и да било досега.„Руската пропаганда атакува умовете и сърцата на младите хора”, собави той.", "date": "2019.09.11", "title": "Паси: 68 шпиони има само в руското посолство в София, извън него - няколкостотин"}
{"url": "https://offnews.bg/temida/tcatcarov-i-na-malofeev-e-zabraneno-da-vliza-v-balgaria-711005.html", "text": "Шефът на ДАНС е наложил забрана на руския гражданин Константин Малофеев да влиза в България за срок от 10 г.Това заяви главният прокурор Сотир Цацаров пред депутатите. Той дойде в парламента, по предложение на Атака, за да информира народните представители за шпионския скандал. Обвинен за шпионаж и пране на пари по него е председателят на \"Русофили\" Николай Малинов. ДАНС наложи вчера забрана да влиза в страната ни и на бившият генерал Леонид Решетников. Действията по разследването на шпионския скандал продължават и към момента, каза още Цацаров. Той поясни, че досъдебното производство е започнало на 3 юли тази година и се води в Специализираната прокуратура. Извършени са 11 претърсвания на помещения, всяко от тях с разрешение на съдия от спецсъда. Иззети са компютърни конфигурации и документи. Извършени са пет броя претърсвания на моторни превозни средства, както и осем лични обиска на лица\", допълни Цацаров. Той поясни, че са разпитани 15 свидетели, а осем лица са задържани. Става дума за поставяне в услуга и получаване на финансови средства. Обвинението касае не чужда държава, а чужди организации. Обвинението ще го кажа за трети път - не касае хилядите членове на обществено движение, а едно лице, което е използвало и това движение да налага идеи. Само че срещу пари, обясни Цацаров за обвинението към Николай Малинов. ", "date": "2019.09.11", "title": "Цацаров: И на Малофеев е забранено да влиза в България"}
{"url": "https://offnews.bg/obshtestvo/uchebnata-godina-zapochva-s-edno-uchilishte-po-malko-i-4-preobrazuvani-710999.html", "text": "С едно училище по-малко и с четири преобразувани ще започне в понеделник учебната 2019/2020 година.Закрито е 155 Основно училище \"Св. Св. Кирил и Методий\" в село Кривина, район Панчарево, отговори Министерството на образованието на въпроси от OFFNews.Три от преобразуваните училища са станали обединени - ОУ \"Христо Ботев\" в с. Росен, община Созопол; ОУ \"Неофит Рилски\" в с. Дерманци, община Луковит и ОУ „Св. Св. Кирил и Методий” в с. Ръжена, община Казанлък. Четвъртото преобразуване е сливане на Началното училище \"Св. Климент Охридски\" в село Добърско и Основно училище \"Неофит Рилски\" в Горно Драглище. След сливането училището е ОУ \"Неофит Рилски\" в с. Горно Драглище, община Разлог.Училищната мрежа за учебната 2019/2020 година включва 4 412 институции с 884 053 деца и ученици, от които 2 568 училища, центрове, общежития и обсерватории и 1 844 детски градини.С оптимизирането на училищната мрежа и преобразуването на училища се постига максимален обхват на учениците от всички населени места - в 1118 населени места от всичките 265 общини има по едно или повече училища, пишат от МОН в отговора си до OFFNews и уверяват, че осигуряват и необходимите условия за транспорт на ученици от различни населени места до най-близкото училище.В отговор на въпроса ни колко са незаетите места за учители от министерството уверяват, че по-голямата част от тях вече са запълнени, а окончателната справка ще може да бъде предоставена след началото на учебната година. Директорите могат да назначават пенсионери или заместващи учители, за да осигурят учебния процес с необходимите преподаватели - съветват от МОН.От началото на календарната 2019 г. 4581 педагогически специалисти и 2103 души непедагогически персонал са напуснали образователната система. Причините са пенсиониране, освобождаване по взаимно съгласие и изтичане на срочен договор, става ясно от отговора.За обезщетения на напускащите системата, вкл. за неизползван отпуск, тази година се отпускат на четири транша общо 36 577 400 лв. по Национална програма \"Оптимизация на вътрешната структура на персонала\". Вторият транш (20 792 899 лева) бе предоставен на общините с Постановление №208 на Министерския съвет от 27 август.В националната програма е планирано тази година обезщетения да получат 8100 педагогически специалисти и 2900 души непедагогически персонал.", "date": "2019.09.11", "title": "Учебната година започва с едно училище по-малко и 4 преобразувани"}
{"url": "https://offnews.bg/kultura/elitno-mezhdunarodno-zhuri-za-petoto-izdanie-na-cinelibri-710993.html", "text": "Петото, юбилейно издание на единствения кинофестивал у нас, фокусиран върху адаптацията на литературни произведения на голям екран, ще срещне публиката с именити писатели, сценаристи, режисьори, актьори и продуценти. Още , автор на едноименната мемоарна книга, издадена от „Колибри” в партньорство с фондация Сингъл Степ. Удостоен с множество награди, в т.ч. две номинации за „Златен глобус”, филмът на режисьора Джоуел Еджъртън разказва покъртителна лична история, в която блестят актьорите Лукас Хеджис, Никол Кидман, Ръсел Кроу. Освен на 6 октомври зрителите ще имат възможност да се срещнат с Гарард Конли на.Както вече стана ясно, популярният актьор и продуцент Кристоф Ламбер е тазгодишният председател на елитното жури на CineLibri. Отговорността за избора на най-добра филмова адаптация „шотландският боец” ще сподели с не по-малко знаменитите си колеги. Сред тях е известният шведски писател и журналист Давид Лагеркранс, който пое нечувано предизвикателство и създаде три продължения на култовата трилогия „Милениум”, затвърдили световната му слава.Лагеркранс ще се срещне с българската публика на . Повод за събитието е българското издание на The Girl Who Lived Twice, което носи заглавие „Тя, която трябваше да умре\". Гостуването се реализира в рамките на Шведската седмица в София, която ще се състои между 3 и 13 октомври 2019 г. с цел популяризиране на шведския бизнес и култура. Организатори са Шведско-българската търговска камара и местни партньори. Друго съвместно събитие - акцент в документалната селекция на фестивала тази година, е филмът Мъжът, който си играеше с огъня, посветен на Стиг Ларшон.В журито влиза и френският кинорежисьор от румънски произход Раду Михайлеану („Концертът”, „Изворът на жените”), чиито творби му донесоха богата колекция от отличия, в т.ч. награди от Международния кинофестивал в Берлин и номинации за „Златна палма” и за „Сезар”. В момента Михайлеану работи по 8-серийна екранизация на книгата „Сбогом, Шанхай”, подписана от големия български писател и киносценарист Анжел Вагенщайн – става дума за мащабна копродукция на Gaumont, France Television, Rai Uno и ZDF, чиито снимки започват догодина.В качеството си на член на журито у нас пристига и ослепителната италианска актриса и защитничка на обществени каузи Лоредана Каната („Младост”, „Неапол във воали”). Към прочутите чуждестранни арбитри се присъединява българската театрална и кинозвезда Ирини Жамбонас, която наскоро беше удостоена с наградата „Сърцето на Сараево” за участието си във филма „В кръг” на режисьора Стефан Командарев. Жамбонас участва и във филма „Посоки” на Командарев, номиниран в категория „Особен поглед” на Международния кинофестивал в Кан, има множество отличия за ролите си в театъра.", "date": "2019.09.11", "title": "Елитно международно жури за петото издание на CineLibri"}
{"url": "https://offnews.bg/obshtestvo/v-mvr-imalo-signal-za-eskalatcia-na-naprezhenieto-i-po-seriozen-konfli-711000.html", "text": "Получен е сигнал за готвена ескалация на напрежението през утрешния ден, когато е възможно протестите в столицата да прераснат и в по-сериозен конфликт, заяви в парламента министърът на вътрешните работи Младен Маринов.За утре са насрочени два протеста. Сдружение Боец събира недоволните от безалтернативната кандидатура на Иван Гешев за главен прокурор пред Съдебната палата в 15 часа. Два часа по-късно сайтът ПИК ще пробва за трети пореден ден да събере поддръжници на номинацията му.Маринов увери, че МВР следи внимателно ситуацията.В поканата на Боец за утрешния протест се призовава за блокада на Съдебната палата в София и съдебните палати в областните и общински центрове. А исканията на хората на Георги Георгиев са да бъде оттеглена кандидатурата на Иван Гешев за главен прокурор, да стартира нова процедура по номинации за поста, в която да се даде възможност за участие и на неправителствени организации, адвокатурата и академичната общност, а също и \"незабавна оставка на мафиотското правителство на Борисов, продало и предало държавата в ръцете на Пеевски и мафията\".От организацията вече излязоха с предложение следовател Бойко Атанасов да бъде номиниран за наследник на Сотир Цацаров. Сайтът ПИК пък е организатор на контра инициативата \"Марш за законност\", която е насрочена в три поредни дни - вчера, днес и в четвъртък. \"Медията\" вчера успя да събере няколко десетки поддръжници на Гешев, за които после написа, че били 3000 души. След като стана ясно, че няма да има масовка, представителна част ", "date": "2019.09.11", "title": "В МВР имало сигнал за ескалация на напрежението и по-сериозен конфликт утре"}
{"url": "https://offnews.bg/ikonomika/rvd-otnovo-tarsi-aviodispecheri-710990.html", "text": "Академия BULATSA започна есенната кампания за набиране на кандидати за ръководители на полети, съобщават от държавното предприятие РВД. Желаещите да се обучават за професията могат да подават документи до 1 ноември включително. След тази дата приемът на документи ще продължи, но кандидатите ще бъдат включени в подбора за пролетната сесия на 2020 година. Бъдещите ръководители на полети трябва да преминат успешно шестте етапа на подбор - по документи, тест по английски език, тест FEAST (First European Air Traffic Controller Selection Test) в две части, проверка за медицинска годност, практически упражнения на симулатор и заключително интервю. Кандидатите, които не притежават сертификат за владеене на английски език, могат да се явят на изпит за определяне на нивото в центровете на BULATSA в София, Варна или Бургас, като отбележат това във формата за кандидатстване.Задължително изискване е висше образование с минимална образователна степен „бакалавър“, без значение от специалността.След успешно преминаване на подбора, кандидатите ще започнат обучение в Академия BULATSA, където в следващите около 2 години ще изучат тънкостите на професията Ръководител на полети. По време на обучението всички кандидати ще получават месечна стипендия.Желаещите да се запознаят с дейността на BULATSA ще могат да се включат в Дните на Отворени врати, които ще се проведат на 30 септември, 7 и 21 октомври, като за целта се регистрират в сайта на BULATSA - ", "date": "2019.09.11", "title": "РВД отново търси авиодиспечери"}
{"url": "https://offnews.bg/politika/gartcia-dava-palnata-si-podkrepa-za-vlizaneto-na-balgaria-v-shengen-i-711017.html", "text": "Атина дава пълната си подкрепа за усилията на София да се присъедини към Еврозоната и Шенгенското пространство, стана ясно при днешното посещение на министъра на външните работи на Гърция Николаос Дендиас у нас.България е стратегически и жизнено важен партньор. Нашите две страни са пример за това как историята трябва да е не затвор за нас, а училище, каза Дендиас след срещата си с българския си колега Екатерина Захариева.С Гърция сме стратегически партньори. Четиристранният формат на разговори между България, Гърция, Румъния и Сърбия работи много добре, особено в реализирането на инфраструктурните проекти, заяви от своя страна министър-председателят Бойко Борисов при срещата си с Дендиас.Борисов изтъкна важността на ускоряването на реализацията на газовия интерконектор между България и Гърция, който е приоритетен за страната ни:„Това е важно за диверсификацията. Вече осигурихме напълно финансирането на интерконектора България-Гърция. Капацитетът е от 3 до 5 млрд кубически метра газ“.В момента Гърция е сред първите пет най-значими инвеститори в България в сектори като финанси, телекомуникации, металургия, търговия.За 2018 г. стокообменът между двете страни възлиза на близо 3,3 млрд. евро.", "date": "2019.09.11", "title": "Гърция дава пълната си подкрепа за влизането на България в Шенген и Еврозоната"}
{"url": "https://offnews.bg/politika/pargov-bsp-30-g-niama-probiv-v-sofia-shansat-ni-da-nanesem-udar-na-711022.html", "text": "Нашата основна цел е БСП да бъде решаващ фактор в следващото управление на София и да реализираме политиките, които са залегнали в нашата предизборна платформа. Това може да се постигне само, ако се формира ново мнозинство около нов кмет. Това каза лидерът на БСП – София Калоян Паргов в политическия си доклад пред делегатите на XIII Конференция на Градската организация. На днешното заседание столичните социалисти ще обсъдят и приемат предизборната платформа на организцията за местните избори. Конференцията ще определи кандидата за кмет на София. Ще бъде избран водач и ще бъде подредена листата за общински съветници от \"БСП за България\".\"Без това ново мнозинство няма как да се случи промяната на модела на управление в столицата. Мнозинство, което е гарант за прозрачност. Мнозинство, което залага на експертност и компетентност. Мнозинство, което може да наложи нови стандарти на воденето на общинска политика и диалог с гражданите. БСП има силата и потенциала да бъде в основата на мнозинството, около което да се формира новото управление на София\", категоричен бе Паргов.\"Шансът да спечелим София, за първи път в демократичната история на страната, не бива да бъде пропилян. Подобен резултат ще има общонационално значение. Това е възможността БСП да излезе победител от предстоящите местни избори. Промяната в България започва от София\", заяви той.Калоян Паргов посочи, че през последните години в София нараства мнозинството от граждани, които са крайно недоволни от политиката на общината, дори са ядосани и гневни. \"Расте прогресивно броят на жителите на столицата, които се убеждават, че причините за техните жилищни и битови проблеми нямат обективен характер, а са следствие от съзнателно провеждана политика\", констатира той и допълни: Новото е, че вече не сме в изолация, не сме сами в битката за промяна на модела на управление на общината, изтъкна лидерът на столичните социалисти.Паргов акцентира на това, че през изминалия мандат, особено през последната година, БСП съумя да намерим общи теми за единодействие с други общински фракции против политиката на ГЕРБ в общината. \"Въпреки, че ГЕРБ удържа мнозинство си в общинския съвет, в редица случаи успяхме да блокираме негативни решения, както и да прокараме други решения с позитивен характер. Имахме и самостоятелни успехи\", каза още той. \"Това е нов политически момент, различен от досега и успехът зависи много от начина, по който ще построим своята предизборна стратегия и тактика\", заяви Паргов.Според него има три условия за промяна на модела на управление на Столична община и в навечерието на кампанията. \"Първо, ликвидиране на абсолютната доминация на ГЕРБ в Столичния общински съвет. Второ, формирането на мнозинство в следващия общински съвет, алтернативно на ГЕРБ. Трето, избран кмет, подкрепящ и изпълняващ програмата на новото мнозинство\", каза Паргов. Председателят на БСП – София обърна внимание на това, че няма защо да се заблуждаваме, че кампанията ще бъде честна, че ще се води с почтени средства и по правилата на демократичните стандартни. \"Стана ясно, че ще бъде изключително мръсна, безскрупулна, дори брутална. Тя вече започна по този начин\", констатира той. \"Не трябва по никакъв повод да позволим да се отмести вниманието от общинската корупция и злоупотребите с парите на данъкоплатците, от разхищенията на общинския бюджет и за приятелските кръгове, облагодетелствани от общинската управа. Трябва да стане безпределно ясно, че смисълът на нашата борба е именно промяната на тази политика, обърна се Паргов към делегатите - И, разбира се, да използваме всеки удобен случай да представяме нашите идеите и решенията, които предлагаме, нашата философия за управлението на общината\".\"След днешното заседание на Градската конференция трябва поемем към предизборната кампания единни и сплотени. Това ще бъде много важен знак към обществото. Защото само тогава можем да претендираме да бъдем обединителен център на лявото пространство. Да дадем своя принос за консолидацията на всички, които искат промяната в столицата\", каза още той.\"Волята за успех трябва да бъде водеща. Всичко останало да остане на заден план. Целта е ясна. Нужна е мобилизация, която да доведе до постигането й. Сигурен съм, че сполуката ни очаква в края на тунела. Стига да имаме желание, кураж и вяра, че можем да стигнем до там\", категоричен беше Калоян Паргов.\"Ето защо на БСП й трябва символна победа. А тя може да е в София. Столицата е мястото, където можем да нанесем решаващ удар върху модела на управление на ГЕРБ и да покажем, че парите на данъкоплатците, българските и европейските, може да се харчат справедливо и ефективно\", заяви той.Убеден съм, че никой в тази зала няма съмнение, че единствената възможност, чрез която можем да нанесем този решаващ удар на ГЕРБ в София, е Мая Манолова. 30 години не успяхме да направим пробив в столицата. Трябва да си направим изводите от досегашния си опит и да покажем, че сме си научили урока. Манолова има потенциала да мобилизира избиратели, които досега не са ни подкрепяли\", обърна се председателят на БСП – София към делегатите. Той припомни, че през 2016 г. БСП беше изправена пред подобна дилема - партиен или непартиен кандидат за президентските избори.\"Преглътнахме партийното си его и постигнахме победа. Така беше тогава, така може да бъде и сега\", категоричен бе Калоян Паргов. ", "date": "2019.09.11", "title": "Паргов: БСП 30 г. няма пробив в София, шансът ни да нанесем удар на ГЕРБ е Мая Манолова"}
{"url": "https://offnews.bg/futbol/ludogoretc-izprevari-levski-za-taleb-tauata-710967.html", "text": "Отборът на Лудогорец е близо до договор с израелския защитник Талеб Тауата, който бе силно желан от Левски.Очаква се днес или най-късно утре шампионът на България и Тауата да финализират сделката, а до няколко дни трансферът да бъде обявен и официално от тима от Разград.Талеб Тауата вече позира с шалче на тима от Разград, а след това пусна в профила си в Инстаграм клипче как вечеря в столичен хотел заедно с ръководителя на скаутското звено на Лудогорец Димитър Божкилов и израелския агент Дуду Дахан, който е отговорен и за привличането на Мавис Чибота и Дан Битон. Все още няма яснота за параметрите на договора на Тауата, като се очаква потвърждение на сделката в идните дни.Интересен факт е, че 27-годишният национал на Израел ще играе само в мачовете от efbet Лига и за Купата на България, тъй като вече мина периодът за регистрация на футболисти за Европа. Освен това бранителят ще заема и квота за чужденец, тъй като освен израелски има и судански паспорт.Така в родния шампионат треньорът Станислав Генчев и неговият евентуален наследник ще трябва да избира да взима в групата трима измежду Стефан Баджи, Рафаел Форстър, Мавис Чибота, Дан Битон и Тауата. Правилата на българското първенство са, че само петима играчи без европейски паспорт могат да бъдат регистрирани, а в групата за даден мач могат да бъдат само трима.", "date": "2019.09.11", "title": "Лудогорец изпревари Левски за Талеб Тауата"}
{"url": "https://offnews.bg/volejbol/volejbolistkite-na-balgaria-sa-sedmi-v-evropa-710968.html", "text": "Женският национален отбор по волейбол на България прогресира до седмо място в обновената ранглистата на Европа.Това стана ясно, след като бе публикувано последното класиране на страните на сайта на Европейската конфедерация по волейбол - ЦЕВ, след завършването на Евроволей 2019.Родните представителки са се изкачили с една позиция нагоре в таблицата, след като бяха осми в предишното подреждане, актуализирано пред декември 2018 г.  За подредбата в ранглистата под внимание се вземат още представянията на отборите на европейските първенства през 2017 и 2019 г., изданията на Европейската лига и Гран При през 2017 г., както и световното първенство през 2018 година Първенец е новият стар европейски шампион Сърбия, който спечели втората си поредна и общо трета титла на Стария континент. Бронзовият медалист Италия е на второ място, трети е тимът на Холандия, който отстъпва една позиция. Вицешампионът Турция е на четвъртата позиция. Две стъпки назад прави и съставът на Русия, който е на пета позиция. Без промяна остава позицията на Германия, която е шеста.  В десетката са още Полша - осмо място, която запазва позиции без промяна, Белгия (9) и Хърватия (10), които отстъпват от предишните си места. Най-голямо развитие отбелязва отборът на Гърция - изкачва се с цели шест места, като заемат 22-та позиция.  От новото класиране ще бъдат определени и отборите за континенталната олимпийска квалификация през януари. След като Италия, Русия и Сърбия вече се класираха за олимпиадата, други осем отбора остават в битката за единствения билет за игрите догодина. Това са първите седем от ранглистата (без класираните отбори) плюс организатора.Информация за евентуалната страна домакин, както и окончателния списък на участващите отбори, ще бъдат обявени скоро.", "date": "2019.09.11", "title": "Волейболистките на България са седми в Европа"}
{"url": "https://offnews.bg/politika/stolichnite-sotcialisti-kazvat-dnes-podkrepiat-li-maia-manolova-za-kme-710959.html", "text": "БСП-София казва днес ще подкрепи ли Мая Манолова за кмет на столицата на местния вот през октомври. Заседанието на Градската конференция на Софийската организация на БСП започва в 16 часа и ще се проведе на \"Позитано\" 20. На форума ще бъде обсъдена и приета предизборната платформа на организацията за местните избори. Ще бъде избран водач и подредена листата за общински съветници от „БСП за България“. Делегат на конференцията е и лидерът Корнелия Нинова, която обяви ден след като Манолова обяви кандидатурата си: Ще чуете какво мисля за кандидатурата на 11 септември на Градската конференция, на 15 септември - на Националния съвет, който трябва да утвърди решението на градската конференция. Мая е способен човек, динамичен, енергичен, така че на 11-и ще видим дали градската конференция ще я подкрепи и на 15-и дали НС ще я потвърди. На конференцията няма да бъде Сергей Станишев, който като евродепутат и лидер на ПЕС има анажименти в Брюксел днес. Преди дни председателят на БСП-София Калоян Паргов обяви, ча Мая Манолова е с най-много номинации за кандидат кмет на София в столичната организация. ", "date": "2019.09.11", "title": "Столичните социалисти казват днес подкрепят ли Мая Манолова за кмет"}
{"url": "https://offnews.bg/zdrave/zapochnaha-izvanrednite-imunizatcii-v-stranata-710995.html", "text": "Здравните инспекции в Пловдив и Сливен са издали предписания за противоепидемични мерки, във връзка с разпространението на морбили. Допълнителни ваксинации ще има и в Бургас, Монтана и Пазарджик. Целта е да бъдат обхванати около 25 хиляди деца на възраст 8-9 години.Допълнителните имунизации са във връзка с продължаващото разпространение на морбили и началото на учебната година. Според предписанието на РЗИ Пловдив кампанията трябва да приключи до 5 октомври. Тя обхваща всички деца от 13 месеца до 8-годишна възраст, които са от уязвими групи и със затруднен достъп до здравни услуги.По данни от Информационната система за събиране и анализиране на данни за заболяемостта от морбили, паротит и рубеола в България 55.4% от заболелите деца от посочената група са с проведена имунизация срещу морбили, но при допълнително проведени изследвания за наличие на постваксинален имунитет при имунизирани заболели деца е била установена липсата на такъв и срещу трите ваксинални антигена, което допълнително затруднява предприемането на адекватни противоепидемични мерки.По последни данни до момента в страната са регистрирани 1 158 случая на морбили в 14 области. Най засегнати са обл. София, обл. Благоевград, обл. Кюстендил, обл. Пазарджик, обл. Монтана, София-град.", "date": "2019.09.11", "title": "Започнаха извънредните имунизации в страната"}
{"url": "https://offnews.bg/obshtestvo/meditcinskite-sestri-izlizat-na-nov-protest-710971.html", "text": "Медицинските сестри излизат днес на поредния си национален протест с искане за начално възнаграждение в размер на две минимални заплати, по-добри условия на труд, законодателни промени и реформа в системата на здравеопазването у нас.В 15 ч. те ще се съберат пред Народното събрани, съобщи организаторката на събитието Мая Илиева.\"Очакваме да дойдат наши колеги от цялата страна. Очакваме да ни подкрепят и представители на различни по-малки синдикати, както и синдиката на полицаите. Към нас ще се присъединят и някои от пациентските организации, граждани, помощник фармацевти, които също искат да изразят подкрепа към нашата кауза“, каза тя пред БНР.Сред промените, които сестрите искат, са болниците да не са търговски дружества, за да няма \"търговия със здраве\". Те настояват държавата да спре да финансира частните болници.\"Всички знаем, че в здравеопазването има много пари, но те не се разпределят както трябва. Няма контрол. Ние се изправяме срещу това\", обясни Илиева.Синдикалната федерация на служителите в МВР (СФСМВР) подкрепи медицинските специалисти. Членове на синдиката ще се присъединят към днешния протест, става ясно от писмо на синдиката до медиите. Оттам коментират, че ниското заплащане на нощния им труд граничи с унижението. Според тях възнаграждението на българските полицаи и пожарникари е идентично.", "date": "2019.09.11", "title": "Медицинските сестри излизат на нов протест"}
{"url": "https://offnews.bg/politika/svilenski-ot-dva-dni-balgaria-niama-pravorazdavatelni-organi-710974.html", "text": "От два дни България е друга и няма правораздавателни и правоохранителни органи, които да спазват закона. Случаят с т.нар. шпиони нямаше да се политизира, ако действията на правоохранителните органи отговаряха поне малко на демократичните ценности и устои, които защитаваме. Това заяви зам.-председателят на ПГ на „БСП за България“ Георги Свиленски пред БНТ. Той бе категоричен, че няма как БСП да приеме български журналист да бъде извеждан в 7.00 ч. сутринта от дома си с белезници като свидетел.Свиленски обясни, че Юрий Борисов е държан 4 часа на разпит в лошо здравословно състояние, заедно с проф. Ваня Добрева, без да им бъде обяснено защо са арестувани. „Това са достойни български граждани и такова държание е неприемливо. Нека органите да си вършат работата, но да е както повелява законът. Разбирам, че на 9 септември искаха да покажат неща забравени от преди 75 години“, каза още Георги Свиленски.ГЕРБ трябва да бъдат оставени настрани от властта във всяка една община„Моделът, който се установи преди повече от 10 години във всяка община трябва да бъде премахнат и ГЕРБ да бъдат оставени настрани от местната власт. Ние искаме да покажем, че България може да бъде управлявана по различен начин“, коментира Георги Свиленски във връзка с предстоящите избори за местна власт. Той добави, че освен увеличаването на броя на кметовете и общинските съветници, за БСП е важно да се промени моделът на управление на българските общини. На въпрос за кандидата за кмет на левицата в София Свиленски обясни, че решението кой е кандидатът за кмет на БСП в столицата ще бъде взето на конференцията на БСП-София. „ГЕРБ започна своя поход към властта от София, затова искаме да започнат слизането си от властта отново от тук. Мая Манолова е доказала, че може да решава проблемите на българските граждани и събира достатъчна обществена подкрепа, но БСП –София ще реши сама, дали тя да е нашият кандидат или някой друг“, каза социалистът. Той отбеляза още, че в БСП местните структури сами определят кои са подходящите кандидати за кметове и общински съветници за съответната община. „Когато хората са оставени да избират своите кметове сами и демократично, тогава идват добрите резултати. Нашите кандидати са хората, които знаят как да решават проблемите на местните общности“, заяви Свиленски.Ресорът, който получи българският еврокомисар – Иновации и младеж е отстъпление от това, което се предлагаше по-рано. Имаше предложения нашият еврокомисар да поеме ресора външна политика и сигурност, но Борисов отказа, защото там няма средства за разпределяне“, припомни зам.-председателят на ПГ на БСП. Той добави, че други източни държави- като Полша и Румъния са взели земеделие и транспорт – ресори, които дават повече възможности. „Нашият премиер, обаче се интересува единствено от средствата, които си мисли, че ще разпределя през прозореца на джипа си“, заключи Георги Свиленски.", "date": "2019.09.11", "title": "Свиленски: От два дни България няма правораздавателни органи"}
{"url": "https://offnews.bg/sviat/18-godini-ot-naj-smartonosnite-teroristichni-atentati-v-sasht-710969.html", "text": "Днес се навършват 18 години от най-смъртоносните терористични атентати в САЩ. Близо 3000 души загинаха, когато сутринта на 11 септември 2001 г. похитени от терористи самолети се врязаха в небостъргачите на Световния търговски център в Ню Йорк и Пентагона. Един от тях се разби в щата Пенсилвания, след като пътниците и екипажа успяват да осуетят планирания сблъсък в американския Конгрес.Церемонии в знак на почит към жертвите днес се провеждат в цялата страна. В Ню Йорк ще бъдат прочетени имената на всички загинали.Сега на мястото на кулите-близнаци има мемориален комплекс. От тази година там са поставени и гранитни плочи в памет на загиналите, в знак на съпричастност към обгазените от токсичните вещества от отломките и на почит към притеклите се на помощ в първите мигове на трагедията.Десетки хиляди са подали молби за компенсация във фонд със средства за заболели вследствие на атентатите. Сред тях са хора с респираторни и онкологични заболявания. Все още текат проучвания дали болестите са пряк резултат от атаките.Атентатите от 2001 г. доведоха войната в Афганистан - най-продължителната, която САЩ са водили досега. Тази година отбелязването на годишнината става в контекста на провала на тайни преговори между САЩ и талибаните - групата, оказвала подкрепа на организатора на атентатите Осама бин Ладен, отбелязва БНР.Те трябваше да се проведат в неделя в Кемп Дейвид и очакването бе да се постигне споразумение за оттегляне на част от американския контингент в Афганистан, но бяха отменени след атентат в Кабул, за който талибаните поеха отговорност. При него загинаха 12 военнослужещи, в това число американски и румънски войник. Плановете за покана на терористична организация на американска почва в навечерието на 11 септември породиха критика, включително и от съпартийци на президента Доналд Тръмп, напомня националното радио.", "date": "2019.09.11", "title": "18 години от най-смъртоносните терористични атентати в САЩ"}
{"url": "https://offnews.bg/politika/pargov-pred-grazhdani-ot-orlandovtci-parite-vi-ot-danatci-triabva-da-711008.html", "text": "Вашите пари от данъци трябва да ги виждате инвестирани в квартала. С тези думи лидерът на БСП - София Калоян Паргов се обърна към граждани от столичния квартал \"Орландовци\". На срещата с хората присъстваха още народният представител от \"БСП за България\" Николай Цонков, общинският съветник от групата на социалистите Иван Таков и кандидатът на БСП за кмет на район \"Сердика\" Янко Янков.\"Хората предложиха част от улиците в квартала да ги направим еднопосочни. Това може да бъде реализирано. По-големият проблем обаче е инфраструктурата. С тези дупки и асфалт от времето на социализма няма как да продължаваме. Същото е положението във \"Връбница\", в \"Обеля\", в \"Овча купел\", в \"Хаджи Димитър\"... Крайните квартали са забравени от управляващите. А всички плащаме данъци. Парите от тях трябва да се връщат при нас, в квартала ни. Да ги виждаме инвестирани там, където живеем. А не да гледаме как ги влагат в ремонти и ремонти на ремонтите на \"Граф Игнатиев\", на \"Дондуков\" и около жълтите павета. Представете си само - с 24 милиона лева бюджет район \"Сердика\" ще светне\". А управляващите в Столична община ги инвестираха в ремонт на по-малко от километър на \"Графа\".Калоян Паргов представи пред гражданите и кандидата на БСП за кмет на район \"Сердика\" Янко Янков. \"Назад във времето той вече е бил кмет и има опит. Освен това е инженер, транспортен деятел, полковник. Той прие поканата ми да бъде кандидатът на БСП за кмет на този район. Вярвам, че вие, гражданите, заедно с Янко Янков и с нашата подкрепа, ще успеем да се справим с проблемите и да направим от район \"Сердика\" по-добро и по-уютно място за живеене\", каза лидерът на БСП - София. Той припомни, че заедно с гражданите от \"Орландовци\" вече имат постигнати успехи. Безспорно най-големият от тях е забраната за минаване на тежкотоварни камиони по улица \"Рояк\" и асфалтирането й заедно с ул. \"Жак Дюкло\".\"От около месец вече работя \"на терен\", както се казва, и познавам добре проблемите на хората от квартала, коментира Янко Янков. - Това, което чух на срещата, не ме изненадва. Въпросите, поставени от гражданите, и проблемите, които те посочиха, са реални. Имах време дори да помисля как да подредя проблемите, съставих вече един проектоплан и ги разделих по важност и по начин на решаване. Защото едните зависят от администрацията на район \"Сердика\", други са в компетенцията на Столична община, а трети - на други институции на държавно ниво. Срещите продължават. Когато приключат, ще направя анализ и ще подредя проблемите според приоритета. След това ще направя план-програма за решаването им. Всичко това ще представя на гражданите. Ще им покажа как аз виждам работата през следващите 4 години. И твърдо ще поема отговорността да разрешим всички проблеми, които зависят от районната администрация. За справянето с другите ще се боря, докато не постигна успех\".Според Иван Таков, проблемите на гражданите в крайните квартали са породени от пълната липса на политики и приоритети от страна на Столична община към тези части от София. \"Повече от 6 години ние говорим за това, че градът се развива на две скорости, коментира той. - Много бих искал да получа отговор на въпроса защо Столична община дава 15 милиона лева в момента, за да асфалтира бул. \"България\"? Това ли е най-големият проблем в града? Толкова ли е зле този булевард, че се налага с приоритет да бъде ремонтиран? Защо не погледнат вътрешнокварталните улици? Защо не ви питат вас, гражданите от кварталите, дали имате проблем с детските градини и ясли. Вече 20 години този въпрос стои нерешен. Бюджетът на Столична община за тази година е 1,7 милиарда лева. За чистотата на София са заделени 208 милиона. По-чист ли е градът? Въздухът по-чист ли е? Преди 10 години бюджетът за чистота е бил 140 милиона. За тази е двойно по-висок. А можем ли да кажем, че София е двойно по-чиста от тогава?! Въпросите са много, а отговорите от това управление на Столична община са незадоволителни. Затова е толкова нужна промяната\".", "date": "2019.09.11", "title": "Паргов пред граждани от Орландовци: Парите ви от данъци трябва да виждате инвестирани в квартала"}
{"url": "https://offnews.bg/zdrave/lekarskiat-saiuz-i-prokuraturata-obsadiha-nasilieto-sreshtu-meditci-711009.html", "text": "Ръководството на Българския лекарски съюз (БЛС) се срещна със заместниците на главния прокурор - Иван Гешев и Мария Шишкова, съобщиха от прокуратурата. Основна тема на разговорите е била агресията срещу медици. Последният подобен случай е от края на миналата седмица, когато бяха нападнати лекари и медицински сестри от Специализираната белодробна болница „Д-р Трейман\" във Велико Търново.Обсъдено е създаването на съгласуван работещ механизъм и начините за прилагане на закона, за защита на лекарите на работното им място.Участниците в срещата дискутираха и необходимостта от съвместни действия на институциите за промяна на обществените нагласи и възвръщане на доверието към работещите в системата на здравеопазването.Прокуратурата на Република България има подписано Споразумение за сътрудничество и взаимодействие с Министерството на здравеопазването от 2015 г., според което главният прокурор Сотир Цацаров издаде заповед за осигуряване на приоритетно разследване при случаи на посегателства срещу медици, без забавяния, по възможност по реда на бързото производство.", "date": "2019.09.11", "title": "Лекарският съюз и прокуратурата обсъдиха насилието срещу медици"}
{"url": "https://offnews.bg/politika/protest-sreshtu-geshev-i-v-briuksel-710979.html", "text": "Протест срещу номинацията на Иван Гешев се проведе снощи не само в София, а и в Брюксел.Българи се събраха пред сградата на Европейския парламент с плакати, изразяващи несъгласието им със случващото се.Към тях се присъедини и евродепутатът Радан Кънев, който по повод протеста написа:", "date": "2019.09.11", "title": "Протест срещу Гешев и в Брюксел"}
{"url": "https://offnews.bg/politika/nikolaj-malinov-zapoznah-tcvetan-vasilev-s-konstantin-malofeev-izlag-710977.html", "text": "Квалификацията „шпионин” е обидна за мен в личен план. Това коментира председателят на Движение „Русофили” Николай Малинов, след като прокуратурата го обвини, че е изнасял информация за две руски организации срещу заплащане с цел тайно проникване на руски интереси у нас.По повод изказването на държавното обвинение, в което се споменаваха и имената на Леонид Решетников, на сочения за руски олигарх Константин Малофеев, банкера Цветан Василев и оръжейния предприемач Емилиян Гебрев, Малинов коментира: \"Познавам се с Константин Малофеев от няколко години. Ние сме единомишленици, по еднакъв начин разбираме как да се структурира нашият свят – ние се борим за традиционни ценности и многополюсен свят”. Той обаче подчерта, че не е получавал пари от руския бизнесмен.Разследващите дошли в дома на Малинов в 7 ч. сутринта в понеделник и се преобърнали къщата му. „Аз съм притеснен за моите съратници и другари, защото ние сме доста голям екип. Притеснен съм за децата и съпругата си, но тези неща отминават. Не искам да обвинявам никого”, каза още той.По думите му такива обвинения са повдигани за последно в страната ни през 1978 г. „Следвайки своята кауза и убеждения, аз напуснах БСП. Едно от обвиненията е защо съм имал намерение да правя партия. Аз не знам да имаш намерение да е подсъдно. Защо съм имал намерение да направя комплект от телевизии – идеята ми беше политематична и детска телевизия – аз се занимавам с телевизия от 20 г.”, посочи Малинов.Малинов добави, че винаги е обявявал публично каузите, които подкрепя. „Това, че съм следял сделките, свързани с Цветан Василев – ами, да! Следя ги – тези, които купиха предприятията му – те трябва да бъдат преследвани. За намерение ли ме преследват?”, каза той.Председателят на Движение \"Русофили\" разказа още, че е запознал Цветан Василев с Константин Малофеев. „Това лошо ли е? Какви са техните отношения – не знам и не ме интересува. Поводът беше, че Цветан Василев беше оставен на улицата, с риск да загуби живота си и семейството си – помоли за връзка с влиятелни кръгове в Русия.\" Малинов обаче се чувствал обиден от поведението на Василев, защото общите им проекти пропаднали, след като банкерът се отметнал.„Девет месеца и половина аз не бях вписан като собственик на ТВ7, а всеки ден влизаха рекламни средства, те си управляваха и си правеха, каквото искат. Една чистачка не можех там да назнача, аз се отказах от проекта заради Цветан Василев”, добави Малинов.Малинов разказа още, че се познава с Делян Пеевски, а с Цветан Василев го е запознал Сергей Станишев. „Делян Пеевски и Цветан Василев имаха кабинети един до друг – той му беше дясната ръка”, посочи той. ", "date": "2019.09.11", "title": "Николай Малинов: Запознах Цветан Василев с Константин Малофеев. Излъга ме за TV7"}
{"url": "https://offnews.bg/obshtestvo/mnogo-ulitci-v-simeonovo-dragalevtci-bez-voda-zaradi-rekonstruktcia-na-710953.html", "text": "\"Софийска вода\" ще прекъсне временно водоснабдяването в някои части на столицата заради планирани ремонти, предупредиха от дружеството.Във връзка с изпълнение на инвестиционен проект за реконструкция на уличен водопровод на ул. „Цани Гинчев“ във вилна зона „Симеоново – Драгалевци“, се налага спиране на водата от 9 до 21 часа на: ул. „проф. Йордан Иванов“, ул. “Тодор Пеев“, ул. “Васил Попович“, ул. “Никола Пиколо“, ул. “Симеоновска“, ул. “Горска ела“, ул. „Поветица“, ул. „Акад. Стоян Аргиров“, ул. “Красива гледка“, ул. “Еловица“, ул. „Захари Зограф“, ул. „Българска легенда“, ул. „Вера Недкова“, ул. “Проф. Борис Йоцов“, ул. „Наум“, ул. “Свети Ангеларий“, ул. “Григорий Мних“, ул. „акад. Сандерс“ и ул. „Цар Михаил Асен“, ул. 324, ул. „Ген. Ковачев“ - от №18 до №22, ресторант „Ривърсайд“.След възстановяване на водоснабдяването е възможно временно повишаване мътността на водата, но след реализацията на този инвестиционен проект живеещите в района ще почувстват значително подобреното качество на предоставяните услуги, уверяват от \"Софийска вода\".Във връзка с подмяна на сградно водопроводно отклонение на ул. „Простор“ в с. Лозен, водата ще бъде спряна от 9 до 17 часа на клиентите на:- ул. „Простор“ - от ул. „Съединение“ до ул. „Ралица“;- ул. „Момина сълза“ - от ул. „Детелина“ до ул. „Незабравка“.", "date": "2019.09.11", "title": "Много улици в Симеоново-Драгалевци без вода заради реконструкция на водопровод"}
{"url": "https://offnews.bg/zdrave/niama-da-ima-nedostig-na-protivogripni-vaksini-tvardiat-ot-mz-710983.html", "text": "Няма да има недостиг на противогрипни ваксини за хората на възраст над 65 години, съобщават от Министерството на здравеопазването. Имунизационният обхват с грипни ваксини е нас е твърде нисък, за периода 2013-2017 г. са се ваксинирали едва 2,4 на 100 души.Изчисленията са на база извършени продажби, а не реално приложени дози. Заради ниския обхват с ваксината здравното министерство е разработило Национална програма за подобряване на ваксинопрофилактиката на сезонния грип 2019-2020.Целта за първата година от влизане в действие на Програмата е да се постигне 10 % имунизационен обхват, който да се повишава плавно всяка следваща година от действието й, като през 2022 г. той трябва да бъде 25%. МЗ ще извършва периодични оценки и анализ на изпълнението на имунизациите при лицата от целевата група и годишни отчети за дейностите по програмата. При констатирана необходимост ще се търсят възможности за разширяване обхвата на програмата, съобщават от ведомството.От министерството уточняват, че принципът, по който ще се поставят ваксини, ще бъде заложен в Указание за реда за предписване, отпускане, отчитане и заплащане на ваксините срещу сезонен грип, осигурявани по Националната програма, изготвено от МЗ и НЗОК.След влизането му в сила личните лекари ще могат да заявяват количества ваксини за лица от пациентската си листа, отговарящи на критериите. Съгласно проекта на Указанието срокът за извършване на имунизациите обхваща периода от 1 октомври до 31 декември т. г.Имунизацията срещу сезонен грип е особено важна за хората в напреднала възраст, при които тежкото протичане и усложнения намаляват до 60%, а смъртните случаи с 80%.", "date": "2019.09.11", "title": "Няма да има недостиг на противогрипни ваксини, твърдят от МЗ"}
{"url": "https://offnews.bg/futbol/uchastnitcite-na-evro-2020-veche-sa-pochti-iasni-710981.html", "text": "До края на квалификациите за Евро 2020 остават два кръга, които ще се изиграят през октомври и ноември. След тях ще станат ясни имената на 20 от общо 24 участника на шампионата.Последните четири квоти ще бъдат разпределени в плейофи, които ще се изиграят през март. Директно на първенството ще се класират първите два отбора във всяка от десетте групи. България няма и теоретичен шанс за това.Ако европейските квалификации бяха завършили, то във финалите вече щяха да са се класирали отборите на Русия, Белгия, Англия, Чехия, Украйна, Португалия, Германия, Северна Ирландия, Ейре, Дания, Хърватия, Словакия, Испания, Швеция, Полша, Словения, Франция, Турция, Италия и Финалндия.Извън борза са отбори като Холандия, Швейцария, Сърбия, Австрия и Исландия, но те не са загубили напълно шансове.В плейофите за определяне на последните четири места ще участват 16 отбора, разделени в групи от по 4. Победителите от всяка група получават място на финалите.", "date": "2019.09.11", "title": "Участниците на Евро 2020 вече са почти ясни"}
{"url": "https://offnews.bg/futbol/anglia-i-kosovo-si-vkaraha-osem-gola-710975.html", "text": "Отборът на Англия продължава без грешка своята евроквалификационна кампания в нашата група, след като надигра у дома на \"Сейнт Мери\" Косово с 5:3.Гостите започнаха великолепно срещата и имаха аванс в резултата след само 34 секунди след попадението на Валон Бериша. Това ядоса възпитаниците на Гарет Саутгейт.\"Трите лъва\" обаче отговориха много бързо и до почивката вече водеха с 5:1 след попадения на Рахийм Стърлинг (8), Хари Кейн (19), автогол на Мергим Войвода (38) и дебютни голове на Джейдън Санчо (44, 45).След почивката Косово се съживи, отбелязвайки две попадения в рамките на шест минути. В 49-ата минута Бериша също се разписа за втори път, а в 55-ата Ведат Мурики намали до 3:5, след като изпълни точно дузпа. Хари Кейн пък пропусна 11-метров наказателен удар за домакините.Така англичаните са с пълен актив от 12 точки след четири изиграни срещи, а успехът сложи край на впечатляващата серия на Косово от 14 последователни мача без загуба под ръководството на Бернар Шалан.Тимът вече е трети в класирането на група А, след като в другият двубой Черна гора отстъпи на Чехия с 0:3, а точни за гостите бяха Томаш Суцек, Лукаш Масопуст и Владимир Дарида от дузпа. В следващите мачове от групата Чехия приема у дома Англия, а България гостува на Черна гора.Звездата на Португалия Кристиано Роналдо вкара четири гола в европейската квалификация срещу Литва, спечелена от гостите с 5:1.Това покачи головата сметка на Роналдо на 93 попадения за националния отбор в общо 161 мача.Нападателят вече има и осем хеттрика за Португалия и общо 54 в кариерата си.Ето и всички резултати от квалификациите вчера:Група B:Люксембург – Сърбия 1:3Група H:Албания – Исландия 4:2Франция – Андора 3:0Турция – Молдова 0:4.", "date": "2019.09.11", "title": "Англия и Косово си вкараха осем гола"}
{"url": "https://offnews.bg/obshtestvo/avaria-spria-toplata-voda-v-tcentara-na-sofia-710988.html", "text": "Авария спря топлата вода в част от центъра на столицата, съобщават от \"Топлофикация-София\".Засегнати са сградите в карето между бул. “Хр. Ботев”, бул. “Сливница”, ул. “Раковски”, ул. “Московска” , бул. “Дондуков” и ул. “Солунска”.\"Топлофикация\" уверява, че е създадена необходимата организация, като ще се работи до пълното отстраняване на проблема.", "date": "2019.09.11", "title": "Авария спря топлата вода в центъра на София"}
{"url": "https://offnews.bg/futbol/levski-prashta-kostov-na-lechenie-v-miunhen-710970.html", "text": "Проблемите на нападателя на Левски Станислав Костов продължават. Голмайсторът на елита за изминалия сезон продължава да изпитва болки в областта на адукторите.Той получи дълга почивка и се възстановяваше по специална програма, но тази мярка не даде желания резултат.Затова ръководството на Левски реши да го изпрати на прегледи и лечение в Германия. Станислав Костов ще бъде изпратен при именития спортен лекар Ерих Рембек в Мюнхен, пише \"24 часа\".Специалистът е работил за отбора на Мюнхен 1860 и сините и друг път са използвали услугите му.Костов имаше болки в коляното, които още не бяха отшумели, когато получи контузия на адукторите по време на лагер на националния отбор.Нападателят бе възстановен и проведе голяма част от лятната подготовка на Левски. Травмата обаче се възобнови след началото на сезона и Костов отново излезе от строя и плановете на Петър Хубчев.Той не е играл от злощастния реванш с АЕК (Ларнака) в Лига Европа на 1 август.", "date": "2019.09.11", "title": "Левски праща Костов на лечение в Мюнхен"}
{"url": "https://offnews.bg/obshtestvo/slanchevo-pochti-bez-valezhi-i-s-temperaturi-do-30-gradusa-710952.html", "text": "Днес ще преобладава слънчево време с разкъсана, предимно висока облачност, прогнозира Националният институт по метеорология и хидрология.Ще остане почти без валежи. Ще продължи да духа слаб до умерен вятър от изток-североизток.Максималните температури ще са между 25° и 30°.Атмосферното налягане слабо ще се повиши и ще е малко по-високо от средното за месеца.Над планините облачността ще е променлива, често намаляваща до слънчево. Ще е почти без валежи. Ще духа слаб до умерен изток-североизточен вятър. Максимална температура на височина 1200 метра – около 20°, на 2000 метра – около 13°.Над Черноморието ще е е предимно слънчево, с временни увеличения на облачността. Валежи са малко вероятни. Ще духа до умерен североизточен вятър. Максимални температури на въздуха 25-28°, температурата на морската вода е 24-25°. Вълнението на морето ще е 3 бала.Слънцето изгрява в 7:02 ч и ще залезе в 19:44 часа.", "date": "2019.09.11", "title": "Слънчево, почти без валежи и с температури до 30 градуса"}
{"url": "https://offnews.bg/obshtestvo/liubimite-geroi-ot-spongebob-vlizat-v-magazinite-na-vivacom-711058.html", "text": "От днес до 15.09.2019 VIVACOM и Nicktoons ще зарадват най-малките посетители в избрани свои магазини със специално изграден детски кът за тях с любимите им герои от SpongeBob. Развлекателните кътове, базирани на анимационния сериал, излъчван по Nicktoons, ще бъдат разположени вътрешно или в близост до пет магазина на VIVACOM в София, от 16.00 до 19.00 ч. на следните дати:Детският кът ще осигури удобство за родителите и развлечение за децата. Докато родителите бъдат обслужени, малчуганите ще оползотворяват времето си полезно и интересно чрез игри и рисуване.В кътовете ще има и аниматор, облечен в специален костюм на SpongeBob. В пространствата ще има и декорирана стена, на която могат да бъда направени снимки или селфита на децата с героите от популярния сериал по Nicktoons. Снимките ще могат да бъдат принтирани на място, а на гърба им ще има и училищна програма – полезен аксесоар за наближаващия първи учебен ден. VIVACOM ще зарадва децата и с интересен подарък: дървено йо-йо.Още забавни подаръци, свързани със сериала, могат да бъдат спечелени в стартиращата от днес фейсбук игра. SpongeBob раници, спални комплекти и чадъри очакват феновете на популярната анимация.", "date": "2019.09.11", "title": "Любимите герои от SpongeBob влизат в магазините на VIVACOM"}
{"url": "https://offnews.bg/zdrave/mrezha-za-savremenna-rodilna-grizha-obiaviava-stipendii-za-akusherki-711004.html", "text": "Мрежа за съвременна родилна грижа обявява две стипендии за акушерки, които желаят да преминат специализирано обучение за консултанти по лактация.Обучението се организира от Национална асоциация „Подкрепа за кърмене“ и ще се проведе в шест уикенда в периода от октомври до май.Обучението създава знания, свързани с основите на кърменето, специфичните проблеми на лактацията и възможните им решения, като отделя внимание и върху усъвършенстването на уменията за ефективно общуване и поднасяне на информацията. Основен лектор е д-р Анета Попиванова, IBCLC, неонатолог, асистент в катедра Неонатология към Майчин дом – София и началник на отделение „Физиологично” към Неонатологичната клиника на Майчин дом – София, заместник-председател на Националния комитет по кърмене, председател на Национална асоциация „Подкрепа за кърмене” и член на .За да завършат успешно, участниците трябва да са посетили присъствено не по-малко от пет от шестте занятия. За да улесни и поощри младите специалисти в родилната грижа да развиват знанията си в тази сфера, Мрежа за съвременна родилна грижа ще подпомогне две акушерки да станат сертифицирани консултанти по лактация.Обявената стипендия ще покрие таксата за обучение, както и разходите им за път и престой в София по време на присъствените занятия. Бихме желали нашите кандидати да са акушерки с до 5 години стаж или в последна година от образованието си; да работят/учат извън София; да са мотивирани да помагат на майките и бебетата да започнат кърменето по най-добрия начин; да желаят да обогатят знанията си за физиологията на кърменето, проблемите при лактацията и подходите за решаването им, както и да усъвършенстват комуникационните си умения и уменията си работа в екип.Очакваме кратка биография и мотивационно писмо на адрес   до 25-ти септември.Повече информация за обучението можете да намерите на нашия сайт:  и на страницата на Национална асоциация „Подкрепя за кърмене“  / . Завършилите успешно обучението на НАПК медицински лица имат право на кредити съгласно Единната кредитна система за продължаващо обучение.Ако искате да подпомогнете инициативата, можете да изпратите дарителски sms с текст DMS MOGA на номер 17 777 или дарите онлайн на  /Можете да подкрепите кампанията и с дарение по банков пътПолучател: Сдружение “Естествено”IBAN: BG83 BPBI 8898 1230 0160 23BIC: BPBIBGSFПощенска банка", "date": "2019.09.11", "title": "Мрежа за съвременна родилна грижа обявява стипендии за акушерки"}
{"url": "https://offnews.bg/kultura/teatar-pred-chiniata-na-buzludzha-i-izlozhba-nonument-v-muzeia-na-hu-710987.html", "text": "Почти в своя край,  представя Нонумент – изложба в Музея на хумора и сатирата в Габрово и представление на група ЛИГНА (Германия), Стефан А. Щерев и с музика на Емилиян Гацов – Елби, което ще се състои пред Чинията на връх Бузлуджа.Посветено на темата Измерения на публичното, Биеналето приключва с една изложба, представяща нонументи – монументи, които са загубили или променили символната си стойност в резултат на промени в идеологията. Създадени като места за възхвала и памет, нонументите се оказват в забвение, занемарени и оставени на влиянието на времето, напомняйки за непостигнати утопии, за принуда и суъчастие.Представяйки примери от Централна и Източна Европа от платформата , изложбата обръща специално внимание на паметника на връх Бузлуджа, създаден като дом на Българската комунистическа партия, в центъра на страната, върху балкански връх, така че да се вижда от север и юг. Изложбата представя документални материали, фотографии и филми от проектирането, планирането, строежа, функционирането, затварянето, разграбването и разрухата на монумента, както и карикатури и вицове с познати метафори и скорошни исторически събития.Пърформънсът е под формата на пиеса за слушане, която се изиграва от публиката по време на разходка около чинията. Така участниците преживяват архитектурата, стават свидетели на сцени от историята на паметника и получават инструкции за изпълнение на обичайни, ежедневни жестове, които в своята дискретност напомнят протестните пърформанси на Иржи Кованда в Прага от 1976 или на Ердем Гюндюз в парка Гези в Истанбул от 2013 година.Желаещите да се включат в артистичното приключение е необходимо да си носят смартфон и слушалки. Организаторите предвиждат транспорт от Габрово, Казанлък и Велико Търново, но участниците могат да стигнат и със собствен транспорт до паркинга на Чинията. За повече информация следете  и .Представлението Нонумент ще се случи единствено на 14 септември. Изложбата Нонументи ще остане в Музея до края на януари 2020 година, а Биеналето може да бъде разгледано до края на септември 2019. За онези, които ще тръгнат към Бузлуджа от Габрово, организаторите предлагат тур в Биеналето, воден от директорката на Музея на хумора и сатирата, Маргарита Доровска (14 септември, събота, 10:30).13 септември, петък, 18:30откриване на изложбав Музея на хумора и сатирата14 септември, събота, 14:00представление пред Дома-паметник на БКП на връх Бузлуджа", "date": "2019.09.11", "title": "Театър пред чинията на Бузлуджа и изложба 'Нонумент' в Музея на хумора"}
{"url": "https://offnews.bg/politika/sashito-s-beli-kontci-signalat-za-prevrat-sreshtu-borisov-710978.html", "text": "Кореспонденция от фалшиви фейсбук профили е в основата на сигнала за \"организиране на държавен преврат\", внесен днес в прокуратурата от гражданина Йордан Бонев. Бонев - син на Венци Чикагото - заедно с Бисер Миланов-Петното беше един от най-активните участниците в протестите в защита на кабинета Орешарски през 2013-2014 година.Въпросният бдителен гражданин твърди, че разполага с \"тайни чатове и записи, доказващи, че протестите срещу номинацията на Иван Гешев за главен прокурор са финансирани от банкера Цветан Василев и бизнесмена Иво Прокопиев, а на най-активните били обещани хиляди левове\". В сценария на заверата според него са включени също така и извънпарламентарното обединение Демократична България, бившият кмет на Младост Десислава Иванчева, Сдружение Боец и разследващият сайт \"Биволъ\".\"Сензационните разкрития\" на Бонев бяха разпратени до някои медии още снощи, с приложени факсимилета от чат кореспонденция, и бяха тиражирани подробно и безкритично от няколко медии - сайта ПИК, Блиц, \"Труд\", \"24 часа\", от медиите на Домусчиеви - Нова телевизия и dariknews.bg, от Канал 3 и други. Прави впечатление, че dariknews.bg (*сайтът не се прави от екипа на Дарик радио, а е част от групата на Нет инфо, част от Нова Броудкастинг Груп) и Канал 3 са избрали да отразят \"новината\" с едно и също заглавие - \"Тайни чатове на Иванчева разкриват заговор - протестът срещу Гешев да прерасне в преврат\" (виж  и ).Съшито с бели конциВ сигнала на Бонев са приложени чатове, които \"разкриват\" заговора срещу властта. Участниците в тях уж са родният му баща - излезлия наскоро от затвора Венци Ангелов-Чикагото и Десислава Иванчева. От разпространените скриншотове на въпросната кореспонденция обаче съвсем ясно се вижда, че става дума за фалшиви профили. Използваният от нарочената за Иванчева е създаден само преди три дни!Снощи на истинския си профил Чикагото пусна следното обяснение за скандала (б. ред. - запазени са оригиналният правопис и пунктуация):\"Разкритията\" на Бонев бяха коментирани и от другата \"заговорничка\" - Десислава Иванчева, която бе доста по-лаконична, но се изказа в същия дух:", "date": "2019.09.11", "title": "Съшито с бели конци: Сигналът за преврат срещу Борисов"}
{"url": "https://offnews.bg/politika/dokaranite-na-protesta-sreshtu-geshev-tcigani-i-natcepeni-batki-v-snim-710973.html", "text": "Стотици хора протестираха срещу номинацията на Иван Гешев за главен прокурор на България вчера.Опит за компрометирането му бе направен с докарването на цигани и нацепени батки, които били извозени с автобуси, за да участват в контрапротеста, организиран от един сайт.Поради липса на интерес към мероприятието, ги преместили на протеста.Как изглеждаха \"неканените гости\" - вижте в галерията на Сергей Антонов.", "date": "2019.09.11", "title": "Докараните на протеста срещу Гешев цигани и нацепени батки в снимки"}
{"url": "https://offnews.bg/politika/desislava-ivancheva-do-medii-sprete-da-hvarliate-kamani-po-men-711013.html", "text": "Бившият кмет на Младост Десислава Иванчева изпрати отворено писмо до медиите, в което отрича участието си в заговор за сваляне на властта. за това внесе в прокуратурата Йордан Бонев. OFFNews публикува писмото на Иванчева без редакторска намеса: Категорично заявявам, че изнесената вчера в някои медии информация, че заедно със Сдружение \"Боец\", БиволЪ, Иво Прокопиев, ПП \"Да, България\" и други съм участвала в сценарий премиерът Бойко Борисов да бъде свален от власт и да се провали номинацията на Иван Гешев за главен прокурор, описана в сигнал на Йордан Бонев, е долна лъжа и нов опит да бъда набедена, което е престъпно деяние по Наказателния кодекс (чл. 286 НК) и, за което ще сезирам компетентните институции!Сигналът срещу мен, че участвам в преврат срещу правителството и главния прокурор, е фалшив и цели да ме компрометира преди старта на предизборната кампания. НЕуважаеми „медии\", всички вие, които вчера публикувахте поредната долна лъжа по мой адрес, без да ме попитате мен или другите имена, замесени в цялата история, до кога ще публикувате помия? До кога ще демонстрирате непрофесионализъм, до кога в тази държава ще бъдем репресирани и от медиите, и от институциите, само по твърденията на „един мъж каза\"? То не бяха „честни офшорни бизнесмени\", то не бяха „честни почтени граждани\" с криминално минало, то не бяха кашони, куфари, чантички с пари.Поредният ПРОСТИЧЪК ЕЛЕМЕНТАРЕН СЦЕНАРИЙ – неудобни хора, борещи се със статуквото, събрани в една кална историйка, родена от болен мозък, пусната един час преди голям протест. Дали е съвпадение – вие как мислите уважаеми медии, скъпи зрители, читатели, слушатели и българи?Докога истината няма да има никакво значение, а само доносите, кафявите истории, докога само едната страна ще има право на позиция, докога ще се правят новини без някой да провери дали е достоверна информацията. Как нито един журналист не си направи труда да провери поне профила ми във Фейсбук, дали името съвпада с това от скрийншотите. Как никой не забеляза, че този човек е направил елементарен гаф със скрийншотите, като е писал от фалшив профил – моят профил е с двойно „SS\" – DeSSislava Ivancheva, неговият – DeSislava Ivancheva. Имал бил видео и, видите ли, имаме голяма новина – „Десислава Иванчева не била съгласна с управлението и била организирала протести\", да добре, чудесно, но аз никога не съм крила, че не съм съгласна с тази система, с начина на управление на държавата ни, с начина, по който се разпределят данъците ни, включително и с начина, по който се избира главния прокурор, както не са съгласни 48% от българските граждани (статистически данни, излъчени в емисия на БТВ).  Спрете да ползвате хора с ментални проблеми и инвеститорски мераци за бухалки, за да ни очернят, всички които не сме съгласни със сегашните модели на крадене, апропо управление. Спрете вече със зле скалъпените театрални сценарии и постановки. Спрете се вече, какво още искате от мен и Биляна Петрова, две беззащитни жени, без гръб от олигарси, руски, американски и всякакви други покровители. Какво още остана да направите с нас, освен вече да си изпълните заканата за разходка до Витоша. Разпънете ни на кръст пред Парламента, замеряйте ни с камъни и да се приключва. Да, помагам за популяризирането на протести, да, инициатор съм на референдуми, да, участвам в свалянето на управляващи – визирайки предишната кметица на „Младост\". Аз се боря за тези каузи от години, аз се боря за гражданските каузи, включително с цената на живота и свободата си. Извинявайте, уважаеми медии, аз винаги ви държа информирани за позициите и действията ми, а вие не винаги отразявате хубавите неща, но сега, видите ли, някой ме записал вкъщи по пантофи, тайно, че негодувам срещу системата и ми вменява думи, които не съм казала, като „преврат\" и други подобни определения. В цялата история, намесил и други хора, които дори не познавам лично, нито им имам телефоните, камо ли да правим заговори. Видеозаписът в дома ми е направен без моето знание, за което също ще търся правата си в съда!И последно питане имам към медиите, защо когато животът на приятелката на един политик бе изкаран на показ само преди няколко дни, вие реагирахте остро, а днес и вчера мултиплицирате явни лъжи и очернянето на мен и още няколко почтени хора, без да ни попитате, без да проверите един факт дори? Оставам на разположение, ако все пак искате да чуете и моята истина, а ако не ще си търся правата по медийния закон за правото ми на отговор!С огорчение: Десислава Иванчева ", "date": "2019.09.11", "title": "Десислава Иванчева до медии: Спрете да хвърляте камъни по мен"}
{"url": "https://offnews.bg/temida/predadoha-na-sad-petima-sirijtci-i-balgarka-prehvarliali-pari-na-isli-711014.html", "text": "Специализираната прокуратура предаде на съд петима сирийци и българка за участие в група за финансиране на терористични организации, действащи на територията на Сирия. Участниците бяха задържани на 18 януари 2019 г., а събраните доказателства показаха, че те са действали като престъпна организация от началото на 2016 г. Групата извършвала небанкови парични преводи по арабската системахавала, и по-конкретно - трансферирала финансови активи на терористичната групировка „Ислямска държава“ от контролирани от нея сирийски територии към Турция, България и други държави от Европейския съюз (Германия,Великобритания, Швеция). Част от трансферираните от арабски държави пари били предоставяни на членове на терористични групи, пребиваващи на територията на Европа. Както получаването, така и предаването на средства, ставало срещу представяне на изписан на лист цифров код. Един от основните участници в групата – сирийският гражданин М.А., е бил касиерът на хавала на територията на България. За прикритие на незаконното трансфериране на големи парични суми той ползвал две фирми, регистрирани у нас на негово име. Родственици на М.А, в т.ч. негови братя и братовчеди, по това време били главните „хавалдари“ в Турция, Великобритания и други европийски държави.За паричните трансфери групата удържала като комисиона значителен процент от средствата и закратко придобила ресурс, който инвестирала в друг вид дейност. Участниците купували високопроходими джипове и пикапи в Германия, България и Румъния, прекарвала ги през българо-турската и турско–сирийската граница и ги предоставяла на територията на Турция и Сирия на членове на терористичните организации Фронт Нусра, известна като Хаят Тахрир Ал Шам, на сирийския клон на кюрдската ПКК, както и на други въоръжени опозиционни групи. Доказателствата по делото сочат, че участниците купили, прекарали през територията на България и Турция и предали на терористични организации в Сирия автомобили на стойност 9 423 518.51 щатски долара, или 16 459 023, 19 лв.След придобиването на колите те били регистрирани в КАТ-София на името на български граждани, които веднага след регистрацията издавали пълномощни на предварително подбрани от групата шофьори за откарването им в Турция – най-често в градове до турско-сирийската граница. Там автомобилите били предавани на чужденци, предимно сирийци, които ги прекарвали във вътрешността на Сирия и ги доставяли на крайните купувачи, членове на терористични организации. Те от своя страна плащали колите на групата, отново по системата хавала. Част от въпросните автомобили били използвани за бомбени атентати.Участникът в групата - касиер на хавала в България, поддържал преки контакти със свои контрагенти-хавалдари, които развивали аналогична престъпна дейност в Сирия, Турция, Швеция, Германия, Франция, Великобритания и Унгария, и имали изградени собствени престъпни групи на национално ниво.Всеки от участниците в „българската“ група е изпълнявал конкретни функции, свързани с организирането на нелегалните парични трансфери от и за чужбина, получаването и плащането на пари по системата хавала,документното оформяне на сделките с автомобили, регистрацията им, доставката им в Турция и Сирия.Петима от обвиняемите по делото са в ареста с определени от съда мерки за неотклонение „Задържане под стража“, един е с парична гаранция от 20 000 лева.Предстои Специализирания наказателен съд да определи дата за разпоредително заседание по делото.", "date": "2019.09.11", "title": "Предадоха на съд петима сирийци и българка, прехвърляли пари на Ислямска държава"}
{"url": "https://offnews.bg/politika/maia-manolova-armen-nazarian-beshe-parviat-kojto-me-podkrepi-za-kmet-711028.html", "text": "Мая Манолова направи видеоизявление по повод появилата се днес информация, че двукратният олимпийски шампион Армен Назарян не е част от Инициативния комитет по издигането на кандидатурата й за кмет на София и не са се срещали от една година.Във видеото Манолова казва, че Армен Назарян е първият, който я е подкрепил още на 29 август тази година с думите „Желая ти олимпийска победа - от два пъти олимпийски шампион“.Вижда се и подписана от самия него специално за Манолова книга-албум, с посвещение, което гласи: „На госпожа Мая Манолова с уважение от Армен Назарян“.По време на срещата шампионът се подписва собственоръчно под номер 1 в Инициативния комитет, след като се запознава с декларацията. Въпреки всичко във видеото Манолова заявява, че уважава решението му, защото „всеки може да промени решението си“. ", "date": "2019.09.11", "title": "Мая Манолова: Армен Назарян беше първият, който ме подкрепи за кмет на София (видео)"}
{"url": "https://offnews.bg/zdrave/blokirat-antivaksarsko-sadarzhanie-v-sotcialnite-mrezhi-711006.html", "text": "Съдържание против ваксините ще бъде блокирано в социалните мрежи, съобщи пред Нова телевизия специалистът по дигитален маркетинг Иво Илиев. Това ще става чрез блокиране по ключова дума и чрез докладване от потребители.Според Илиев профилите не са много, но информацията е голям обем.Зам.-председателят на БЛС д-р Николай Брънзалов приветства идеята и заяви, че проблемът не е свързан единствено с епидемията от морбили.По думите му общопрактикуващите лекари са за разширяването на ваксиналния спектър, защото подкрепят превенцията.Във връзка със съобщенията за промяна в документите за имунизациите зам.-председателят на БЛС увери, че те ще се издават по реда от миналата година.", "date": "2019.09.11", "title": "Блокират антиваксърско съдържание в социалните мрежи"}
{"url": "https://offnews.bg/gimnastika/izraelskata-armia-ne-puska-gratcia-na-svetovnoto-v-baku-711032.html", "text": "Участието на ансамбъла на Израел на Световното първенство в Баку следващата седмица, на което ще се раздават квоти за Олимпиадата в Токио е под въпрос, пише сайтът beautyinsport.com. Проблемът идва след като на капитана на отбора Бар Шапочников е било отказано да бъде освободена от военна служба, която е задължителна за всички пълнолетни граждани на страната.Израелските отбранителни сили са отхвърлили молбата на състезателката да лети с отбора вчера, след продължително чакане.\"Унищожават 2 години усилен труд, не можем да продължим да тренираме без нея.“, коментира главният треньор на ансамбъла Ирина Вигдорчик пред местен сайт.Според представител на армията, Бар вече е използвала полагащите ѝ се 90 дни отпуск и не е сътрудничила относно някои „процедури“ при предишни молби за такъв. Важно е да се отбележи, че всички израелски спортисти пътуват за състезания зад граница с охрана.Шапочников е подала молба за преразглеждане на решението, но изгледите остават лоши за тима.", "date": "2019.09.11", "title": "Израелската армия не пуска грация на световното в Баку"}
{"url": "https://offnews.bg/politika/gerb-obiavi%c2%a0kandidatite-si-za-kmetove%c2%a0na-vsichki-oblastni-gradove-p-711030.html", "text": "На заседанието си тази вечер членовете на Изпълнителната комисия на ГЕРБ утвърдиха кандидатите на партията за кметове на областните градове.1. Благоевград – Атанас Камбитов2. Бургас – Димитър Николов3. Варна – Иван Портних4. Велико Търново – Даниел Панов5. Видин – Огнян Ценков6. Враца – Калин Каменов7. Габрово – Таня Христова8. Добрич – Надежда Петкова9. Кърджали – Никола Чанев10. Кюстендил – Петър Паунов11. Ловеч – Корнелия Маринова12. Монтана – Златко Живков13. Пазарджик – Иван Панайотов14. Перник – Вяра Церовска15. Плевен – Мирослав Петров16. Пловдив – Здравко Димитров17. Разград – Валентин Василев18. Русе – Диана Иванова19. Силистра – Юлиян Найденов20. Сливен – Стефан Радев21. Смолян – Николай Мелемов22. София – Йорданка Фандъкова23. Стара Загора – Живко Тодоров24. Търговище – Дарин Димитров25. Хасково – Станислав Дечев26. Шумен – Любомир Христов27. Ямбол – Димитър ИвановНа заседанието си тази вечер ИК на ГЕРБ е решил още, че ще финансира предизборната си кампания със средства от партийната субсидия.По време на кампанията няма да се приемат дарения, доброволни вноски от членове на партията, както и участие с лични средства на кандидатите за местна власт.", "date": "2019.09.11", "title": "ГЕРБ обяви кандидатите си за кметове на всички областни градове (пълен списък)"}
{"url": "https://offnews.bg/obshtestvo/riosv-vdiga-zabranata-za-rabota-na-kotlite-na-tetc-a-za-da%c2%a0ima-topla-711029.html", "text": "За да се възстанови топлоподаването в Перник, Регионалната инспекция по околната среда и водите вдига забраната за работа на парогенератори 4 и 5 на „Топлофикация Перник“, съобщават от пресцентъра на МОСВ.Принудителната мярка беше наложена на 5 септември заради установено използване на неразрешен вид гориво – биомаса, в нарушение на издаденото Комплексно разрешително на дружеството.На 9 септември РИОСВ-Перник издаде предписания на оператора в срок до 13 септември да бъдат отстранени от площадката на предприятието всички налични горива, които не са разрешени в действащото Комплексно разрешително.Предписанието беше издадено, след като проверка на РИОСВ-Перник установи наличието на бали слама на площадката на ТЕЦ-а в количество над 90 тона.След уведомление от дружеството, че предписанията са изпълнени, днес експерти на РИОСВ-Перник са извършили проверка.Проверката е установила, че \"площадката е изчистена и на нея не се съхранява слама.\"На 12 септември в 8 ч. сутринта експерти на РИОСВ ще премахнат поставените пломби към генераторите, за да може да бъде възстановено подаването на гориво.За да се гарантира, че няма да бъде използван неразрешен вид гориво, в предприятието ще бъдат изпратени служители на РИОСВ за 24-часово наблюдение на подаваното на гориво към парогенераторите.", "date": "2019.09.11", "title": "РИОСВ вдига забраната за работа на котлите на ТЕЦ-а, за да има топла вода в Перник"}
{"url": "https://offnews.bg/futbol/mesi-propuska-macha-s-valensia-suares-e-pod-vapros-711007.html", "text": "Живата легенда на Барселона Лионел Меси ще пропусне и мача с Валенсия от четвъртия кръг на испанската Ла Лига в събота, съобщава испанският \"Sport\".Аржентинският нападател все още не е започнал пълноценни тренировки и се очаква да го направи следващата седмица.Меси получи травма на прасеца по време на тренировка в предсезонната подготовка на 5 авугст и все още усеща дискомфорт в наранената област.Футболистът на Барса все още не е играл този сезон, а в негово отсъствие каталунците имат едва 4 точки от първите си 3 мача в шампионата на Испания.Мачът с Валенсия идва твърде скоро за аржентинеца, но е възможно той да се завърне в игра за испанските шампиони за старта на Шампионската лига.Барса гостува на Борусия Дортмунд във вторник. Ако не е готов и за тази среща, Меси най-вероятно ще изиграе първия си официален мач за сезона при гостуването на Барселона на Гранада в Ла Лига на 21 септември.В същото време все още не е ясно дали срещу Валенсия наставникът на Барса Ернесто Валверде ще може да разчита на друга от звездите на тима - уругваеца Луис Суарес. Последният в момента също се възстановява от травма и на този етап остава под въпрос за двубоя с \"прилепите\".Иначе по-рано днес пък стана ясно, че Дейвид Бекъм, който е съсобственик на Интер Маями, се е свързал с Меси и го е поканил да се присъедини към новосформиращия се клуб.Интер Маями ще започне участието си в американската МЛС през 2020 година, като британската легенда иска в състава да бъде и голямата звезда на световния футбол.От Маями са готови да предложат колосална сума на Меси, ако аржентинецът реши да напусне Барселона. Преди дни от каталунския клуб потвърдиха, че аржентинецът има клауза в договора, която му позволява да напусне със свободен трансфер още идната лято, макар и да има контракт до средата на 2021 година.", "date": "2019.09.11", "title": "Меси пропуска мача с Валенсия, Суарес е под въпрос"}
{"url": "https://offnews.bg/politika/kogato-dogovariali-resora-na-gabriel-se-razbirali-i-za-posta-na-krist-710984.html", "text": "Опитът изисква да бъдеш търпелив и мълчалив и да говориш тогава, когато всичко е договорено. За съжаление политическите ни опоненти направиха коментари, които ако имаха малко опит, нямаше да направят. Това каза министър-председателят Бойко Борисов в началото на днешното правителствено заседание по повод ресорът „Иновации и младеж”, който получи българският еврокомисар Мария Габриел. Образование и иновации е първа точка в програмата на правителството. Първа точка е за опозицията, първа е и за президентството. България беше оценена като държава, която винаги е имало добро образование, култура, спорт и най-иновативни мозъци от типа на Джон Атанасов. Именно за това на България беше даден ресор, който е първа точка в Европа, а именно – да се даде бъдеще на младите хора, коментира още Бойко Борисов.Когато договаряхме всичките постове, и затова казвам, че трябваше да сме мълчаливи, ние договаряхме и постове на Международния валутен фонд, съобщи Борисов. Ние можехме да вземем външния министър на Европа да е наш, но разликата с председател на МВФ е милиарди долара, каза още Борисов.Всички български институции, университети да се стягат да правят проекти, защото това са огромни възможности, посъветва премиерът. За шпионския скандал  Нашата геополитическа ориентация, подкрепена от всички партии, преди ГЕРБ да го има, само ВМРО май го е имало тогава, сме приели пътя ЕС – НАТО, коментира Борисов във връзка с разразилия се шпионски скандал. С „шпионския“ скандал се опитват да се поставят на една плоскост отношенията ни с Русия. Когато има нещо, с което не сме съгласни, МВнР реагира така, както реагират и в Унгария да речем. Не виждам никакво основание да се свързват едното и другото. Второ, когато руски олигарси се опитват да правят проекти в България, свързани с нашия Военнопромишлен комплекс и всичко останало, нашите служби работят по тази тема заедно с партньорски други служби и го прави прокуратурата. Аз нямам никаква роля в този процес. Ние дори с нашия кмет в Казанлък сме участвали на \"Копринка\" в мероприятията. Краси Велчев е председател на Комисията за българо-руско сътрудничество в парламента. Нещо повече, понеже вчера завършиха преговорите, но ще изчакаме до 17, ще обявим какво сме направили вчера. Ще проявим търпеливост и мълчание. Всеки има право да развива своята дейност в НПО-та. Едните подкрепят религия, други култура, трети обичат Русия, други Америка, коментира още премиерът.", "date": "2019.09.11", "title": "Когато договаряли ресора на Габриел, се разбирали и за поста на Кристалина в МВФ, разкри Борисов"}
{"url": "https://offnews.bg/obshtestvo/viree-li-u-nas-profesionalnoto-pregriavane-i-kakvo-predstavliava-to-711011.html", "text": "Пловдивският университет има поставена задача от МОН да направи национално проучване сред учителите за синдрома на бърнаут ). В партньорство с КТ „Подкрепа“ трябва да се създаде диагностика, в която да бъдат изложени механизми за справяне със стреса при учителите.Председателят на Синдикат \"Образование\" Юлиян Петров коментира, че по данни от преди 20 години се наблюдава това прегряване, което до онзи момент е било 5% на година. Българските учители работят под хроничен стрес и „не е тайна, че средната възраст на нашите учители е много над средните европейски нива“, заяви Петров пред „Хоризонт до обед“.Сертифицирани органи работят по създаването на метод за оценка на професионалното прегряване и запазване на учителите в добро психическо здраве. Синдикатът се стреми към това работата като учител да се определи като втора категория труд и да стане факт ранното пенсионира при него.Според Петров трябва да се преборим да създадем компенсаторни механизми, за да запазим учителя – намаляване на режимите на седмична и годишната норма. В някои европейски страни, за да се избегне бърнаут, учителят получава година, в която може да придобие квалификация или да получи рехабилитация, без да има досег до ученици.След завършването на диагностиката има голяма вероятност да се установи сериозно професионално “прегаряне“.За да участва в това изследване, всеки педагог ще трябва да предостави имейла си, като единственото условие е неговият стаж да е от 3 до 40 години. След което ще трябва да отговори на около 30 въпроса, чрез които участва в два метода за определяне на нивото на бърнаут при него. Всеки участник ще получи обобщена характеристика.В края на ноември се очаква резултатите от това национално изследване да бъдат факт.", "date": "2019.09.11", "title": "Вирее ли у нас професионалното прегряване и какво представлява то"}
{"url": "https://offnews.bg/politika/partia-na-zelenite-izdiga-toncho-tokmakchiev-za-kmet-na-sofia-710992.html", "text": "„Партия на зелените“ издига актьора Тончо Токмакчиев за кмет на София, научи OFFNews от източници в партията. От централата на зелените още не са потвърдили официално информацията. „На този етап нищо не мога да коментирам, защото ми предстои турне в САЩ и Канада“, заяви Тончо Токмакчиев. От Партия на зелените се спрели на актьора комик, тъй като винаги е имал активна гражданска позиция по проблемите на София. Като планинар често може да бъде срещнат на Витоша в събота и неделя. Участва в инициативи за почистване на планината, както и за опазване на околната среда. Освен това споделял виждането си, че днес живеем в интересно време – това на обединена Европа. Време, много по-добро от периода, когато България беше част от блока на СССР. Смята, че най-успешният президент на САЩ досега е Роналд Рейгън, който заедно с папа Йоан-Павел II е създал политически условия за края на комунизма.Като актьор в популярно сатирично шоу Тончо Токмакчиев често е влизал в кожата на български политици. Мнозина от тях са му се сърдили през годините заради един или друг скеч.Въпреки политическите си роли, актьорът досега е стоял встрани от реалната политика. Син е на известния художник Ненко Токмакчиев. Като дете е свирил на пиано и рисувал. Завършва актьорско майсторство в НАТФИЗ „Кръстьо Сарафов“ в класа на Николина Георгиева. Работил е в Бургаския куклен театър. От 1992 г. е член на трупата на първи частен театър “Ла страда” и на шоу спектакъла “Улицата”. От 1990 г. участва в студентското предаване “Ку-ку”, по-късно “Каналето”. От 2007 г. е в основния актьорски и продуцентски състав на “Шоуто на Канала” по БНТ, което беше спряно от ефир през март 2018 г. Играе в десетки тв и театрални постановки. От няколко години има и различен собствен бизнес - производство на розово масло.“ В момента съм доволен, че не се занимавам с телевизия, защото започнах много нови театрални проекти. Преди от понеделник до петък бях изцяло ангажиран с предаването и съм отказвал доста роли”, казва Токмакчиев, който в последните 13 години продуцираше “Шоуто на Канала”. “Жалко, че в българския ефир в момента няма предаване, което да прави добра политическа сатира”, казва актьорът.В момента Токмакчиев пътува из България и по света. Заедно със своите колеги Георги Мамалев и Камен Воденичаров правят комедийния спектакъл „Майсторите на комедията“. Тончо Токмакчиев го определя като „един приятен и забавен преглед на нашия живот“ и казва, че е много важно да работиш с хора, с които имат еднакъв естетически вкус и критерии.В живота Токмакчиев вече е дядо на Сесилия и Лусиян. Внуците са родени в Барселона, където дъщеря му Таня е завършила втората си магистратура – продуцентство. Зетят на Токмакчиев е холандец, като в момента цялото семейство живее в България.Дядото и децата често ходят из красивите ни планини, защото Тончо е запален планинар и скиор. Играе и се интересува от тенис и дори бе посланик на тенис турнира от категория ATP 250 Sofia Open. ", "date": "2019.09.11", "title": "Партия на зелените издига Тончо Токмакчиев за кмет на София"}
