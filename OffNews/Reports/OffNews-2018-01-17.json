{"url": "https://offnews.bg/sviat/kamarata-na-obshtinite-odobri-zakonoproekta-za-brekzit-673115.html", "text": "Камарата на общините на британския парламент одобри на трето четене законопроекта за Брекзит, съобщи AFP.Документът отива за разглеждане в Камарата на лордовете. Великобритания трябва да излезе от ЕС официално на 29 март 2019 г. По-рано британският премиер Тереза Мей съобщи, че страната ще трябва да плати на ЕС между 35 и 39 млрд. паунда. ", "date": "2018.01.17", "title": "Камарата на общините одобри  законопроекта за Брекзит"}
{"url": "https://offnews.bg/obshtestvo/dvete-sestri-ot-svishtov-ne-bili-darzhani-nasila-vkashti-sami-reshili-673103.html", "text": "Двете жени, чиято майка беше арестувана вчера, защото ги държала заключени в дома им в Свищов, разказали пред социалните служби, че не са държани насила в къщата, а сами решили да не излизат. Сестрите Стефка и Анджела вчера бяха откарани в болница, но са отказали лечение и настаняване в социален дом и са се върнали в дома си. Двете жени бяха открити от полицията и социалните служби след сигнал на съсед. Те са открити в мизерни условия в окаяно състояние. Социални работници и разследващи все още се опитват да разберат какво се е случило с двете жени. Те са на възраст 43 и 44 години, но едната приличала на 80-годишна старица.Медицинският екип, който прегледал сестрите, не установил следи от наранявания. Майка им Пепа Цанкова обяви, че двете са се прибрали от София на 20 декември, тъй като нямали постоянна работа и решили да прекарат зимата в Свищов.\"Те са добре. Едната има проблеми със съня, преди година я водих на психиатър, лекувах я с билки. В момента не излизат, защото е студено\", каза майката пред БНТ.Според съседи Стефка и Анджела са били изключително интелигентни, отличнички в училище, с висше образование, но след смъртта на баща им вероятно са отключили психическо заболяване. Те подозират, че майката не е потърсила помощ, защото я е било срам.Семейството в момента изпитва финансови затруднения, защото преди години е заложило апартамента си, но заради непогасяване на кредита, банката конфискува имота. Въпреки това трите жени са се справяли сами и не са се обръщали за помощ към социалните служби.", "date": "2018.01.17", "title": "Двете сестри от Свищов не били държани насила вкъщи, сами решили да не излизат"}
{"url": "https://offnews.bg/turizam/angelkova-prebroi-nad-1-milion-gratcki-turisti-u-nas-673094.html", "text": "България е утвърдена туристическа дестинация за гръцките туристи. От януари до ноември 2017 г. броят на гостите от южната съседка, посетили страната ни, е над 1 млн. души. Ръстът спрямо същия период на предходната година е над 8%. Българите, които са посетили Гърция през този период, са били над 1 250 000, сочат данните на НСИ.Това заяви министърът на туризма Николина Ангелкова на работна среща с гръцкия си колега Елена Кунтура.Двете са разговаряли в рамките на най-голямото туристическо изложение в Испания – FITUR в Мадрид.Те са обсъдили възможността за съвместни туристически проекти с Гърция.Могат да бъдат създадени общи продукти за сектора в областта на културно-историческия, морския, уелнес, фестивалния, религиозния и други видове туризъм, допълни министър Ангелкова.", "date": "2018.01.17", "title": "Ангелкова преброи над 1 милион гръцки туристи у нас"}
{"url": "https://offnews.bg/obshtestvo/tarsiat-se-blagodeteli-za-5-detca-koito-naskoro-ostanaha-bez-majka-673093.html", "text": "Познати и непознати решиха да започнат кампания в подкрепа на , която почина от коварна болест в края на миналата година и остави пет полусирачета.За децата - три момчета и две близначки - сега се грижи Красимир Иванов, който е биологичен баща на три от тях. Шестимата живеят в Годеч и имат нужда от финансова и друга материална и нематериална подкрепа.Наскоро фейсбук групата за набиране на средства за лечението на Велка бе преобразувана в . Там се организират благотворителни търгове, а днес бе обявена и кампания за ежемесечни благодетели. Инициаторите предлагат лесен и ефективен начин помощта да се случва всеки месец, без риск от това желаещите да помогнат да се забавят или забравят. Това е възможно чрез автоматични фиксирани ежемесечни банкови преводи с одобрена от благодетеля сума. В някои банки услугата се нарича \"Автоматичен фиксиран превод\", в други \"Директен дебит\", \"Незабавно инкасо\" или по друг начин. Дарителите трябва да посетят клон на банката и да заявят услугата, като дадат данните на партньора Красимир Иванов, на чиято сметка да бъдат превеждани средствата.Повече информация и данни за банковата сметка могат да бъдат открити в групата в подкрепа на семейството.", "date": "2018.01.17", "title": "Търсят се благодетели за 5 деца, които наскоро останаха без майка"}
{"url": "https://offnews.bg/zimni/mok-otkaza-da-pusne-biorndalen-na-igrite-673104.html", "text": "Легендарният норвежки биатлонист Оле Ейнар Бьорндален засега остава вън от участие на зимните олимпийски игри в Пьонгчанг, които стартират на 9 февруари.43-годишният Крал на биатлона не успя да покрие квалификационната норма, определена от треньорите на Норвегия и остана извън състава от петима биатлонисти и една резерва.Оказа се, че в Норвегия са разчитали, че МОК ще отправи нещо като \"уайлд кард\" към Бьорндален за това, че е спечелил спринта в Сочи през 2014 година, но надеждите им се оказали излъгани.За подобна възможност намекна треньорът на националния отбор Зигфрид Мазе. От националния олимпийски комитет на Норвегия обаче обявиха, че няма такава практика. Така Бьорндален, който на 27 януари ще навърши 44 години, засега остава твърдо аут от олимпийските игри.Междувременно съпругата му - беларуската звезда в биатлона Дария Домрачова, разкри причините за слабата му форма през сезона досега.Оказа се, че Бьорндален е имал сериозно заболяване през лятото, което му е попречило да тренира пълноценно. По думите на Домрачова мнозина не биха минали през подобно изпитание, но Бьорндален се е показал като истински \"мъж и крал\".", "date": "2018.01.17", "title": "МОК отказа да пусне Бьорндален на игрите"}
{"url": "https://offnews.bg/112/62-godishen-mazh-skochi-ot-visok-etazh-na-blok-v-plovdiv-673099.html", "text": "62-годишен мъж се е самоубил, скачайки от висок етаж на блок на ул. „Петър Шилев“ в Пловдив.Рано тази сутрин е подаден сигнал за инцидента.По първоначална информация 62-годишният мъж е живеел в същия блок, разследващите изясняват от кой етаж е решил са сложи край на живота си.По случая е образувано досъдебно производство, изясняват се причините за самоубийството.По непотвърдена информация мъжът е страдал от множество заболявания, предава \"Фокус\".", "date": "2018.01.17", "title": "62-годишен мъж скочи от висок етаж на блок в Пловдив"}
{"url": "https://offnews.bg/temida/pian-shofior-preobarna-tir-na-patia-mezhdu-montana-i-vidin-673106.html", "text": "ТИР с румънска регистрация се преобърна на пътя между Монтана и Видин.Инцидентът е станал около 16 ч. Тежкотоварният автомобил е управляван от румънец, който е пътувал към Видин. Возилото се забило в крайпътна канавка и се преобърнало. Движението по основния път беше блокирано. При инцидента няма пострадали. Оказало се, че шофьорът е употребил алкохол. Дрегерът показал 1,8 промила алкохол в кръвта му, съобщи Нова телевизия. Шофьорите трябва да се движат по обходни маршрути. В посока Монтана – Видин обходният маршрут е през Арчар, а в посока Видин-Монтана - през Ружинци и Тополовец.", "date": "2018.01.17", "title": "Пиян шофьор преобърна ТИР на пътя между Монтана и Видин"}
{"url": "https://offnews.bg/sviat/vav-velikobritania-shte-ima-ministar-za-samotnite-hora-673101.html", "text": "Британският премиер Тереза Мей обяви, че назначава държавен министър, отговарящ за хората, страдащи от самота.На поста обаче няма да бъде назначен нов министър, а Трейси Крауч, държавният министър за спорта и гражданското общество, ще поеме и този ресор. С решението си Мей изпълнява една от каузите, за които се бореше депутатката Джо Кокс, убита през 2016 г., съобщи Франс прес, цитирана от БТА. Британският премиер заяви, че иска да вземе \"мерки срещу самотата, която изпитват възрастните хора, болногледачите, тези, които са загубили любими хора, онези, които нямат с кого да си говорят\".По данни на Червения кръст над 9 милиона жители на Великобритания, чието население е общо 65,6 милиона души, страдат от самота. Според проучване на неправителствена организация от юни 2016 г. около 200 000 души на острова не са обменили и дума с приятел или близък от повече от месец.Лейбъристката депутатка Джо Кокс, която бе силно ангажирана с този въпрос, бе убита от симпатизант на неонацистки движения през юни 2016 г.", "date": "2018.01.17", "title": "Във Великобритания ще има министър за самотните хора"}
{"url": "https://offnews.bg/zdrave/mz-shte-tarsi-nachin-za-uvelichenie-na-subsidiite-za-obshtinskite-boln-673102.html", "text": "Екипът на Министерството на здравеопазването ще прегледа възможностите за икономии в бюджета на ведомството, за да могат да се повишат средствата, които лечебните заведения получават по Методиката за субсидирането им всяка година.В рамките на преговорите с Българския лекарски съюз за новия рамков договор пък ще се търси начин за повишаване на цените на клиничните пътеки, по които работят болниците. Сдружението на общинските болници пък ще предоставят на МЗ своята експертиза при актуализацията на медицинските стандарти. За това се договориха здравният министър Кирил Ананиев и представители на Сдружението по време на срещи. Министър Ананиев беше категоричен, че решението на проблема с тежкото финансово състояние на общинските болници е свързан с оптимизиране на дейността им така, че да се предоставя на хората качествена медицинска помощ и да се осигури достъп до здравни услуги и в най-отдалечените райони на страната.„Искаме да имаме здравеопазване в цялата страна и по тази причина сме готови да съдействаме, така че мерките, които ще се предприемат, да бъдат ефективни и да гарантират качествено здравеопазване“, посочи той.Екипът на здравното министерство има ясна представа за състоянието на общинските болници и е готов да предостави експертна помощ за стабилизирането на лечебните заведения, обявиха от МЗ.По време на срещата са обсъдени още недостигът на кадри и апаратура, ниските заплати, медицинските стандарти и други.Здравният министър поясни, че в момента за актуализиране са отворени всички медицински стандарти и окончателните текстове ще бъдат съобразени с всички разумни становища, които постъпят в МЗ.В понеделник предстои втора среща между представители на Сдружението, на министерството и на НЗОК, на която се очаква да бъдат набелязани конкретни мерки за подпомагане на общинското здравеопазване.Срещата се проведе на фона на протеста на общинските болници. ", "date": "2018.01.17", "title": "МЗ ще търси начин за увеличение на субсидиите за общинските болници"}
{"url": "https://offnews.bg/kultura/znamenitata-ungarska-rezhisiorka-ildiko-enedi-pristiga-u-nas-za-sofia-673096.html", "text": "Знаменитата унгарска режисьорка Илдико Енеди ще представи филма си „За тялото и душата”, носител на „Златна Мечка” от Берлинале 2017, и ще получи специална награда на ФИПРЕССИ по време на 22-рия София филм фест. Освен това тя ще бъде председател на Международното жури по време на фестивала.Илдико Енеди дебютира през 1989 година в Кан с филма „Моят ХХ век” („Az én XX. századom”), където получава наградата „Златна камера”. Специалистите веднага я определят като една от младите надежди на унгарското кино.През 1992 година Енеди е поканена за член на журито на 42-рото Берлинале, две години по-късно нейният филм „Magic Hunter” е в основния конкурс на 51-вото издание на Венецианския фестивал. Сюрреалистичната й творба „Simon, the Magician” е представена на различни филмови форуми и получава добри отзиви. 18 години по-късно филмът й „За тялото и душата” („Testről és lélekről” / „On Body and Soul”) покори Берлинале и беше удостоен със „Златна мечка” в началото на 2017. Запитана какво е правила през тези 18 години, Енеди отговаря: „гледах деца, преподавам в училище за изобразителни изкуства, заснех сериал за НВО. Но бях отчаяна и се блъсках като побъркана, всеки божи ден през тези 18 години, за да стартирам моите проекти”.В програмата на София филм фест през март унгарската режисьорка ще представи лично своята най-нова творба и въпреки натоварената си програма като председател на Международното жури на фестивала, ще отдели време за срещи с журналисти и публиката. Предвидена е официална церемония, на която Илдико Енеди ще получи наградата „ФИПРЕССИ Платиниум 90” – специално отличие, което беше връчено в София на големите режисьори Бела Тар и Горан Паскалевич. Генералният секретар на ФИПРЕССИ Клаус Едер ще модерира публичен разговор с режисьорката.„За тялото и душата” получава в Берлин и наградите на ФИПРЕССИ, Екуменическото жури и на читателите на „Berliner Morgenpost”. Филмът бе номиниран в четири категории за Европейските филмови награди, а актрисата Александра Борбели беше трогната до сълзи от отличието на Европейската филмова академия. С награди от Мумбай (на публиката) и Сидни (най-добър филм), с номинации в Палм Спрингс, Хайфа и Филаделфия, деликатната любовна история за две изгубени души, които се срещат в образите на елен и кошута в сънищата си, ще се състезава с още осем творби от цял свят за престижния чуждоезичен „Оскар” за 2017 година.", "date": "2018.01.17", "title": "Знаменитата унгарска режисьорка Илдико Енеди пристига у нас за София филм фест"}
{"url": "https://offnews.bg/dw/v-rumania-stava-vse-po-zle-673086.html", "text": "В понеделник румънските социалдемократи свалиха от поста своя премиер Михай Тудосе. Ден по-късно президентът Клаус Йоханис посочи временен министър-председател. Едно е ясно: борбата за власт в северната съседка на България се изостря.50-годишният социалдемократ Тудосе беше на премиерския пост по-малко от седем месеца - подобно на своя предшественик и съпартиец Сорин Гриндяну, който бе отстранен след вот на недоверие. И двамата няколкократно се опитваха да се опълчат срещу могъщия си партиен шеф Ливиу Драгня. И двамата възразяваха срещу неговия любим проект - съдебната реформа, която и опозицията, и съдебната система, и гражданското общество в Румъния, а заедно с тях и ЕС и САЩ смятат за посегателство срещу върховенството на закона. Опитът да се противопоставят срещу Драгня доведе до отстраняването и на двамата мимолетно еманципирали се премиери.Скрити от погледа на ЗападаЛявопопулистката Социалдемократическа партия (СДП) сне доверието от Тудосе с една твърде неубедителна аргументация. Малко преди това той обвини в лъжа и поиска оставката на вътрешната министърка Кармен Дан - дългогодишна и вярна съюзничка на Драгня. Самият Драгня, който е председател на парламента и шеф на СДП, няма право да стане министър-председател, понеже е осъждан за изборна фалшификация. Така че с четири очи гледа да не губи съюзници и помощници в правителството, още повече, че в Румъния се очакват нови многолюдни протести, а може да се стигне и до предсрочни избори. Тъкмо на този фон силният човек в Букурещ, който се бори за спасяването на своя разклатен авторитет, държи да запази контрола над Министерството на вътрешните работи. Това явно му е по-важно от политическата или икономическа стабилност на страната и от надеждността на местната валута.Преди два месеца Тудосе отстрани от кабинета две от близките приятелки на Драгня и с това си навлече гнева на могъщия лидер. Критиците на Драгня смятат, че той дава мило и драго, за да избегне евентуални нови съдебни дела и присъди, които окончателно биха съсипали политическата му кариера. Те твърдят, че Драгня е супер богат олигарх, а фактите пък сочат, че срещу него има подозрения в документна измама, злоупотреби с европейски фондове и злоупотреба с власт. Тъкмо поради това Драгня пришпори парламента още преди Нова година да приеме промени в законодателството, които на практика подписаха смъртния акт на независимото правосъдие.Критичните гласове както в Румъния, така и от чужбина в хор твърдят, че Драгня политизира правосъдието и тежко орязва правомощията на полицията, на правоприлагащите органи и на антикорупционната служба с цел да осигури лично на себе си и на коалиционните си партньори снежнобяло досие и имунизация срещу всякакво съдебно преследване. И нито лидера на социалдемократите, нито неговите политически другарчета сякаш ги е грижа, че в резултат правовата държава бере душа. Всички те се наслаждават на сенчестата ниша, в която се е приютила втората по бедност страна в ЕС вече от месеци, ако не и от години: скрита от погледа на Запада, който много по-остро критикува други държави-членки - Унгария и Полша. Вътре в страната румънските първенци, които по много белези приличат на руската олигархия, вече от години се крият зад подконтролните им медии, бодро разпространяващи антизападни заговорнически теории. Според тези теории, в Румъния имало заговор, организиран ту от еврейско-американския милиардер Джордж Сорос, ту от някаква загадъчна и неясно дефинирана \"паралелна държава\", който целял да свали от власт Драгня и партията му.Икономиката расте, но бедността оставаВярно е, че икономиката на Румъния продължава да расте стабилно, но това се случва най-вече благодарение на икономическите мерки, които бяха предприети през 2015 година от експертното правителство на Дачиан Чолош. А много граждани изобщо не усещат икономическото оживление, защото горчивата бедност все още е широко разпространена.Недоволството от бедността, корупцията и липсващото върховенство на закона се шири сред нововъзникващата средна класа, възпира потенциалните чуждестранни инвеститори и най-вече прогонва от страната многобройни специалисти и учени. Това изтичане на мозъци има и още един страничен ефект: заедно с образованите хора, от Румъния лека-полека си тръгват и симпатиите към ЕС и към демокрацията - разбира се, със сериозната помощ на руската пропаганда.Президентът Клаус Йоханис, който е от германското малцинство в Румъния, в началото на 2017 година дори се включи в масовите демонстрации в защита на правовата държава. Но днес ще му бъде много трудно да предотврати ерозията на демокрацията. Стяга го тясна конституционна ризница, а представители на правителствения лагер през последните дни все по-често призовават за свалянето му. Във вторник Йоханис определи министъра на отбраната Михай Фифор за временно изпълняващ премиерската длъжност. Още не е ясно обаче дали президентът ще приеме предложението на социалдемократите да назначи трайно на премиерския пост друго протеже на Драгня - Виорика Данчила. На гражданите им остава единствено надеждата в планираните за събота нови големи протести и в евентуалната недвусмислена намеса на най-важните западни партньори и техни лидери като Меркел и Тръмп.", "date": "2018.01.17", "title": "В Румъния става все по-зле"}
{"url": "https://offnews.bg/koloezdene/barde-prizova-za-barzo-reshenie-po-kazusa-s-frum-673109.html", "text": "Френският ас в колоезденето Ромен Барде призова ръководителите на Международния колоездачен съюз да не бавят решението си по казуса с британеца Крис Фрум прекалено дълго.Фрум, който през сезона постигна победи в Тур дьо Франс и Вуелтата на Испания, беше уличен в повишено съдържание на веществото салбутамол след един от етапите на Обиколката на Испания.Веществото не е в забранителния списък, но е разрешено до определено ниво, което Фрум е превишил двойно, оправдавайки се с влошена астма. Според Барде, който два пъти в кариерата си е завършвал в тройката на Тур дьо Франс, бавенето на решението подклажда подозренията към колоезденето.\"Ще е смешно, ако не решат нищо преди Тур дьо Франс 2018. Как обикновен човек може да има доверие в нашия спорт, ако основният фаворит се намира под подозрение и е заплашен с наказание до последния момент?Всички останали състезатели в подобна ситуация са били наказвани. Би било странно, ако Фрум се размине без санкция. Наясно съм, че става въпрос не за положителна проба, а за нещо извън нормалното, но това е лицемерие\", коментира Барсе пред \"Екип\".", "date": "2018.01.17", "title": "Барде призова за бързо решение по казуса с Фрум"}
{"url": "https://offnews.bg/sviat/turtcia-udalzhi-izvanrednoto-polozhenie-s-oshte-tri-mesetca-673113.html", "text": "Турското правителство удължи извънредното положение в страната с още три месеца, съобщи вицепремиерът Бекир Боздаг, цитиран от ТАСС и БТА.Боздаг уточни, че режимът на извънредно положение в Турция ще бъде удължен от 19 януари.Решението бе взето по препоръка от по-рано днес на турския Съвет за национална сигурност.Извънредното положение в Турция беше въведено след неуспешния опит за преврат в страната и след това то беше удължавано няколко пъти.Извънредното положение дава на президента Реджеп Тайип Ердоган и на правителството право да приемат нови закони, заобикаляйки парламента, както и да ограничават права и свободи.В сила са ограничения за провеждане на митинги и други масови мероприятия, силовите ведомства разполагат с по-широки правомощия и мерките за сигурност в страната като цяло са повишени значително. Решението за удължаване на извънредното положение трябва да потвърдено и от парламента - формалност, която се очаква да стане факт утре.", "date": "2018.01.17", "title": "Турция удължи извънредното положение с още три месеца"}
{"url": "https://offnews.bg/sport/severna-i-iuzhna-koreia-pod-obsht-flag-na-otkrivaneto-na-olimpiadata-v-673110.html", "text": "Северна и Южна Корея ще излязат под общ флаг на откриването на зимните олимпийски игри в Пьонгчанг.Двете държави се разбраха и да участват с общ отбор в женския турнир по хокей. Съставът ще бъде определен на среща на 20 януари. Всяка от двете страни може да има най-малко три и най-много 10 хокеистки.Северна Корея ще изпрати делегация от 550 души. В групата влизат 230 мажоретки за подкрепа на спортистите, 140 артисти и 30 таекуондисти, които ще участват в демонстрация.Те ще пристигнат в Южна Корея на 25 януари.Игрите започват на 9 февруари и поставят началото на азиатския цикъл в домакинствата на олимпийски игри - след това са летните в Токио 2020 и зимните в Пекин 2022.Това е първото съвместно излизане на делегациите на двете страни при откриване на олимпийски игри от 12 години. За последно те го направиха в Торино 2006.Днешната среща между представители на двете Кореи бе третата в рамките на 10 дни. На нея е било уточнено, че представителите на КНДР ще пристигнат в Южна Корея по суша през ГКПП Пьочжу, съобщи агенция Йонхап, цитирана от БТА.Спортисти от Северна Корея ще участват и в Зимните Параолимпийски игри, като там съставът ще бъде 150 души.", "date": "2018.01.17", "title": "Северна и Южна Корея под общ флаг на откриването на олимпиадата в Пьонгчанг"}
{"url": "https://offnews.bg/zvezdi/enrike-iglesias-i-anna-kurnikova-publikuvaha-snimki-na-bliznatcite-si-673088.html", "text": "Певецът Енрика Иглесиас и руската тенисистка Анна Курникова публикуваха първите снимки на едномесечните си близнаци Николас и Луси.Звездната двойка, която е заедно от 16 години, съобщи пред медиите, че на 17 декември 2017 година семейството им се е увеличило с двама нови членове. Това са първите децата на 42-годишния певец и половинката му.Двамата публикуваха снимки в профилите си в социалната мрежа Instagram, като все от тях представи по един от близнаците с думите \"Моето слънце\".Според People певецът отдавна смятал, че Курникова ще бъде \"идеалната майка\". Бременността на тенисистката бе крита до последно, тъй като нито тя, нито Иглесиас са почитатели на голямата публичност.", "date": "2018.01.17", "title": "Енрике Иглесиас и Анна Курникова публикуваха снимки на близнаците си"}
{"url": "https://offnews.bg/obshtestvo/ivan-takov-priemame-merki-sreshtu-mrasnia-vazduh-a-v-biudzhet-2018-n-673097.html", "text": "Приемаме мерки срещу мръсния въздух, а в Бюджет 2018 на Столична община няма заложен 1 лев за изпълнението им. Това заяви общинският съветник от БСП и заместник-председател на Комисията по финанси и бюджет и член на Комисията по опазване на околната среда, земеделие и гори Иван Таков по Нова тв. \"На предстоящата първа за годината сесия на Столичния общински съвет на 25-и януари ще гласуваме Бюджет 2018, каза той. - Тогава трябва да гласуваме и Доклада с мерките за чистия въздух. В него става въпрос за буферни паркинги, за изграждане на ново сметище за битови отпадъци. А в бюджета няма един лев, заложен за това. Как ще се случат нещата при това положение?!\".Според Иван Таков мерките срещу мръсния въздух са някаква плаха стъпка в правилната посока, но въпросът е в това как ще бъде контролирано и гарантирано изпълнението им. \"Още при приемането им трябва да сме наясно дали те може да бъдат съблюдавани и как ще стане това, коментира още той. - На този етап аз имам съмнения, че управляващите в СО ще успеят да контролират изпълнението им. Вече видяхме един лош пример със свободна продажба на стара дограма с боя и всякакви химикали за огрев. Това показва, че няма никакъв контрол от страна на отговорните институции\". Иван Таков е категоричен, че няма как Столична община да има реална представа за състоянието на въздуха в София при положение, че само в 5 точки в града се измерва замърсяването. \"Всички мерки в Доклада на практика са предназначени за периода, в който има прогноза или има реално замърсяване. Щом се очакват надвишени норми, започваме със забраните. Това за нас са повърхностни мерки. За да има смисъл, трябва да мислим в друга посока - как да се справим с източниците на това замърсяване, за да не се стига изобщо до мерки при превишена норма на праховите частици във въздуха\".", "date": "2018.01.17", "title": "Иван Таков: Приемаме мерки срещу мръсния въздух, а в Бюджет 2018 няма заложен лев за изпълнението им"}
{"url": "https://offnews.bg/sviat/rumanskiat-prezident-odobri-nominatciata-na-viorika-danchila-za-premie-673112.html", "text": "Румънският президент Клаус Йоханис одобри номинацията на евродепутата Виорика Дънчила за премиер на страната след оставката на Михай Тудосе.Ако Дънчила и предложеният от нея кабинет получат вот на доверие и в парламента, тя ще стане първата жена премиер на Румъния. Те ще е и третият човек на поста в рамките на по-малко от година.54-годишната Дънчила е близък съветник на социалдемократическия лидер Ливиу Драгня, заради което някои от членовете на партията не одобряват номинацията ѝ - заради водените срещу него дела. Тя е и един от най-сериозните донори на партията - за последните 10 години е дарила около 43 000 евро, колкото печели средностатистически румънец за същия период. Виорика Дънчила е бивша учителка и инженер в OMV Petrom. В момента тя е зам.-председател на Комитета по земеделие и регионално развитие към Европарламента. Тя стана известна и с критиките си към досегашния премиер Тудосе.", "date": "2018.01.17", "title": "Румънският президент одобри номинацията на Виорика Дънчила за премиер"}
{"url": "https://offnews.bg/sviat/makedonia-vliza-v-nato-sled-reshavaneto-na-spora-s-imeto-obiavi-stolt-673114.html", "text": "НАТО ще покани Република Македония да се присъедини като страна членка веднага след постигане на приемливо решение на спора за името с Гърция, обяви пред държавната агенция МИА генералният секретар на НАТО Йенс Столтенберг преди пристигането си в Скопие, цитиран от БГНЕС.\"Всички решения в НАТО се приемат на базата на постигнат консенсус сред всички страни от НАТО. По време на срещата на върха в Букурещ, а и на всички останали 4 срещи, бе постигнато съгласие страната да се присъедини, след като се постигне взаимно приемливо решение на въпроса за името в рамките на ООН\", подчерта Столтенберг.Той подкрепи преговорите между Македония и Гърция.Това е първата визита на Столтенберг в Македония от три години насам. Той ще остане два дни в македонската столица, като в рамките на визитата си ще се срещне с премиера Зоран Заев, с министри, както и с лидерите на някои политически партии. ", "date": "2018.01.17", "title": "Македония влиза в НАТО след решаването на спора с името, обяви Столтенберг"}
{"url": "https://offnews.bg/ikonomika/investitorite-v-bitkojni-si-skubiat-kosite-srinaha-se-i-shte-padat-os-673090.html", "text": "Черна сряда за инвеститорите в биткойни. Криптовалутата се срина и загуби една четвърт от стойността си в рамките на последните 24 часа.Виртуалните пари слязоха под границата от 11 000 долара - до 10 412 долара, което е най-ниската стойност от началото на декември. Само преди 3 седмици биткойните се търгуваха на цена от около 18 000 долара.Според данните coinmarketcap.com сривът е застигнал всички водещи криптовалути като според анализаторите това се дължи на индикациите за затягане на регулацията им в Южна Корея и Китай.Специалистът Ракеш Упадхуау посочва, че понижението идва от масирани разпродажби и не очаква промяна в посоката на търговия в близките дни. Прогнозата му дори е биткойните да паднат до 8000 за брой съвсем скоро.Проблемите за криптовалутата идват до голяма степен от Китай и Южна Корея.Правителството в Сеул обяви миналата седмица, че обмисля забрана на платформите за търговия, а именно там са базирани някои от най-големите такива.Все повече се засилват и слуховете, че Китай подготвя пълна забрана за копаене на биткойни – дейност, която е най-силно развита именно там.", "date": "2018.01.17", "title": "Инвеститорите в биткойни си скубят косите: Сринаха се и ще падат още"}
{"url": "https://offnews.bg/politika/ohranitelnite-firmi-veche-shte-mogat-da-paziat-tceli-naseleni-mesta-673084.html", "text": "Нов лиценз за охрана на урбанизирани територии ще дава право на частни охранителни фирми да извършват дейности по \"наблюдение, контрол и реакция с мобилни охранителни патрули\". Това се регламентира с приетите на второ четене промени в Закона за частната охранителна дейност (ЗЧОХД).  Според текстовете охраната на урбанизирани територии е комплекс от дейности, който включва защита от противоправни посегателства върху имуществото и населението в съответната урбанизирана територия. За такава територия се смята \"селищната територия, обхваната от границите на населеното място или селищното образувание (строителните му граници), определени с устройствен план, без да се включва землището\".Договори за охрана на урбанизирана територия ще сключват кметовете на общини.Текстовете предизвикаха критики от страна на депутатите от БСП. Според Красимир Янков с тях се дава възможност за приватизиране на дейност, която е в прерогативите на МВР. Според него законът дава възможност за дублиране на дейности и за допълнително финансово натоварване на общините. Той обвърза новите текстове с напрежението в МВР, несправянето с конвенционалната престъпност и исканията за по-високи заплати сред служителите.\"Докъде сте готови да стигнете. Напрежението сред служителите на МВР явно не може да бъде успокоено с обещанието на премиера за 100 млн. лв. Смятате ли, че хората, които работят в системата за сигурност, вярват на министър-председателя? В МВР държите на екзистец-минимум възнагражденията на служителите и ви изплашиха с билборд тези служители\", заяви Янков. Колегата му Иван Иванов смята, че с тези текстове се отстъпва от лансираната от управляващите идея за по-тясно сътрудничество между МВР и местната власт. Вместо това се създавала поредната \"корупционна среда\", като се дава възможност провеждането на обществени поръчки за охрана. Иванов предложи текстът да отпадне, което предложение депутатите отхвърлиха по-късно. Маноил Манев защити предложените от групата на ГЕРБ текстове с това, че дейностите, които ще се извършват по лиценза за охрана на урбанизирани територии, нямат нищо общо с работата на МВР. \"Какви функции се осъществят по охрана на урбанизираните територии – наблюдение, контрол и реакция с мобилни охранителни патрули. Никакви такива свободни съчинения по темата за охраната урбанизирани територии с някакви отряди... Няма такова нещо\", контрира той и заяви, че с тези текстове се узаконява дейността по сключване на договори за подобни дейности. Той даде пример с това, че видеонаблюдение и сега се извършава в някои общини. \"Като сега всеки кмет на община, който прецени, че има възможност или общината прецени че има нужда, да може на законно основание да сключи договори за осъществяване на дейността\", обясни Манев.Иван Иванов контрира, че от текстовете \"мирише на лобизъм\" и че този закон \"ще влезе в категорията приети закони от сегашното мнозинство в посока на частни интереси\".От левицата отправиха обвинения и за това, че законът увеличава административната тежест върху охранителния бизнес. Депутатите спориха и относно отпадането на звената за самоохрана в частния сектор, като се запазва възможността такива звена да има в бюджетните организации, включително училищата и болниците. Маноил Манев аргументира отпадането на тези звена със случаи като . По думите му сега няма регулация на тези звена. \"Точно сега е моментът да се разберете в БСП какво желаете – дали да оставим на уведомителен режим без възможност никой да ги контролира, или да гарантираме сигурността на гражданите като махнем тези звена за самоохрана, като ги оставим само на бюджетните структури, които да нямат финансова тежест при сключване на договори\", каза той. Гласуването на закона на второ четене продължава и в четвъртък.", "date": "2018.01.17", "title": "Охранителните фирми вече ще могат да пазят цели населени места"}
{"url": "https://offnews.bg/obshtestvo/kolite-parkirat-po-bulevardi-v-dnite-s-mrasen-vazduh-v-sofia-673089.html", "text": "Колите да могат да паркират на булеварди - входни артерии на София, по които минава градски транспорт, в дните с мръсен въздух. Така водачите ще могат да оставят автомобилите си на временните буферни паркинги и да продължат с автобус, трамваи, тролеи или метро. Това предложение на зам.-кмета по транспорт на Столична община Евгени Крусев одобри транспортната комисия към СОС. Като пример Крусев посочи трилентовия в посока бул. \"България\" и възможността колите бъдат оставени в дясната лента, преди водачи и пътници в нея да се възползват от трамвай № 7. Комисията обаче не прие предложението в центъра на София да се редуват автомобили с четни и нечетни номера, тъй като засега не е решен проблемът с контрола. Зеленият билет - еднодневна карта за цялата градска мрежа на цена от лев, ще влезе незабавно в сила, след като мерките бъдат одобрени от СОС на заседанието му на 25 януари. За отпечатването на талоните ЦГМ ще бъде компенсиран от Столична община, заяви председателят на транспортната комисия Екатерина Йорданова. Всички коли на Столична община да бъдат подменени с електромобили, за да се даде пример в битката за по-чист въздух, предложи председателят на групата съветници от БСП в СОС Калоян Паргов. Той подчерта, че е необходим екофонд, набраните средства в който да се харчат целево само за подобряване въздуха в столицата. ", "date": "2018.01.17", "title": "Колите паркират по булеварди в дните с мръсен въздух в София"}
{"url": "https://offnews.bg/obshtestvo/padnalo-darvo-zatrudniava-dvizhenieto-po-bistrishko-shose-673095.html", "text": "Затруднено е движението по автобусни линии 69, 70 и 314 на „Бистришко шосе“. Причината е паднало дърво между спирка „Пречиствателна станция“ и спирка в.з.“Бункера“, съобщи Столична община. На място са екипи на Дирекция „Аварийна помощ и превенция“. В момента два екипа на дирекцията реагират на сигнали. Силен вятър духа в района. Във връзка с усилването на вятъра от СО напомнят на гражданите да обезопасят на своите балкони незакрепени предмети. Строителните фирми да предприемат действия за обезопасяване на огради и строителни скелета. По-късно движението бе възстановено. ", "date": "2018.01.17", "title": "Паднало дърво затруднява движението по Бистришко шосе"}
{"url": "https://offnews.bg/112/novo-pokushenie-kilari-streliaha-po-mazh-vav-veliko-tarnovo-673072.html", "text": "Мъж е бил прострелян тази нощ във Велико Търново, съобщиха от пресцентъра на МВР.Стрелбата е била снощи около 23:00 часа, когато е подаден сигнал за прострелян мъж в жилище в града. На адреса веднага били изпратени полицаи и Спешна помощ.Простреляният мъж е настанен за лечение и е без опасност за живота.По неофициална информация простреляният е 48-годишният Юлиян Мирчев - Видрата, който е известен в ъндърграунд средите. Преди стрелбата по него Мирчев е бил на гости, като на излизане по него е било стреляно.Мирчев е прострелян в краката и е откаран в хирургичното отделение, където е бил опериран. „Пациентът е в стабилно състояние. В момента му се правят изследвания. Ще бъде подложен на ядрено-магнитен резонанс. Дали ще се наложи някаква специална терапия, ще се прецени от резултатите от скенера“, коментира пред „Труд“ шефът на хирургичното отделение д-р Николен Стойнов.Пред болничната стая на Видрата е била поставена охрана от негови гардове и от полицията.Разследващите работят по няколко версии, като едната от тях е, че стрелбата е предназначена за друг - Илиян Хаджитолев-Лорито, който е близък на Видрата.Юлиян Мирчев е държал заложна къща „Марибу“ в близост до Интерхотела във Велико Търново. Преди около 2 години обаче заложната къща затворила. Това е поредното тежко криминално престъпление от началото на годината след случаите с шесторното убийство в Нови Искър и убийството на бизнесмена от Велико Търново Петър Христов.", "date": "2018.01.17", "title": "Ново покушение: Килъри стреляха по мъж във Велико Търново"}
{"url": "https://offnews.bg/zvezdi/politciata-ne-nameri-nishto-podozritelno-v-smartta-na-dolores-ot-the-c-673062.html", "text": "След като в понеделник ирландската певица Долорес О'Риърдън от The Cranberries бе намерена мъртва в хотела си в Лондон, от полицията обясниха, че не са открили нищо подозрително въпреки първоначалните съмнения, съобщи \"Гардиан\".Ирландската певица бе в Лондон, за да запише кавър на хита на групата си - Zombie - заедно с американската рок група Bad Wolves.„Полицията в Уестминстър определи случая като „внезапна смърт“. Служителите на реда са били повикани в понеделник, 15 януари, в 9:05 часа в хотел в Парк Лейн. Малко по-късно 46-годишна жена беше обявена за мъртва. Смъртта ѝ не се разглежда като подозрителна. Доклад по случая ще бъде съставен от съдебен лекар“, заяви говорителка на полицията.„Искаме да изразим нашите съболезнования към семейството на починалата и да им кажем, че ще им осигурим нужното спокойствие, за да не бъдат притеснявани от медии и фенове“, добави още говорителката.О'Риърдън започна своята кариера с групата си The Cranberries в началото на 90-те години с първата си песен Linger. През 2003 групата се разпадна и певицата започна соло кариера. ", "date": "2018.01.17", "title": "Полицията не намери нищо подозрително в смъртта на Долорес от The Cranberries"}
{"url": "https://offnews.bg/politika/patriotite-za-vota-na-nedoverie-motivite-sa-smehotvorni-673074.html", "text": "Ще гласуваме срещу вота на недоверие, мотивите към него са смехотворни - това заяви депутатът Борис Ячев от Обединени Патриоти пред журналисти днес, след като от БСП внесоха вот на недоверие към управляващите. Според него БСП се люшка близо месец и половина за това какви да са мотивите.„Желанието на този вот е изцяло политически стремеж да се даде допълнително на Корнелия Нинова един час политическо говорене и да реши свои вътрешни проблеми, свързани с нейното укрепване като лидер“, смята Борис Ячев.„Мотивите за този вот са съчинени в политическата канцелария на Кирил Добрев и Корнелия Нинова. Нищо интересно, нищо важно“, коментира Борис Ячев.Според него, ако Корнелия Нинова има уличаващи документи за корупция, да ги внесе. Ячев смята, че БСП упорито не иска да даде възможност на Антикорупционния закон да заработи.„Факт е, че добър или лош, този закон беше приет с едно добро парламентарно мнозинство. Новото антикорупционно бюро може от понеделник да започне да се конструира. Да видим дали ще има резултат от него. Явно от БСП имат притеснение, че това бюро ще работи по-активно от досегашните органи за борба с корупцията“, заяви Ячев.От друга страна той коментира, че ако новият превод на Истанбулската конвенция удовлетворява патриотите, ще я подкрепят.„Това ще бъде нов превод на съществуващ документ. Няма как да се пренапише наново конвенцията. Още, когато се заговори за проблема в Истанбулската конвенция, те са обявили, че става въпрос за некоректен превод“, каза Ячев.Патриотите били казали още в началото на дебата, че ще подкрепят конвенцията, ако към нея има уточняваща декларация или нов превод. ", "date": "2018.01.17", "title": "Патриотите за вота на недоверие: Мотивите са смехотворни"}
{"url": "https://offnews.bg/litca/15-godishnata-marta-kostiuk-noviat-fenomen-v-zhenskia-tenis-673070.html", "text": "Марта Костюк е името, което най-често се среща днес в заглавията на новинарските материали за тенис днес. Само на 15 години украинката достигна до третия кръг на Откритото първенство на Австралия. Такова нещо се случва за първи път от близо 21 години насам. Толкова млад квалификант не е достигал до подобно ниво в турнир от Големия шлем от 1997 г.С днешната си победа над Олга Роговска тийнейджърката насочи прожекторите и камерите към себе си, а Женската тенис асоциация (WTA) я определи дори като „феномен“.Световната №521 спечели с 6-3, 7-5 и ще се се изправи срещу сънародничката си Елина Свитолина.За последен път толкова млада тенисистка достига трети кръг на турнир от Големия шлем през 1997 г., когато Марияна Лучич-Барони прави това на Откритото първенство на САЩ.Коя е Марта КостюкВъпреки че е само на 15, Марта Костюк вече има биография в тениса. През 2017-а тя спечели Australian Open за девойки и ако се съди по родителите ѝ, тенисът е в кръвта ѝ.Родена е през 2002 г., в семейството на Олег Костюк и съпругата му Талина.Бащата на Марта е бил технически директор на тенис турнира Antey Cup, а майка ѝ – професионална тенисистка, представляваща Украйна през 90-те години. Достигала е до първите 400 в света в ранглистата на WTA. През октомври 1994 г. печели ITF титла в родния си град Киев.Марта започва да играе тенис като 5-годишно момиченце в тенис комплекса „Антей“ в Киев. Ето един от детските ѝ спомени: „Мама винаги работеше много като треньор и първия път, когато отидох да тренирам, си дадох сметка, че ако се занимавам с тенис, ще мога да прекарвам повече време с майка ми. Така че това беше мотивацията ми – ако играех тенис, щях да съм край нея по-често“.Един от първите треньори на Марта е чичо ѝ Тарас Бейко, уважаван тенисист, играл за СССР и Украйна в края на 80-те и началото на 90-те години.ПодаръциПреди пристигането си в Мелбърн за Откритото първенство на Австралия Костюк беше спечелила около 5000 паунда, но двете ѝ победи тази седмица ѝ гарантират чек на стойност 82 000 паунда, отбелязва Би Би Си.Преди всичко ще купя подаръци на семейството си, разбира се, казва тийнейджърката и уточнява, че има голямо семейство. А след това ще зарадва с подарък и себе си.Няма свръх очаквания към себе си за предстоящия мач със Свитолина. „Ще се наслаждавам – казва Костюк. – Мисля, че отново ще играя на голям корт, ще се опитам да покажа най-добрия си тенис.“", "date": "2018.01.17", "title": "15-годишната Марта Костюк: новият феномен в женския тенис"}
{"url": "https://offnews.bg/temida/v-denia-na-atentata-letishte-sarafovo-se-ohraniavalo-ot-dvama-politcai-673092.html", "text": "В деня на атентата на летище Сарафово на смяна е имало само двама гранични полицаи. Това стана ясно от разпитите по делото, ход на което беше даден днес. Полицаите са били на 12-часова смяна. Според показанията им те не са имали физическата възможност да проверяват всеки, който идва на паркинга и влиза в летището. Те не са забелязали атентатора, нито са видели нещо подозрително в някой от лицата на летището.На 18 юли 2012 г. атентатор самоубиец се взриви до автобус с израелски туристи на летището в Бургас. При атентата загинаха шестима души, а 37 бяха ранени. Подсъдими по делото са Мелиад Фарах и Хасан ел Хадж Хасан, граждани на Австралия и Канада, които все още се издирват. Смята се, че те са помогнали на атентатора Мохамед Хасанел Хюсейни.Свидетелят Стоян Стоянов, който работил като таксиметров шофьор, разказа пред съда, че е бил на около 70 метра от атентата и е чул два взрива през няколко секунди. По думите му е имало отломки в радиус от около 50 метра от взривения автобус с туристи.Негов колега се е разминал с атентатора, видял го е, но не е знаел, че е той, съобщава БТА.Разпитаните пред съда казаха още, че достъпът до паркинга и до сградата за пристигащи и заминаващи туристи на летището по онова време е бил свободен и всеки е можел да стигне до тях. Прокурорът по делото Красимир Тренчев коментира пред медиите, че слабото ниво на сигурност на летището тогава е било предпоставка за улесняване на извършителя на атентата.Делото продължава с разпит на свидетели на 6 и 7 февруари, голяма част от тях са служители на МВР.", "date": "2018.01.17", "title": "В деня на атентата летище Сарафово се охранявало от двама полицаи"}
{"url": "https://offnews.bg/sviat/navalni-putin-iska-da-stane-dozhivoten-imperator-673091.html", "text": "Владимир Путин иска да стане доживотен император и насрочените за март президентски избори имат за цел да потвърдят преназначаването му. Това обяви руският опозиционер Алексей Навални, цитиран от АФП и БТА. \"Тези избори не са избори и моята роля сега ще бъде да обясня, че тази процедура, която наричат избори, на практика се състои в преназначаване на Путин\", заяви в интервю за АФП 41-годишният юрист, на когото не беше разрешено да се кандидатира, тъй като има влязла в сила условна присъда.\"Ние ще докажем и ще убедим хората, че не може да бъдат признавани нито тези избори, нито тази власт\", подчерта той.В края на миналата година Централната избирателна комисия не допусна Навални до участие в изборите, позовавайки се на наложената му присъда за отклоняване на средства. Според опозиционния лидер, който призова поддръжниците си да бойкотират изборите, присъдата е имала за цел да го отстрани от политиката.\"Путин иска да бъде доживотен император. Антуражът му, съставен от милиардери и хора, които са сред най-богатите в света, иска същото\", подчерта опозиционният лидер.Дипломати от други страни ще могат да посещават избирателните секции за президентските избори през март, само ако получат съответна покана от руската ЦИК, президента Путин или някоя от двете камари на парламента.", "date": "2018.01.17", "title": "Навални: Путин иска да стане доживотен император"}
{"url": "https://offnews.bg/evropa/zelenata-rech-na-borisov-v-ep-edna-keremida-niama-da-bade-slozhena-v-673071.html", "text": "Със \"зелено слово\" с примери колко екосъобразни са действията на българското правителство завърши изказването на премиера Борисов пред Европейския парламент днес, където той представи приоритетите по време на Председателството ни.Искам специално да отговоря на \"Зелените\", защото аз също съм зелен човек, започна Борисов. Отговорът му бе провокиран от думиите на зелен евродепутат в залата, който му припомни протестите за Пирин, състояли се в деня на официалното откриване на българското председателство, 11-и януари.\"Спирал съм инфраструктурни проекти с години, за да може да се излюпят новите щъркели. Карал съм министрите да пренасят лично блатни кокичета, за да не остане нито един стрък смачкан от валяк. Всичките ни европейски инфраструктурни проекти са с тунели за мечки, вълци, костенурки. Трасета сме променяли“, каза той.Става дума само за един лифт. За нищо друго, обясни Борисов. Гарантирам, че една керемида няма да бъде сложена на Пирин, зарече се той пред евродепутатите. Той добави, че лифтът е край Банско, който е в десетката на европейските зимни курорти, а сега на единствения лифт там има опашки.\"Мога да Ви подпиша тук, че става дума за реализация на втори лифт. Той е нужен не само за туристите, но и за природата, защото сега те се качват с автомобилите си там. За да поддържаме този път ние го осоляваме през зимата и десетки дървета около него загиват\", каза още той.Гарантирам Ви, че няма да се допусне незаконна сеч. България е първа в Европа през последните години по нови гори и единствената, която разширила горите си от всички европейски държави“, обясни министър-председателят.\"Тези наши приятели, които протестират, те ми бяха и коалиционни партньори, те се разделиха на изборите на три партии и не можаха да влязат в парламента само преди шест месеца, те са нашият най-естествен партньор – аз не съм им виновен, че се разделиха на три, не съм виновен, че спечелих изборите, и то при правителство на избрания от социалистите президент\", каза още премиерът.", "date": "2018.01.17", "title": "Зелената реч на Борисов в ЕП: Една керемида няма да бъде сложена в Пирин, отлагам проекти заради малки щъркелчета (видео)"}
{"url": "https://offnews.bg/evropa/iunker-otnovo-pokani-velikobritania-da-ostane-v-es-673080.html", "text": "Председателят на Европейската комисия Жан-Клод Юнкер заяви, че все още е валидно предложението Великобритания да остане в ЕС, независимо че двете страни навлязоха във втората фаза от преговорите си за разделяне, предаде БТА.Юнкер каза днес пред Европейския парламент, че член 50 бе задействан, за да може Великобритания да напусне блока, но добави, че има друг член, който \"им позволява да се присъединят отново и аз с радост бих улеснил това\". Юнкер има предвид член 49 от Лисабонския договор, разрешаващ ново членство, припомня Франс прес.\"Не изхвърляме британците навън. Искаме да останат. И ако те пожелаят, трябва да им бъде позволено да останат\", каза той пред евродепутатите.За втори път за два дни Юнкер се обръща по този начин към британците. Подобно изявление той направи вчера заедно с председателя на Европейския съвет Доналд Туск, отново говорейки пред евродепутати.\"Вчера господин Туск и аз самият протегнахме още веднъж ръка и казахме на британското правителство, че в случай, че искат да следват друг път, различен от този на Брекзита, ние ще бъдем готови да говорим за това\", заяви Юнкер. \"Забелязах, че в Лондон това предложение предизвика почти раздразнение\", допълни Юнкер.Той заяви още, че иска да има \"разумни отношения\" с британското правителство в следващия етап на преговорите за Брекзит.\"Бих искал да имаме едни разумни отношения и да не опитваме всеки път да се вадим взаимно от играта\", каза Юнкер. \"За мен излизането на Великобритания е катастрофа, провал, за който ние всички носим отговорност\", допълни той и каза, че Брекзит води до ситуация, в която и двете страни са губещи. \"Британският премиер Тереза Мей самата каза, че британците никога не са се чувствали добре в ЕС и за 40 години не са получили възможността да се почувстват по-добре. И затова мнозина могат да бъдат упреквани\", допълни Юнкер, цитиран от ДПА.Същевременно днес съветник на френския президент Еманюел Макрон каза, че Франция е готова да помогне на британците да останат в съюза или да се върнат в него, ако поискат, предаде Ройтерс.", "date": "2018.01.17", "title": "Юнкер отново покани Великобритания да остане в ЕС"}
{"url": "https://offnews.bg/sviat/semejstvoto-na-deteto-ot-predizvikalata-razmiritci-reklama-na-hm-prinu-673076.html", "text": "Майката на 5-годишния модел на H&M, попаднал в центъра на расистки скандал, обяви, че семейството ѝ е принудено да избяга от дома си и да се пресели в Швеция от съображения за сигурност, пише \"The Independent\".  Тери Манго обаче не изяснява точно каква е заплахата, от която семейството ѝ бяга.Шведският гигант в производството на дрехи беше обвинен в расизъм, а негови магазини бяха опустошени, след като на сайта му се появи реклама, на която чернокожото момченце е облечено в зелен суитшърт с надпис \"Най-готината маймуна в джунглата\". H&M се извиниха и свалиха снимката от представената онлайн колекция, след като снимката на Лиам Манго предизвика бурна реакция и определения като \"расистка\" и \"неприемлива\". Заради острата реакция магазини на компанията бяха принудени временно да останат затворят.Майката на Лиам - Тери Манго, споделя пред Би Би Си, че семейството се мести да живее в Стокхолм заради притеснения за сигурността. Една от причините е разбиването на магазини на H&M в Йоханесбург и пълното им опустошаване, споделя тя.Според нея рекламата не е расистка, но казва, че уважава мнението на другите хора.", "date": "2018.01.17", "title": "Семейството на детето от предизвикалата размирици реклама на HM принудено да напусне дома си"}
{"url": "https://offnews.bg/kultura/kmetove-vs-turisti-zameniat-li-kaldaramite-na-melnik-s-paveta-673073.html", "text": "Eдна година след скандала около Копривщица друг град с огромна културна стойност за страната влиза в обсега на медиите - Мелник. По информация на туристи в града е започнало нерегламентирано премахване на калдъръмите и заменянето им с павета. Това се случва на улица, която върви покрай реката с автентичен възрожденски стил. Работниците, които подменят настилката твърдят, че работят по нареждане на кмета на града, предаде \"Фокус\".Кметът Наско Петев твърди, че информацията на туристите не е достоверна. Той е категоричен, че паветата не са поставени на калдъръм: „Павета се поставиха преди 5 години, преди 1 година в района до хранителния магазин. В момента продължаваме поставянето им, но не на калдъръм, а на пясък“.Кметът на Сандански пък нарече новината \"невярна\" и за разпространението на фалшива информация обвини своята опозиция. Какво точно се случва в града и дали действията за поставяне на павета са правомерни, ще определи проверка на Министерство на културата. От институцията заявиха, че ще излязат с позиция след приключване на проверката.", "date": "2018.01.17", "title": "Кметове vs. туристи: Заменят ли калдъръмите на Мелник с павета"}
{"url": "https://offnews.bg/protesti/burgazlii-obviniavat-predpriatiata-za-mrasnia-vazduh-v-grada-673085.html", "text": "Едва 50-ина бургазлии излязоха днес на протест срещу замърсяването на въздуха в града. Повод за организирането му бяха и последните сигнали, постъпили в институциите, за неприятни миризми, които се носят в града главно през нощта. Недоволни от замърсяването му, редица бургазлии посочиха като едни от причинителите големите предприятия „Лукойл“ и „Кроношпан“ и споделиха:„“, казаха бургазлии. Организаторите на протеста Стоян Грозев и Стефан Петров внесоха и конкретни искания към общинския съвет. Сред исканията са РИОСВ да даде отчет за актуалното състояние на въздуха, а здравната инспекция да оповести данните за броя на заболели от белодробни заболявания в последните няколко години. Официалната информация на РЗИ е само за периода 2012 – 2014 г. и сочи завишаване за последните две години с около 20%. Грозев и Петров настояват още и да бъдат закупени от страна на Община Бургас сертифицирани уреди, които да бъдат раздадени на граждани – доброволци, за да се следи актуалното състояние на въздуха и от независими източници. Сред исканията са и уреди или мобилни лаборатории, които да измерват всички замърсители. От общинската комисия по екология, която заседаваше по това време в сградата на Общината приеха декларацията с исканията и обещаха да посредничат за среща между протестиращи, екоинспекцията и здравната инспекция. Повечето от предложенията са отправени към държавните институции, обясни председателят на комисията Георги Митев:„“, каза Митев.Той така и не поясни, въпреки отправените към него въпроси, дали съветниците ще внесат докладна записка да бъдат закупени подобни уреди. Според заместник – председателят на комисията Бойчо Георгиев можели и самите предприятия да бъдат накарани да го направят, но как – не уточни.", "date": "2018.01.17", "title": "Бургазлии обвиняват предприятията за мръсния въздух в града"}
{"url": "https://offnews.bg/tenis/grigor-dimitrov-otcelia-v-petsetov-trilar-sreshtu-186-ia-v-sveta-673031.html", "text": "Най-добрият ни тенисист Григор Димитров се класира за третия кръг на Откритото първенство на Австралия, след като преодоля в инфарктен мач 22-годишния американски квалификант Макензи Макдоналд с 4:6, 6:2, 6:4, 0:6, 8:6.Двубоят ще се запомни със спечеления сет на нула от страна на 186-ия в света Макдоналд срещу третия в ранглистата Димитров. В първия кръг българинът отстрани друг квалификант - Денис Новак (Австрия), с 6:3, 6:2, 6:1. Следващият съперник на Григор е руснакът Андрей Рубльов, който се справи с Маркос Багдатис.\"Какво да кажа? Тежък ден. Спечелих мач, който сякаш не ми беше писано да спечеля. Макензи игра невероятно и заслужава поздравления. Играли сме и преди в Калифорния и той много е подобрил уменията си. Накрая трябваше да се боря много и да разчитам на опита си, за да спечеля. Благодаря и на феновете, които не спряха да ме подкрепят\", каза изтощеният след битката Димитров.Първи сетАмериканецът проби още в третия гейм, след което затвърди пробива си и не допусна да бъде върнат. Димитров беше близо до връщане на пробива в осмия гейм, но Макдоналд се измъкна на два пъти и след това българинът сервира за оставане в сета. Григор бързо взе подаването си, но след това не нямаше никакъв шанс за пробив и така първия сет отиде на сметката на 22-годишния американец.Втори сетДимитров намери ритъма си. След разменени сервис геймове той успя да направи пробив в шестия, когато напрежението вече беше в полето на съперника му. Той затвърди набързо за 5:2, след което се възползва от спада в играта на Макдоналд и върна равенството в сетовете.Трети сетДвамата тенисисти отново взеха първите си подавания, след което третия гейм Макдоналд принуди Григор да се потруди, но в крайна сметка българинът не позволи да бъде пробит. В четвъртия гейм Григор поведе, но последва продължително разиграване, завършило с ефектна точка на младия американец, който изравни, а след това и да поведе. Мрежата на два пъти се оказа съюзник на Макдоналд и така се стигна до равенство 2:2. В последвалия гейм Макдоналд стигна до две точки за пробив.Българинът оцеля, след като американецът прати топката в аут, след което получи и предимство, но сбърка и не успя да затвори гейма, след което пробивът за Макдоналд стана факт. Българинът върна пробива още в следващото разиграване, което премина през куп драматични обрати. Григор затвърди, като отрази три брейкбола и поведе с 4:3. Американецът взе без проблеми своето подаване на нула, но Димитров показа психика и му отговори с гейм на 15. Макдоналд сервира за оставане в сета. Аут на Григор даде аванс на американеца, но след това и той прати топката извън корта на три пъти и даде две възможности за пробив на Димитров. Той се измъкна от първата с воле, но след това световният номер 3 постигна вторият си пробив в мача с форхенд уинър по правата и взе втория сет с 6:4.Четвърти сетРешителната част стартира с пробив за американеца, след като Григор направи двойна грешка и подари подаването си. Макдоналд затвърди набързо, след което Григор отново сбърка и позволи да бъде пробит за 3:0. Американецът затвърди пробива, след което постигна и трети пробив в мача, който вече отиваше към пети сет благодарение на подаръците на българина, който към този момент беше направил 34 непредизвикани грешки. В крайна сметка се случи нещо рядко виждано - намиращ се под номер 186 в света квалификант да спечели сет на нула срещу третия в световната ранглиста. Таблото ясно показа срива в играта на българина в този сет - 13 непредизвикани грешки срещу само 2 уинъра.Пети сетОпрян до стената, Григор не се пропука в първия гейм, след като съперникът му поведе с 30:0, след това намери сервиса си и взе подаването. Във втория гейм американецът поведе с две точки, но българинът изравни, но накрая прати топка от форхенд в аут и равенството се възстанови. Седма двойна грешка не позволи на Григор да стигне до геймбол, но и Макдоналд беше принуден да сгреши и българина отново поведе.Късметът извади в края на следващия гейм Макдоналд, който взе подаването си. Американецът изглеждаше много спокоен, докато Григор излъчваше огромно напрежение. Топка в аут и Макдоналд поведе в петия гейм, но след това беше принуден да сгреши, а с ас номер 7 Григор стигна до геймбол и скоро затвори подаването си. Надеждите за пробив рухнаха рано, след като Макдоналд поведе с 40:0. Димитров намали, но след това прати топката в аут и резултатът стана 3:3. Българинът започна мощно седмия гейм, но след това допусна осма двойна грешка, която обаче не се оказа фатална и успя да затвори гейма. Времето за решителния пробив настъпваше. На два пъти мрежата помогна на Макдоналд, който поведе с 30:0. Аут го приближи до спечелване на гейма, но и той прати топката извън корта.Отново мрежата се оказа най-добрият му приятел и така се стигна до ново равенство 4:4. Григор поведе с две бързи точки, но американецът изравни. С мощен сервис Димитров принуди Макдоналд на два пъти да прати топката в аут и взе подаването си. Въпросът за първи пробив в сета отново дойде на дневен ред, но явно моментът не беше настъпил и американецът изравни. Девета двойна грешка на Григор в началото на 11-ия гейм изправи на нокти феновете му, но българинът се измъкна от опасната ситуация. Топка в мрежата и геймът отиде в сметката на Димитров. Макдоналд сервира за оставане в мача. Той сбърка първия си сервис, а след това с форхенд уинър по правата българина поведе. Американецът отново не пласира първия си сервис, а след това и мрежата \"заработи\" за Димитров, който поведе с 30:0. Грешка на българина и топка в аут върнаха равенството. Нова топка извън корта приближи Макдоналд до спечелване на гейма. И отново мрежата се оказа най-добрият приятел на Димитров, като равенството беше възстановено след опит за прехвърлящ удар на Макдоналд. Американецът в крайна сметка взе сервис гейма си и се стигна до 6:6.Първият сервис на Григор заработи и той дръпна набързо с 3 точки. След това обаче го пропусна, което позволи на Макдоналд да намали, но в следващото подаване геймът беше затворен в полза на българския тенисист - 7:6. Чудесна игра в защита, завършила с форхенд уинър по правата и Димитров поведе, след което търпеливо изчака Макдоналд да сгреши. Американецът нямаше намерение да се предава и българинът бързо загуби предимството си. Двойна грешка на Макдоналд доведе до първи мачпойнт на Димитров, а нова непредизвикана грешка на американеца означаваше гейм, сет и мач за Димитров.", "date": "2018.01.17", "title": "Григор Димитров оцеля в петсетов трилър срещу 186-ия в света"}
{"url": "https://offnews.bg/evropa/merkel-shte-obsadi-s-borisov-predsedatelstvoto-v-sofia-673079.html", "text": "Канцлерът на Германия Ангела Меркел ще бъде на работно посещение в София, съобщиха от правителствената пресслужба.Посещението е планирано за 20 януари - събота, по покана на премиера Бойко Борисов.При срещата си двамата ще обсъдят приоритетите на българското председателство на Съвета на Европейския съюз, както и актуални политически теми.По-рано днес Борисов  с приоритетите на председателството - бъдещето на младите хора в Европа, Западните Балкани и свързаността в региона, сигурна и стабилна Европа и дигиталните умения.Борисов заяви също, че страната ни ще работи и за нормализиране на отношенията с Русия. Той посочи, че е нужно да се подпише споразумения с Турция, особено на фона на миграционната криза. Борисов призова за прагматични отношения с Анкара.Той подчерта още, че кохезионната политика не бива да се променя и припомни, че България е готова за влизане в еврозоната и Шенген.", "date": "2018.01.17", "title": "Меркел ще обсъди с Борисов председателството в София"}
{"url": "https://offnews.bg/obshtestvo/oblekchavat-protcedurata-za-poluchavane-na-nasledstvena-pensia-673075.html", "text": "Процедурата за получаване на наследствена пенсия да бъде облекчена, предвиждат промени в Наредбата за за пенсиите и осигурителния стаж, внесени за обсъждане от социалния министър Бисер Петков.Те предвиждат родствена връзка между детето и починалия родител да може да се докаже не само чрез удостоверение за наследници, а и чрез други документи. Така, дори и да липсва удостоверение, децата ще могат да получат пенсия.Видът на документите не е посочен, затова и в препоръки от дирекция \"Модернизация на администрацията\" в МС пишат, че е необходимо те да бъдат посочени конкретно.Също така се предвижда да отпадне необходимостта лицата да представят удостоверение за регистрация по настоящ адрес при заявяване промяна на адреса за получаване на пенсията.Друго предложение за промяна ще облекчи наследниците след смърт на пенсионер. При смърт и закриване на банковата сметка, по която се превежда пенсията му, ще отпадне задължението на наследниците да се снабдят от съответното териториално поделение на НОИ с удостоверение, в което да се посочва последният месец, за който починалият е имал право на пенсия и месецът, до който същата е преведена по сметката.Тази информация ще се предоставя от банките по служебен път на териториалните поделения на НОИ, въз основа на сключени договори.", "date": "2018.01.17", "title": "Облекчават процедурата за получаване на наследствена пенсия"}
{"url": "https://offnews.bg/kultura/otide-si-aktiorat-stefan-iliev-673082.html", "text": "Отиде си актьорът и дългогодишен председател на САБ – Стефан Илиев.Стефан Илиев бе Председател на Съюза на артистите в България между 1990 и 2005 г. Роден е на 25.06.1935 г. в Истанбул. Завършва актьорско майсторство при Н. О. Масалитинов във ВИТИЗ „Кръстьо Сарафов” през 1958.Сред големите му роли в театъра са: Авакум Захов в „Спящата красавица” – А. Гуляшки, Херцогът в „Скъперникът рицар” – А. С. Пушкин, Поручикът в „Поручикът и Марютка” – Б. А. Лавреньов, Браун в „Опера за три гроша” – Б. Брехт, Гьоринг в „Червено и кафяво” – Ив. Радоев, Вершинин в „Три сестри” – А. П. Чехов, Сър Оливер в „Училище за сплетни” – Р. Шеридан, Г-н Смит в „Плешивата певица” – Й. Йонеско и др.Поколения зрители го помнят от филмите: „Пленено ято”, „Между релсите”, „Конникът”, „Отклонение”, „Свобода или смърт”, „Осмият”, „Господин Никой”, „Един миг свобода”, „Откраднатият влак”, Трудна любов”, „Зарево над Драва”, „Този истински мъж”, „Магистрала”, „Малката русалка”, „Да изядеш ябълката”, „Снимки за спомен”, „Куче в чекмедже”, „За госпожицата и нейната мъжка компания“, „Забравете този случай”, „Петък вечер”, „О, господи, къде си?” и др.Носител е на наградата на САБ, ИКАР 2015 за Чест и достойнство, припомня Министерство на културата.", "date": "2018.01.17", "title": "Отиде си актьорът Стефан Илиев"}
{"url": "https://offnews.bg/dw/razberete-umishleno-ni-podludiavat-673081.html", "text": "Нали не искате иракски бежанци от третия пол да изнасилват децата ви в тоалетните? Или утре жена ви, между фризьорката и шопинга, да мине през хирургията и да си смени пола? Или пък някой очарователен еврочиновник да разколебае сексуалната ориентация на гордите ви политици? В такъв случай бързо се подреждайте в редиците на българските популисти!Мислех си, че вече нищо не може да ме изненада, но идиотизмът около  надхвърли всичко познато. Един мой студент преди време брилянтно преименува Патриотичния фронт на „Параноичен фронт“, но сега до тях се наредиха „автентично“ десни, та даже вкупом българските социалисти.Параноя.bgПараноя - това е психическо разстройство. При него болният развива крайна подозрителност, която го кара да открива следи от заговор срещу ценната си персона в наглед безобидни неща. Някой го погледнал особено, после чул шушукане зад гърба си, а след това мистериозно му спрял за две минути интернетът. Страдащият от параноя обикновено не е глупав - в сюжетите, които въображението му изгражда, има логични вериги, но те са толкова дълги и малко вероятни, че в един момент го отпращаме към психиатър.Да, възможно е някой ден иранец или иракчанин от третия пол да изнасили някого (впрочем, кого точно изнасилва човек от третия пол - може би такъв от четвърти, от пети?). Но как точно Истанбулската конвенция ще предизвика това крайно невероятно събитие? И започват логически връзки - има в текста една тайна думичка, която злонамерен еврочиновник ще преобърне наопаки, после Сорос ще подкупи някой управник, който пък ще се окаже от третия пол… И ето как неусетно стигаме до училищната тоалетна.Проблемът с параноята, както знаем, е в това, че всеки разумен аргумент срещу уж ужасния заговор се превръща в елемент от Плана. Значи ако министри опитват да обяснят, че в Конвенцията няма нищо различно от казаното (сиреч, борба срещу насилието над жени), те автоматично стават брънка от заговора и колкото повече отричат, толкова повече се самоизобличават (и ако аз тук пиша този текст, непременно се каня да предложа брак на Доналд Туск). Затова болният няма защо да се убеждава рационално: успокояват го с лекарства или каквото там знае медицината.Работата е в това, че днес обществата ни все повече се управляват посредством целенасочено масово влудяване; както военните разработват биологически оръжия, така в политиката явно имат на въоръжение психиатрични такива. И това отдавна - поне от лова на вещици насам. Днес обаче - след рухването на авторитетите на църква, интелектуалци, наука, държава - работата е наистина неудържима. Наричат го „фалшиви новини\", но може би трябва да преосмислим това понятие. Защото рядко става дума за фалшиви илюзии, фалшив оптимизъм, фалшив смисъл на живота. Не, заразяват ни със страхове, подозрения, истерии, омрази.Вижте например как кафявите медии посрещат протестите срещу продажбата на Пирин на офшорна компания - хората били платени от конкуриращи швейцарски ски-предприятия. До десет хиляди човека само в София! Добре са се охарчили явно. Възможно ли е изобщо? Ами вероятността е може би с няколко милионни по-голяма от това да ни изнасили иранец от третия пол. Нали криминалните сериали са ни научили на тази желязна логика: гледай кой има полза. Имат ли полза швейцарците от това да няма втори лифт? Имат. Пари имат ли? Имат. Върви, че опровергавай.\"Лудост за 7 милиона\"Ако продължа с психиатричните метафори, гражданите целенасочено се превръщат в социопати - агресивни, импулсивни, лишени от морална оценка и способност да разбират другия. Затова и така лесно се подменят обвиненията срещу онези, в чиито морални основания социопатът не може да вникне - ту им плаща Сорос, ту Юнкер, ту са комунисти, ту бизнесмени. Самото това прескачане на омразата от една на друга тема е част от медийното заболяване.Подобна социопатска реакция произведоха и около бежанската вълна. Такива фобии преживяхме навремето и при влизането в ЕС и в НАТО, а още по-преди - около „връщането“ на турските имена, когато Кърджалийски окръг аха да бъде окупиран от съседите. Но развитието на социалните мрежи направи технологията за поболяване на публиката далеч по-ефикасна. Ако получиш произвеждащо тревожност съобщение от близък, който вече е психясал, много вероятно е да психясаш и ти. Има един френски термин - „лудост за двама“. При нея става дума за психическо разстройство вътре в двойката, при което болестта на единия се усилва от тази на другия. При нас май ситуацията е „лудост за 7 милиона“.Простото обяснение на това, което става, е политическо. Обединени параноици опитаха бързо да отклонят вниманието от това, че бяха разкрити като лобисти на безработния Георгиус от Кипър. Мозъците на БСП пък май са опасно изложени на руските тролове. Въпросът е защо тази технология успява, защо ѝ се хващат иначе нормално изглеждащи, понякога дори образовани наши съграждани? Малко усилие трябва, за да прочетем споменатата Конвенция и да се убедим какво има и какво няма в нея; нищо не пречи да се информираме и за строителния балон в Банско, който очаквано се пукна - през последните десет години виждаме срив на цените на квадратен метър от 1300 на 350 евро; ако щете, отрезвяващ ефект би имало да се огледаме и да проверим дали наистина сме залети от бежанци-нашественици, които са променили ДНК-то ни. Но като че ли нещо се е случило с обществото ни. Хората са се разбунтували не само срещу авторитетите, но и срещу самите факти. Гледайте си работата, ще мисля каквото ми е кеф!Не е само БългарияПроблемът, впрочем, не е само български. Току-що излезе изследване на фондация „Жан Жорес\" за вярата в конспиративни теории при една по-стара демокрация, каквато е тази във Франция. Резултатите потресоха изследователите. И допускам, че ако направим подобно изследване в България, ще се потресем и ние.55% от французите вярват, че Министерството на здравеопазването, в съучастие с фармакологичните компании, крие от гражданите истината за вредните последствия от ваксините. За 32% СПИН-ът е биологично оръжие, изплъзнало се от американските лаборатории. Една четвърт смятат, че тайни общества управляват планетата. Също толкова са убедени, че ни изпращат бежанците, за да бъде подменено населението на Европа. 20% вярват, че следите от самолетите са химикали, с които ни пръскат, за да намалят световното население. 18% са креационисти - тоест, отричат еволюцията и вярват, че Бог бил създал живите същества преди около 10 000 години. До 16% са намалели последователите на конспиративната теория, че американците не са стъпвали на Луната. И накрая - специалната награда за 9-те процента французи, които вярват, че Земята е плоска и че учените, които твърдят друго, ни лъжат и мамят.Ще кажете - наивни хора, трябва да бъдат образовани. Но работата е там, че информационната машина усилва тези потресаващи мнения. Медиите и особено дигиталните платформи печелят именно от това - от слухове, небивалици, яростни спорове. Дори когато разобличавате подобно твърдение, пак им правите трафик. Как се управлява общество, превърнато в лудница? - ще попита някой. Ами може би много лесно. Вероятно точно поради тази причина се извършва това подлудяване на гражданите - за да ги направят по-управляеми.Разпад. А след разпада?Не знам дали в тази разпадаща се публичност „демокрация\" е дума, която все още има смисъл, но въпреки това ще упорствам. Главното при нея е доверието. Не абсолютно, безкритично, наивно, но все пак доверие, здравословно доверие. Онова доверие, което хората са имали помежду си хилядолетия наред и което им е помагало да оцелеят. Доверие в думите, във фактите, в първия план. Днес ние разобличаваме властта, тя разобличава гражданите, работниците подозират бизнесмените, пациентите не вярват на лекарите и накрая всички заедно подозират медиите. Така публичният живот се обезсмисля. Превръща се в подвеждащ декор. А от тук до диктатурата има само една стъпка. Е, тогава пък всички подозрения може би ще са се сбъднали и болният най-после ще намери покой.", "date": "2018.01.17", "title": "Разберете: умишлено ни подлудяват"}
{"url": "https://offnews.bg/politika/bsp-vnese-vota-na-nedoverie-s-10-stranitci-motivi-673068.html", "text": "БСП днес официално внесе в парламента вота на недоверие към кабинета на премиера Бойко Борисов. Мотивите към него са 10 страници, обяви лидерът на социалистите Корнелия Нинова. Освен темата с борбата с корупцията, от БСП в мотивите си описват и провал в здравеопазването, контрабандата, санирането, но без да бъде особено конкретна. Конкретиката на дебатите, каза Нинова. Тя подчерта, че БСП не приема вота за саботаж на председателството, а за отговор на 83% от гражданите, които считат, че това е проблем номер едно, включително и на европейските страни.„Борбата с корупцията и всичките опозиционни прояви, вот на недоверие, е проевропейска политика, а не антиевропейска. Питайте някой европейски лидер съгласен ли е за 6 месеца да се затвори борбата с корупцията и нищо да не се говори, защото някоя държава е председател.БСП внесоха вота сами, като се очакваше ДПС също да подкрепи социалистите. Миналата седмица от БСП казаха, че се отказват от подкрепата на Движението заради речта на Ахмед Доган преди Нова година. ДПС все пак ще гласуват във вота на недоверие, но със свои мотиви. \"По-добре сами срещу корупцията, отколкото част от статуквото, което брани корупцията\", каза лидерът на БСП.\"Осъзнаваме ли, че това е бич за България? Ние го осъзнаваме и искаме всички мерки, за да се намали корупцията. Утре друг ще управлява и пак ще му се върне топката, ама и ти си корумпиран. Кой проблем решаваме така? Да, добре, всички сме имали проблеми. Готови ли сме сега да си стиснем ръцете и да кажем, че корупцията е бич номер едно за България и тръгваме на безкомпромисна борба срещу нея\", завърши тя. ", "date": "2018.01.17", "title": "БСП внесе вота на недоверие с 10 страници мотиви"}
{"url": "https://offnews.bg/sviat/desetki-us-gimnastichki-se-izpraviat-ochi-v-ochi-s-lekaria-nasilval-g-673049.html", "text": "Десетки гимнастички ще се изправят очи в очи с мъжа, който ги е насилвал в продължение на години.Близо 100 жени се очаква да разкажат днес пред съда какво са преживели от бившия лекар на американския отбор по спортна гимнастика Лари Насар.54-годишият мъж се призна за виновен в сексуално насилие над десетки момичета.Няколко жени разказаха подробности за случилото се през сълзи и поискаха съдът да постанови възможно най-тежката присъда за стореното.Бившият лекар може да прекара между 25 и 40 години в затвора.Една от гимнастичките споделя, че лекарят я е насилвал стотици пъти, че е изключително добър манипулатор, успял да измами дори майка ѝ, която също свидетелства пред съда.По това време свидетелстващите днес млади жени са били малки момичета. \"Но малките момичета не остават завинаги малки\", заяви друга гимнастичка.", "date": "2018.01.17", "title": "Десетки US гимнастички се изправят очи в очи с лекаря, насилвал ги с години"}
{"url": "https://offnews.bg/politika/ninova-poiska-predsedatelski-savet-za-dokladite-na-dans-za-prihodnite-673056.html", "text": "Настояваме за извънреден председателски съвет и да бъде разсекретен докладът на ДАНС и прокуратурата за приходните агенции, където се съдържа информация за финансовата сигурност на страната. Това каза лидерът на БСП Корнелия Нинова в декларация от името на група в парламента днес. Тя обяви, че БСП ще внесе вот на недоверие към кабинета „Борисов“ 3 в 11.00 часа на тема корупция. „Като внесем мотивите, вие ще се запознаете, че в тях има част – корупция в приходите“ ,каза Нинова.Тя поясни, че на 20 декември с писмо на „БСП за България“ са поискали от Главна прокуратура да предостави информация за извършената проверка от ДАНС и от прокуратурата в приходните агенции. „На 9 януари секретно деловодство на българския парламент постъпиха 3 документа – доклад на ДАНС, доклад на прокуратурата и писмо от финансовия министър Горанов. За съжаление уважаеми колеги, законът ми забранява да си служа с имена на хора, фирми и с числа за злоупотреби с корупция, но мога да предоставя информация, че в резултат на тези проверки, на разпити на свидетели, е направен извод за финансовата сигурност на страната“, каза Нинова и допълни, че финансовата сигурност на България е застрашена.Според нея тези констатации с указания на гл. прокурор стоят на бюрото на министър-председателя от август 2016 г. „Сега, сме 17 януари 2018 г. – нищо не е направено. Констатациите към 4 януари са, че проблемът е същият“, коментира лидерът на БСП. По думите й проблемът продължава да е заплаха„Искахме истината да стане достояние – за каква корупция става дума ,защо премиерът не е взел мерки и покровителства ли се тя от най-високо равнище“, попита лидерът на БСП.Според нея тези документи ще помогнат на народните представители да си направят верните изводи и да преценят как да гласуват за вота на недоверие за корупция. „Разбира се сигурно мнозинството ще подкрепите правителството, тогава поне се надявам, че това, което ще видите на закрито заседание, ще ви накара да се замислите“, заяви Нинова.", "date": "2018.01.17", "title": "Нинова поиска председателски съвет за докладите на ДАНС за приходните агенции"}
{"url": "https://offnews.bg/sviat/gratckite-fermeri-gotviat-blokadi-s-traktori-ot-22-do-28-ianuari-673054.html", "text": "Гръцките фермери готвят блокади с трактори по пътищата от 22 до 28 януари. Те ще проведат и голям протестен митинг в Солун по време на селскостопанското изложение \"Агротика\". Това е решил стачният комитет на земеделските производители на свое съвещание в град Лариса, съобщава гръцкият в. \"Контранюз\", цитиран от БНТ. Фермерите настояват с данъци да бъдат облагани само реалните им доходи, необлагаемият за тях минимум да е 12 хиляди евро, да се премахне осигуряването и да се намали възрастовата граница за пенсиониране на 60 години за мъжете и 55 години за жените.Производителите искат още гарантирани цени за тяхната продукция, безплатно здравеопазване, достойни пенсии, премахване на единния имотен данък и създаване на държавен фонд, който да поема на сто процента обезщетенията им за щетите, нанесени от природните бедствия. ", "date": "2018.01.17", "title": "Гръцките фермери готвят блокади с трактори от 22 до 28 януари"}
{"url": "https://offnews.bg/politika/gerb-za-vota-na-nedoverie-imitatcia-na-politicheska-dejnost-673069.html", "text": "\"Докато в Брюксел и Европа всички приветстват българските делегати, водени от Борисов, тук ставаме свидели на самоцелни действия, които само имитират политическа дейност\" - с тези думи депутатът от ГЕРБ Тома Биков коментира вота не недоверие, внесен в парламента от БСП днес. \"Внася се вот на недоверие без мотиви, а след дълги преговори и закани, получаваме един вот, който е обречен на загуба\", каза Биков. Той изрази увереност, че вотът е обречен на провал за БСП, тъй като мотивите ще бъдат оборени в зала безпроблемно. \"Няма да спрем подема на държавата за удоволствие на БСП да имитира дейности\", каза Биков. Той съзря и атака не срещу конкретна политика или министър, а срещу Делян Добрев. \"Корупцията е обща тема за разтягане на локуми\", смята Биков. Депутатът от ГЕРБ смята и че вотът няма да обедини опозицията. За него просто Корнелия Нинова иска довечера да бъде по новините до Борисов. ", "date": "2018.01.17", "title": "ГЕРБ за вота на недоверие: Имитация на политическа дейност"}
{"url": "https://offnews.bg/obshtestvo/oshte-ot-kumgejt-delian-dobrev-teglil-goliam-zaem-ot-ofshorka-673051.html", "text": "Словесната престрелка между депутата от БСП Елена Йончева и колегата ѝ от ГЕРБ Делян Добрев продължава с нови разкрития.Самият Добрев се включи по телефона и заяви, че на него нямало кой да му дава пари на готово, както на нея бившият лидер на БСП Сергей Станишев. Затова теглил заеми.Основната част от спора в студиото премина в серия от взаимни обвинения и до смислена дискусия не се стигна.По повод на твърдението на Добрев, че тя изпълнявала поръчка на бизнесмени от Хасково да го дискредитират Йончева отговори с „не“ и добави, че не знае бизнесмени „да седят в стола на кмета“.По думите ѝ Добрев се опитва се да профанизира темата и да отклони вниманието, вместо да отговори на съвсем конкретни въпроси и всички изнесени факти.По повод друг въпрос на депутата от ГЕРБ – дали Йончева е част и изпълнявала поръчки на служби – български или чужди, тя отговори: „Не, не съм“.Тя отрече и да ползвала имоти избягалия от България банкер Цветан Василев по време на предизборната си кампания.По телефона Добрев пък обвини депутатката, че само отправя безпочвени обвинения.", "date": "2018.01.17", "title": "Още от Кумгейт: Делян Добрев теглил голям заем от офшорка"}
{"url": "https://offnews.bg/evropa/ep-silno-aplodira-borisov-za-predsedatelstvoto-hvaliat-go-za-ikonomik-673061.html", "text": "С бурни аплодисменти евродепутатите в Страсбург приветстваха премиера Бойко Борисов, който представи пред тях приоритетите на българското председателство на ЕС.Речта на Борисов бе изнесена на български език и завърши с девиза \"Съединението прави силата\", който е и мото на българското председателство. Преди това той представи 4-те приоритета - бъдещето на младите хора в Европа, Западните Балкани и свързаността в региона, сигурна и стабилна Европа и дигиталните умения.По темата за Западните Балкани Борисов заяви: „Имаме няколко варианта за Западните Балкани. Предложихме един, който не носи рискове за ЕС. В мандата на тази комисия няма да има нови приети членки в ЕС. Но трябва да им кажем какви надежди могат да хранят за интегрирането им в Европа. Това е точният момент, в който трябва да го направим”.Борисов заяви, че страната ни ще работи и за нормализиране на отношенията с Русия. Той посочи, че е нужно да се подпише споразумения с Турция, особено на фона на миграционната криза. Борисов призова за прагматични отношения с Анкара.Той подчерта още, че кохезионната политика не бива да се променя и припомни, че България е готова за влизане в еврозоната и Шенген.Топли думи от ЮнкерВеднага след Борисов думата взе председателят на ЕК Жан-Клод Юнкер, който каза, че за него едно от най-приятните неща около българското председателство е, че ще вижда приятеля си Борисов по-често. Юнкер заяви, че вярва, че България ще свърши чудена работа.Юнкер си припомни, че през недалечната 2005 г. е бил в Люксембург сред онези, подписали договора за присъединяване на България към ЕС и още тогава бил убеден, че страната ни ще се справи.Българите трябваше да направят за кратък период години промени, които други са провеждали с десетилетия. Трябваше да са търпеливи, решителнии и те бяха, посочи той в началната, по-емоционална част на речта си, която изнесе на английски. След това Юнкер продължи на френски и немски, коментирайки по същество приоритетите на председателството ни.От горещи похвали до критики за ПиринИзказванията на европейските депутати след речта на Борисов и Юнкер варираха в широк диапазон. Лидерът на групата на ЕНП започна с горещи похвали за силната икономика на България, икономическия ръст и стабилност; през борбата с корупцията, с която депутат посочи, че България води сериозна и резултатна борба, през безусловната ангажираност на страната с европейските ценности.След това се чуха критики за присъствието на националисти в управлението и други вътрешни проблеми.Депутатка от Зелените припомни, че в деня на откриване на председателството са се провеждали протести в защита на \"Пирин\" и напомни за съмнения за корупционни решения и хомофобски прояви.Чуха се и няколко изказвания на български евродепутати. Сред тях се открои това на Николай Бареков, който отправи нападки към Борисов заради престъпнсотта, корупцията и олигарсите, като поименно спомена имената на Огнян Донев и Иво Прокопиев.Евродепутат от ДПС прикани Борисов да се отърси от оковите на крайния национализъм.Като цяло изказванията на всички евродепутати завършиха с пожелания за успешно председателство и думи на подкрепа.Борисов благодари на Юнкер и се жегна от ЗеленитеНа затварянето на дебата Борисов благодари на Юнкер и на лидерите на парламентарните групи за добрите думи за добрите оценки и пожела специално да отговори на Зелените за нападките за Пирин, защото \"аз самият съм зелен човек\", каза той.Премиерът разказа как лично е забавял инфраструктирни проекти, докато се излюпят малките щъркелчета, как е карал министри лично да пренасят сртък по стрък блатни кокичета, как всички тунели са проектирани да не възпрепятстват популяцията на мечките, вълците и др. животни. Борисов увери, че проектът за Пирин е за един-единствен лифт в Банско, защото сега имаш опашки, и гарантира лично, че злоупотреби с парка няма да бъдат допуснати. Не пропусна и да се похвали, че \"10-11 пъти\" е печелил избори и не е виновен, че е спечелил, а сега опонентите му го нападат.Очаквайте подробности.", "date": "2018.01.17", "title": "ЕП силно аплодира Борисов за председателството. Хвалят го за икономиката, питат го за Пирин (ВИДЕО)"}
{"url": "https://offnews.bg/obshtestvo/palen-haos-s-reformata-na-uchilishtata-v-sliven-673044.html", "text": "Масово недоволство сред родители и ученици в Сливен предизвикаха плановете на кмета на областния център за драстични промени в училищната мрежа в града. Те се налагат поради изисквания на Закона за училищно и предучилищно образование, който предвижда до учебната 2020 - 2021 г. да се въведе обучение на една смяна.Преструктурирането на училищната мрежа в Сливен е нужно заради ограничената материална база на някои от училищата в града, която не позволява учениците да се обучават на една смяна, тъй като няма достатъчно помещения, подходящи за провеждане на уроците.Засегнати от промените са десет училища, като някои от тях ще се влеят в други, а една гимназия ще бъде закрита.Предвидено е Начално училище „Васил Левски“, едно от най-предпочитание сред родители и ученици в града, да се влее в Основно училище „Д-р Иван Селимински“. Това се прави, тъй като НУ \"Васил Левски\" не разполага с достатъчно стаи, за да въведе обучение на една смяна. Сградата на училището обаче ще продължи да се използва по предназначение, като с нея ще се разпорежда ОУ „Д-р Иван Селимински“. Друга знакова промяна е закриването на Хуманитарна гимназия „Дамян Дамянов“. По думите на кмета Стефан Радев училището трудно успява да направи и една паралелка. Предлага се още Средно училище „Пейо Яворов“ да открие хуманитарна паралелка за тези, които желаят такъв профил. Средно училище „Йордан Йовков“ също е засегнато от промените. Предвидено е то да се влее в Средно училище „Панайот Хитов“, тъй като разполага с огромна материална база, а учениците в него са едва 292-ма. В сградата на СОУ \"Йордан Йовков\" пък ще се настани Гимназията за преподаване на западни езици \"Захари Стоянов\", която в момента се помещава в сградата на Природо-математическа гимназия \"Добри Чинтулов\" в центъра на града.Въпреки уверенията на кмета, че учителските места ще останат непроменени, масово недоволство сред ученици, учители и граждани се надигна в града под Сините камъни.Бяха започнати онлайн петиции срещу закриването на Хуманитарна гимназия, също така против преместването на Езикова гимназия, както и срещу вливането в други училища на НУ \"Васил  Левски\" и СОУ \"Йордан Йовков\". Вече са насрочени и протести. За повече яснота по темата OFFNews разговаря с дълогогодишен преподавател по история в ПМГ \"Добри Чинтулов\" в Сливен - г-жа Таня Еленска:- Г-жо Еленска, нужни ли са тези промени в училищната мрежа на град Сливен? Необходимо ли е да се въведе обучение на една смяна?- Учебната година е от септември до юни и при двусменен режим началото и краят на учебните занятия е в тъмната част на денонощието, което се избягва при въвеждане на едносменен режим. Обучението на една смяна дава възможност за ефективно използване на материалната база в училищата за провеждането на допълнителните програми по интереси. Тези програми са много и различни, както на МОН, така и други, но учениците са ограничени в избора си, когато учебното заведение функционира в двусменен режим. А и самото училище се самоограничава в предлагането на такива програми, заради недостиг на стаи. Фрапиращ е и недостигът на спортна база в много от училищата. За да се премине на едносменен режим е достатъчно да се реорганизира наличната материална база на общинските и държавни училища в страната. Сграден фонд има достатъчно. Проблемът е, че някъде, като в Начално училище „Васил Левски“, Икономическия техникум, ПМГ и ГПЗЕ той не е достътъчен, а другаде, като Електротехникума, Механотехникума, Текстилния техникум, пустее – няма достатъчно ученици, сградите не се използват цялостно.- Трябва ли да бъдат закрити училища, за да бъде възможна промяната в обучението?- Не бих казала, че се закриват училища при предложения вариант. Начално училище „Васил Левски“ има недостиг на стаи, сливането му с III-то СОУ „Д-р Иван Селимински“ решава този проблем. Всъщност се закрива директорска длъжност. Хуманитарната гимназия не може да прави прием от няколко години. Тя започна съществуването си с прием от две паралелки. Имаше период, в който достигна до три паралелки прием, а сега с голяма мъка приема по една паралелка, което значи, че няма бъдеще. Хуманитарен профил предлага ГПЗЕ, така че учениците в Сливен не са лишени от този избор.- Смятате ли за нужно това преструктуриране да се случи сега, след като планът за въвеждане на обучение на една смяна трябва да се реализира до учебната 2020 – 2021 г.?- Да, трябва да се случи до 2020 г., защото според действието на новия Закон за училищно и предучилищно образование завършват първите випуски по новата учебна програма. При тази програма X клас е първа степен на средното образование, с която те получават диплома за средно образование без право на продължаване във ВУЗ и с възможност за допълнителна професионална подготовка по профили в XI и XII клас. За тези ученици профилирането започва след X клас, тогава те могат да сменят училището си, според профила, който избират. В момента тези ученици са в VII клас, не може да се чака да станат X клас и тогава да ги стресират с промяна на училищни сгради и всякакви неуредици. До 2020 г. Общините трябва да преценят , съобразно демографския потенциал, кои училища са начални, кои са основни, кои гимназии, а кои СОУ. Времето до 2020 г. трябва да се използва , за да се извърши преустройството на училищата, това не може да стане и не бива да става за едно лято.- Бяха ли запознати предварително директорите на училищата за планираните промени?- Да. Поне от две години.- Според кмета Стефан Радев промяната няма да се отрази на учителските места. Трябва ли да се очакват съкращения?- В тези реорганизации, които се предлагат аз не виждам съкращаване на учители. Виждам съкращаване на двама директори и може би няколко секретарки. Тези директори сигурно ще станат зам. директори – съответно в 3-то и в 5-то СОУ или директори там или в друго училище.", "date": "2018.01.17", "title": "Пълен хаос с реформата на училищата в Сливен"}
{"url": "https://offnews.bg/futbol/pier-emerik-obameiang-se-izgubi-v-prevoda-673063.html", "text": "Габонският футболист на Борусия Дортмунд Пиер-Емерик Обамеянг се почувства засегнат от израз на немски, употребен от местен журналист в материал на \"Кикер\".Репортерът Карл-Хайнц Вилд описва поведението му спрямо Борусия като Affenzirkus, словосъчетание, което описва глупаво държание или клоунада. Буквално преведено обаче то се разчита като маймунски цирк.Именно това е обидило габонеца и неговото семейство. Обамеянг публикува в профила си в Инстаграм скрийншот на статията и превода на израза през Гугъл и оставя на последователите си да преценят дали да се чувства обиден от думите по свой адрес.Мнозина му пишат, че е жалко, че за четири години не е научил немски, докато други го подкрепят. Баща му стигна още по-далеч.\"Някакъв журналист се отнася със сина ми като с маймуна. Иска да ни върне във времената на Хитлер\", пише Обамеянг-старши.От чисто лингвистичен, спорът може да прерасне в съдебен.Критикуваното поведение на футболиста е във връзка с предстоящ негов трансфер. Той беше отстранен от тренировките на Борусия и пропусна мача с Волфсбург. Спортният директор на тима Михаел Цорк също подложи на критика Обамеянг, но използва други думи.", "date": "2018.01.17", "title": "Пиер-Емерик Обамеянг се изгуби в превода"}
{"url": "https://offnews.bg/112/10-godishen-zapali-zavedenie-v-slivensko-selo-673065.html", "text": "10-годишно момче от сливенското село Гавраилово е запалило заведение. От ОДМВР-Сливен съобщиха, че са разкрили извършителя на палежа, който е бил на 23 декември миналата година.Тогава в Районно управление на МВР-Сливен е получен сигнал за възникнал пожар в заведение в село Гавраилово, при който са унищожени техника и част от обзавеждането.В резултат на проведените оперативно-следствени действия е установен извършителят. Пожарът е предизвикан от 10-годишно момче от селото, уточняват от полицията.Работата по досъдебното производство продължава.", "date": "2018.01.17", "title": "10-годишен запали заведение в сливенско село"}
{"url": "https://offnews.bg/sviat/cheshkoto-pravitelstvo-podade-ostavka-673064.html", "text": "Правителството на Чехия подаде оставка.Това се случи днес, след като вчера кабинетът, ръководен от премиера Андрей Бабиш, не получи вот на доверие от парламента, предаде БТА.Правителството ще изпълнява задълженията си до назначаването от президента на нов кабинет. Преди гласуването в парламента вчера Бабиш поиска депутатите да снемат имунитета му, за да може да бъде разследван по сигнали за измама. Премиерът в оставка е вторият по богатство в Чехия. Проверява се дали преди десетилетие той е получил незаконно субсидия от ЕС в размер на 2 милиона евро, като е скрил информация, че е собственик на ферма и на конферентен център. Бабиш отрича да е нарушил закона.", "date": "2018.01.17", "title": "Чешкото правителство подаде оставка"}
{"url": "https://offnews.bg/politika/zakonat-za-vtorichnoto-razgrabvane-na-ktb-mina-na-parvo-chetene-v-parl-673055.html", "text": "Народното събрание прие на първо четене законопроектa за изменения на Закона за банковата несъстоятелност, по-известен като \"Закон срещу вторичното разграбване на КТБ\", внесен от депутатите от ДПС Делян Пеевски, Йордан Цонев и Хамид Хамид. Парламентът гласува с 96 гласа \"за\", 10 \"въздържал се\" и 37 \"против\".Законопроектът беше одобрен от парламентарната правна комисия през октомври, когато депутатите от ГЕРБ, ДПС и \"Воля\" гласуваха \"за\", а БСП се въздържа.Тогава депутатът от ДПС Хамид Хамид обясни, че целта на законопроектa е да бъдат отменени фиктивните прихващания и цесии, най-вече от началния етап след затварянето на банката, и по този начин да бъде спряно ограбването на активите, без да пострадат добросъвестните купувачи.Промените предвиждат още да се увеличи от две на пет години срокът, в който синдиците да могат да завеждат отменителни искове за цесии, прихващания и промянва в собствеността на дружества, които са имали задължения към КТБ.Йордан Цонев от ДПС заяви, че внесеният законопроект е продължение на усилията казусът КТБ да завърши с най-малко загуби за икономиката, бюджета и хората. Депутатът от БСП Румен Гечев каза, че целият български народ знае какво е станало с КТБ и че това е корупция.Данаил Кирилов от парламентарната група на ГЕРБ отвърна на обвиненията на БСП:Дебатът ескалира, когато Спас Гърневски от ГЕРБ определи Румен Гечев като \"академик по фалиране на банки\". Той го обвини, че когато е участвал като икономически министър в правителството на Виденов от 1994 г. до 1996 г., е блокирал цялата банкова система и е обрал спестяванията на всички български граждани.  Румен Гечев отговори, че ангажиментът на българската държава от 1,4 млрд. лв. е изчерпан и че парите са върнати от гаранционния фонд.Според Гечев е важно как е била ограбена банката, а не кога. Той напомни, че по конституция е забранено на министри да управляват банките, да раздават кредитите и да увеличават активи и пасиви.", "date": "2018.01.17", "title": "Законът за вторичното разграбване на КТБ мина на първо четене в парламента"}
{"url": "https://offnews.bg/sviat/kremal-izmisli-kak-da-vdigne-izbiratelnata-aktivnost-673050.html", "text": "Властите в Русия измислиха нов начин да вдигнат изборната активност на президентския вот, насрочен за 18 март. Точно до изборните секции ще се гласува и за проекти по благоустройството на руските градове, разказва \"Ведомости\", цитиран от БТА.Вестникът описва \"приоритетно\" начинание под егидата на строителното министерство с наслов \"Формиране на комфортна градска среда\", в чиито рамки се организира успоредният вот. Темата ще се обсъжда от участниците във Форум на малките градове край Москва, с които се очаква днес да разговаря държавният глава Владимир Путин. Изборният щаб на сегашния лидер обаче твърди, че няма нищо общо с инициативата за успоредно гласуване. Губернаторите също отричат допитването да е пряко свързано с изборите.Кремъл вижда сред основните си задачи осигуряването на висока избирателна активност при гласуването за президент, посочвали неведнъж събеседници на \"Ведомости\" от администрацията на Путин. Според държавен служител, цитиран в материала, руските власти \"решили да съчетаят приятното с полезно\".Руският закон не забранява подобни допитвания, ако те не се извършват в изборните помещения и нямат връзка с определен кандидат, уточнява Григорий Мелконянц, съпредседател на правозащитното сдружение \"Голос\": \"Но всичко зависи от това с какво са придружени, примерно няма ли да се посочва някъде, че допитването е президентска инициатива\".Стремежът \"да се вдигне активността с измислени референдуми и допитвания изглежда изкуствено\", коментира политологът Александър Кинев. \"Сякаш се опитват как ли не да закарат хората в секциите. Хората се питат: каква е целта? Което не повишава авторитета на изборите\", добавя експертът.Сдружение \"Голос\" съобщи, че през последните 20 дни от кампанията е получило 55 сигнала за видеоклипове с елементи на \"незаконна предизборна агитация за един от кандидатите за президент на Русия\", излъчени от федерални, регионални и местни телевизии, информира телевизионният канал \"Дожд\", цитиран от Би Би Си.Всичките 55 клипа подкрепят сегашния президент Владимир Путин. Повечето сюжети отразяват дейността на Путин като кандидат, а не като длъжностно лице. Те \"очевидно спомагат за формиране на положително отношение към кандидата за президент на Русия В. В. Путин сред избирателите\", твърдят правозащитниците.\"Голос\" припомня, че за голяма част от жителите на Русия телевизията е сред основните източници на информация. Сега, по време на кампанията, \"телевизорът има решаващо влияние\" върху нагласите на повечето избиратели, изтъква организацията.Клиповете не са платени от избирателния фонд на Путин. Съответно \"Голос\" отправя молба към ЦИК \"публично да осъди\" случая, да разпрати разяснения до медиите и да задължи телевизиите нарушителки да предоставят на другите кандидати безплатен ефир \"по същото време на денонощието и в същия обем\".По БТА", "date": "2018.01.17", "title": "Кремъл измисли как да вдигне избирателната активност"}
{"url": "https://offnews.bg/offtopic/62-gradusa-e-v-naj-studenia-grad-v-sveta-fotoreportazh-673025.html", "text": "Добре дошли в Оймякон, селото, в което на учениците им е позволено да ходят на училище, докато температурите навън не достигнат - 52°C.Далечното сибирско градче в Якутия, Русия, се счита за най-студеното населено място в света и понякога се случва термометърът да покаже температури под - 60°C.Тази година студът е толкова голям, че превръща миглите на хората в ледени висулки. Местната метеорологична станция регистрирала -59 ° C, но електронен термометър потвърдил, че градусите са паднали до - 62°C. Той дори спрял да работи, след като стигнал до тази цифра.През 20-те и 30-те години на ХХ век Оймякон е била междинна спирка за пастири на северни елени, които минавали оттам, за да напоят стадата си.В опитите си да принуди номадското си население да остане в този студен град, съветското правителство по-късно превръща мястото в постоянно селище. През 1933 г. в селото е записана температура от -67,7°C, приета като най-ниската в Северното полукълбо.Снимки: BoredPanda", "date": "2018.01.17", "title": "-62 градуса е в най-студения град в света (фоторепортаж)"}
{"url": "https://offnews.bg/obshtestvo/bez-bob-i-leshta-na-antonovden-medena-pitka-goni-bolestite-672924.html", "text": "Православната църква почита днес Преподобни Антоний Велики. Имен ден празнуват Антон, Антония, Андон, Тончо, Донка и Дончо. Името е римско по произход и означава \"безценен, неоценим\". 83 634 българи черпят за имен ден днес, съобщи НСИ. Св. Антоний е роден около 251 година след Христа в Египет, родителите му били заможни. Той бил на 20 години, когато майка му и баща му починали и му оставили богатството си и грижата за по-малката му сестра. Антоний раздал своето имущество и поверил сестра си на един девически дом, след това започнал подвижнически живот.Светецът прекарал 20 години в пълно усамотение в пустинята. При него идвали много болни и страдащи хора, с които той беседвал и ги лекувал. Когато Антоний умира, той е погребан на тайно място. По-късно мощите му са открити и тържествено пренесени във Виена.В народния календар Антоновден се празнува за предпазване от болести. Нарича се още Лелинден, както народът ни нарича чумата. Затова Антоновден и Атанасовден се честват като празници на ковачи и железари.Повече за житието на светеца можете да прочетете тук.", "date": "2018.01.17", "title": "Без боб и леща на Антоновден, медена питка гони болестите"}
{"url": "https://offnews.bg/obshtestvo/novo-reshenie-za-star-problem-lihvotochkite-shte-se-naslediavat-673052.html", "text": "Със 174 гласа \"за\" и само два \"въздържал се\" депутатите приеха на първо четене промени в Закона за уреждане правата на граждани с многогодишни жилищно-спестовни влогове. Вносители са депутатите от Обединени патриоти Александър Сиди, Йордан Йорданов и Христиан Митев.Законът е създаден през 91-ва година и многократно е удължаван срокът за компенсиране на гражданите. Днес 55 хил. българи чакат компенсации. С напредване на годините в сериозните намерения на държавата да изпълни закона, тъй като средствата за компенсиране все недостигат, пишат в мотивите си депутатите.В промените има няколко ключови неща - отново ще се удължи срокът, а лихвоточките вече ще могат да се наследяват. Това ще стане официално, ако законът бъде приет и на второ четене.БСП подкрепиха предложението на \"Обединени патриоти\", но с условието, че измененията трябва да минат през сериозни дебати между двете четения, както и да мине през комисия.Антон Кутев от БСП заяви от парламентарната трибуна, че удължаването на срока звучи като правен абсурд, тъй като няма как да се удължи срок, който е изтекъл.\"Заради изключително ниската цена, при която се осребяват лихвоточките част от техните собственици занемариха търсенето на правата си, още повече, че мнозина от тогавашните спестители вече са възрастни хора\", пишат вносителите в мотивите.", "date": "2018.01.17", "title": "Ново решение за стар проблем: Лихвоточките ще се наслeдяват"}
{"url": "https://offnews.bg/ikonomika/finansist-depozitite-v-banka-mogat-da-se-okazhat-s-otritcatelni-lihvi-673060.html", "text": "Депозитите могат да се окажат с реална отрицателна лихва заради ръста на инфлацията, предупреди пред БНР главният икономист на Уникредит Булбанк Кристофор Павлов. Според него през 2018-а година кредитите и за бизнеса, и за домакинствата, ще продължават да поевтиняват, но догодина заради цените на храните и горивата инфлацията ще се ускори.Лихвите по депозитите тази година ще се запазят на много ниско равнище, обясни Павлов.Според Кристофор Павлов през 2017-а икономиката ни се е представила много добре, а за тази година той прогнозира растеж от 4,4%.За следващата 2019 г. той очаква ръстът да се забави леко, но да остане над 4%.", "date": "2018.01.17", "title": "Финансист: Депозитите в банка могат да се окажат с отрицателни лихви"}
{"url": "https://offnews.bg/protesti/burgazlii-izlizat-na-protest-sreshtu-zamarsiavaneto-na-vazduha-673032.html", "text": "Мирен протест срещу замърсяването на въздуха в Бургас организират днес в морския град. Инициативата за него идва след редица подадени в последните седмици сигнали за неприятни и задушливи миризми.Въпреки че от институциите уверяват, че няма доказателства за системно замърсяване на въздуха, мнението на гражданите е друго. Една от неприятните миризми, която в последните седмици се усещаше почти всяка вечер в Бургас, е на нефтени отпадъци или нефтени продукти. Основно това се случва след 22 ч., коментира един от организаторите на протеста Стоян Грозев. Искаме да покажем, че такъв проблем съществува Грозев. Показателна е и статистиката на Районната здравна инспекция, която, обаче, е едва до 2014 ч. Тя сочи ежегодно завишаване на броя на хората със заболявания на дихателната система – от 8731 за областта през 2012 г. – до 11 698 през 2014 г. През последната година, в която е публикувана статистиката, тези болести са сред водещите. От тях страдат и 52% от децата до 17 години. Другият организатор, Стефан Петров, посочва, че е нужен контрол и върху самите контролиращи качеството на въздуха институции. Затова ще бъде поискано Община Бургас да закупи стационарни измервателни уреди, които да бъдат раздадени на граждани – доброволци. И тези уреди, и апаратурата на институциите да измерват и ФПЧ <2,5, формалдехид и изоцианати. Сред исканията, които ще бъдат формулирани на протеста са и големите предприятия, като „Лукойл“ и „Кроношпан“ да бъдат задължени да закупят подобни уреди и да публикуват онлайн данните от тях. Междувременно, от „Кроношпан“ информираха, със съобщение до медиите, че при последните планови проверки, няма констатирано превишаване на нормите от тяхна страна.Протестът ще се проведе пред Община Бургас, с начален час 11. Мястото и времето му са избрани умишлено, тъй като в това време ще заседава постоянната комисия по екология към общинския съвет.", "date": "2018.01.17", "title": "Бургазлии излизат на протест срещу замърсяването на въздуха"}
{"url": "https://offnews.bg/sviat/dnes-e-uchreditelnoto-sabranie-na-novia-parlament-na-katalunia-673046.html", "text": "Парламентът на Каталуния ще се събере днес за учредителното си заседание след извънредните избори на 21 декември в испанската автономна област.Законодателното събрание бе свикано от премиера на централното правителство Мариано Рахой, а не, както обикновено, от ръководителя на регионалното правителство. Причината за това бе член 155 от конституцията на кралството, активиран заради обявената през есента независимост от сепаратистките лидери на Каталуния.Задействането на тази конституционна норма позволи ограничаването на самоуправлението на региона, отстраняване на неговите ръководители и насрочване на нови избори.Във вота на 21 декември победи юнионистката партия \"Гражданите\", но сепаратистките партии запазиха абсолютното си мнозинство в 135-местното законодателно събрание. Все още не е ясно кой ще бъде избран за лидер на областта след като Карлес Пучдемон продължава да е в изгнание в Белгия.Снощи в Барселона отново имаше многохиляден протест на хора, настояващи Каталуния да се отдели от Мадрид.", "date": "2018.01.17", "title": "Днес е учредителното събрание на новия парламент на Каталуния"}
{"url": "https://offnews.bg/sviat/tramp-niama-psihicheski-problemi-no-mu-triabva-dieta-673045.html", "text": "Американският президент няма психически проблеми. 71-годишният Доналд Тръмп е показал отлични резултати на 3-часовите медицински тестове от лекаря на Белия дом Рони Джаксън в отговор на опасенията за душевното му състояние, обхващащи все повече хора.Президентът е поискал когнитивен тест, тоест проверка на познавателната способност, за да разсее спекулациите за душевното си здраве. Извършените изследвания биха открили симптоми на Болестта на Алцхаймер или други заболявания, отбеляза Джаксън. Все пак медикът има препоръки: диета с по-малко мазнини и фитнес. Президентът трябва да свали килограми, е заключил той. Известно е, че Тръмп обича да похапва висококалорична храна, включително пържено пиле, хамбургери и пържоли. Той няма навика да спортува.Проведените в петък медицински изследвания са първите, откакто Тръмп встъпи в длъжност. Резултатите от тях бяха оповестени снощи.Общо взето, цялостното състояние на президента е отлично, каза лекарят. Сърдечната му дейност е нормална, а доброто му здраве се дължи на въздържанието от алкохол и тютюн през целия му живот, смята д-р Джаксън.Лекарят похвали \"изключително добрите гени\" на президента и неговата голяма енергичност и издръжливост. Той подчерта, че Тръмп спи по 4-5 часа на денонощие.", "date": "2018.01.17", "title": "Тръмп няма психически проблеми, но му трябва диета"}
{"url": "https://offnews.bg/evropa/borisov-predstavia-dnes-prioritetite-na-balgarskoto-predsedatelstvo-na-673047.html", "text": "Премиерът Бойко Борисов ще представи днес в Европейския парламент в Страсбург приоритетите на българското председателство на Съвета на ЕС.Приоритетите на българското председателство са бъдещето на Европа и младите хора; европейската перспектива и свързаност за Западните Балкани; сигурност и стабилност в силна и единна Европа; цифровата икономика и уменията на бъдещето. Предвижда се след представянето евродепутатите и Европейската комисия да изкажат мнения.В следобедните часове е насрочена съвместна пресконференция на премиера Борисов и председателя на ЕП Антонио Таяни. Предвидена е и двустранна среща на българския премиер и председателя на ЕП.", "date": "2018.01.17", "title": "Борисов представя днес приоритетите на българското председателство на Съвета на ЕС"}
{"url": "https://offnews.bg/sviat/kakvi-vaprosi-opredeliha-dali-tramp-e-psihicheski-zdrav-673053.html", "text": "На какъв тип въпроси е отговарял Доналд Тръмп в когнитивния тест, на базата на който лекарят на Белия дом заключи, че американският президент е психически здрав? Три примера публикува AFP днес, след обявяването на резултатите от 3-часовите тестове и медицински изследвания.Видно е с просто око, че те са по силите и на дете в детската градина.Например при единият от тях изпитваният трябва да посочи, че лъвът, носорогът и камилата са лъв, носорог и камила - дадени са снимки и се пита какви са тези животни.Друга задача е да се прерисува куб, а трета - да се посочи правилната последователност на буквите A, B, C, D и Е, като авторите са отбелязали, че A е първата, а E - последната, както и числата от 1 до 5.Дали е учудващо, че 71-годишният президент се е справил? Едва ли. И все пак лекарят казва: \"Той има невероятни гени и това е начинът, по който Бог го е създал\".", "date": "2018.01.17", "title": "Какви въпроси определиха дали Тръмп е психически здрав"}
{"url": "https://offnews.bg/politika/bsp-vnasia-vota-na-nedoverie-dnes-673018.html", "text": "БСП днес ще внесе в парламента вота на недоверие срещу кабинета на премиера Бойко Борисов заради корупция. Противно на очакванията, социалистите ще внесат вота сами, а не с ДПС.Миналата седмица лидерът на БСП Корнелия Нинова уточни пред журналисти, че една от причините за разграничаването е речта на Ахмед Доган пред елита на ДПС преди празниците. Доган заяви, че няма кой да управлява.\"Преди 6 месеца се явихме на избори с готова управленска програма, готови да спечелим изборите\", каза Нинова. Според нея не е правилно да се изчаква с внасянето на вота, само за да се запази стабилността и сигурността.\"За БСП сигурността и стабилността също са важни, но за нас несигурността идва именно от правителството на Бойко Борисов\", каза Нинова.", "date": "2018.01.17", "title": "БСП внася вота на недоверие днес"}
{"url": "https://offnews.bg/tenis/nadal-prodalzhava-uvereno-v-melbarn-673067.html", "text": "Световният номер 1 Рафаел Надал се класира за третия кръг на Откритото първенство на Австралия след победа с 6:3, 6:4, 7:6 (4) над Леонардо Майер от Аржентина.Това беше пета победа на испанеца над Майер в срещите помежду им, като по този начин той запази безгрешната си серия.Надал срещна по-голяма съпротива, отколкото в първия кръг, но бе стабилен в ключовите моменти и продължава напред след 2,39 часа на корта. Следващият му съперник е Дамир Джумур от Босна и Херцеговина.Бившата номер 1 при дамите Каролин Вожняцки от Дания пък се измъкна от невъзможна ситуация във втория кръг. Поставената под номер 2 в схемата датчанка спечели с 3:6, 6:2, 7:5 срещу Яна Фет.Тя обаче губеше с 1:5 в третия сет, но спаси два мачбола и спечели шест поредни гейма преди да стигне до победата.За място на осминафиналите Вожняцки ще спори с Кики Бертенс, поставена под номер 30, или Никол Гибс, която отстрани нашата Виктория Томова в първи кръг.", "date": "2018.01.17", "title": "Надал продължава уверено в Мелбърн"}
{"url": "https://offnews.bg/obshtestvo/dazhd-i-sniag-nosiat-poleditci-dnes-673029.html", "text": "Времето през сутрешните часове днес ще е почти тихо, с минимални температури между минус 6° и минус 1°. На много места в Горнотракийската низина ще се образува мъгла или ниска облачност.През деня от северозапад облачността ще се увеличава и вплътнява, показва прогнозата на НИМХ-БАН. Около обяд ще завали дъжд. До края на деня валежите ще обхванат цялата страна. В Предбалкана и високите полета на Западна България дъждът ще преминава в сняг. В северозападните райони ще остане опасността от поледици.Ще духа слаб юг-югозападен вятър, който вечерта ще се ориентира от запад-северозапад и значително ще се усили.Максималните температури ще са в широки граници: от 2-3° в северозападните райони и тези с трайна мъгла, до 12-14° на места в Източния Предбалкан и югоизточните райони.Атмосферното налягане е по-ниско от средното за януари; през деня още ще се понижава, а вечерта ще започне да се повишава.В планините ще духа умерен, по билата и откритите части – силен запад-югозападен вятър и с него температурите ще се повишат. Облачността ще се увеличава и около обяд ще започнат валежи от сняг, в ниските части – от дъжд. Максималната температура на височина 1200 метра ще е около 7°, на 2000 метра – около 0°.Над Черноморието облачността ще е значителна, с по-съществени разкъсвания в часовете преди обяд. Вечерта на места ще завали дъжд, предимно слаб. Максималните температури ще са от 8-10° в северните, до 12-14° в южните райони. Температурата на морската вода е около 8°. Вълнението на морето ще е 2 бала.", "date": "2018.01.17", "title": "Дъжд и сняг носят поледици днес"}
{"url": "https://offnews.bg/obshtestvo/bez-voda-v-chasti-ot-gorna-bania-i-kazichene-673015.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Заради подмяна на уличен водопровод на ул. 758, кв. „Горна баня“, се налага спиране на водоподаването от 9:00 до 21:00 часа на ул. „Гръстниче“, ул. 758, ул. 759, ул. „Николай Хрелков“. Във връзка с подмяна на уличен водопровод на ул. „Янко Ангелов“, с. Казичене, се налага спиране на водоподаването от 9:00 до 19:00 часа на кв. „Видните“. ", "date": "2018.01.17", "title": "Без вода в части от Горна баня и Казичене"}
{"url": "https://offnews.bg/temida/deloto-za-atentata-v-sarafovo-zapochva-po-sashtestvo-673048.html", "text": "Делото за атентата в Сарафово започва по същество. Очаква се да бъдат разпитани свидетели, които са били на летището по време на терористичния атентат.Атентатът бе извършен на 18 юли 2012 година, когато камикадзе се взриви до автобус с израелски туристи на паркинга на летище \"Сарафово\".Загинаха петима туристи и шофьорът - българският гражданин Мустафа Кьосов. 38 души бяха ранени.Обвиняемите са Мелиад Фарах (с австралийско и ливанско гражданство) и Хасан ел-Хадж Хасан (с канадско и ливанско гражданство). Те са обвинени, че са помогнали на атентатора Мохамед Хасан Ел Хюсейни да извърши нападението.Двамата се издирват.На 19 декември 2017 г., след няколко поредни отлагания, заради нередовно призоваване и неявяване на всички пострадали израелски граждани, Специализираният съд даде ход на делото за атентата на летище Бургас и насрочи открито заседание за 17 януари.", "date": "2018.01.17", "title": "Делото за атентата в Сарафово започва по същество"}
