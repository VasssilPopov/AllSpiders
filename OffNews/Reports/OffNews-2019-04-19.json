{"url": "https://offnews.bg/ikonomika/shef-v-api-hvarli-ostavka-sled-obvinenieto-che-e-obsluzhval-trejs-701621.html", "text": "Членът на УС на Агенция Пътна инфраструктура Дончо Атанасов е подал оставка.Все още не е ясно дали министърът на регионалното развитие и благоустройството Петя Аврамова я е приела.Преди ден прокуратурата повдигна обвинение срещу Атанасов и още 6 души за катастрофата край Своге, при която загинаха 20 души.Според държавното обвинение той и доскорошният шеф на АПИ Светослав Глосов не са изпълнили служебните си задължения, за да набавят облага за строителната компания \"Трейс\", която е ремонтирала пътя Своге - Нови Искър.Атанасов и Глосов са с мерки за неотклонение \"парична гаранция\" в размер на 10 000 лева.", "date": "2019.04.19", "title": "Шеф в АПИ хвърли оставка след обвинението, че е обслужвал Трейс"}
{"url": "https://offnews.bg/tehnologii/kompiutarna-igra-mozhe-da-pomogne-za-vazstanoviavaneto-na-notr-dam-701607.html", "text": "Компютърна игра може да помогне за възстановяването на Нотр Дам. Компанията за разработка на видео игри Ubisoft е изследвала в детайли в продължение на 14 месеца архитектурата на известната катедрала за разработката на една от своите игри.Сега дружеството е готово да помогне за възстановяването на храма, който пострада сериозно при пожар на 15 април.За разработката на Assassin's Creed Unity дизайнерите на Ubisoft са направили впечатляващи проучвания, включващи изключително подробни архитектурни детайли от интериора и екстериора на катедралата.Някои от тях са променени в играта, но въпреки това от гейминг компанията са категорични, че опитът от проучванията им биха могли да са от полза за реконструкцията на историческата сграда.Освен с дигиталния си модел на Парижката Света Богородица, Ubisoft ще помогне и с пари. Компанията дарява половин милион евро на фонда за за реставрация на катедралата.  След пожара в Нотр Дам от Ubisoft обявиха, че играта им Assassin's Creed Unity ще е безплатна до 23 април, за да могат хора от цял свят да се насладят на красотата на Нотр Дам в цялост. ", "date": "2019.04.19", "title": "Компютърна игра може да помогне за възстановяването на Нотр Дам"}
{"url": "https://offnews.bg/112/blagotvoritelna-izlozhba-za-toni-701620.html", "text": "На 20 април 2019 от 18:00 ч. в камерната зала на Студентски дом се открива благотворителна изложба „За Тони\" от студенти на Националната художествена академия – живопис, графика, рисунка и скулптура.Събират се средства за Тони Костов, на когото му е поставена диагноза остра лимфобластна левкемия. В момента Тони е в Германия, където се налага спешно да му бъде извършена трансплантация на костен мозък.Необходимата сума е 220 000 евро и остават 100 000 лв. Цялата сума, събрана от закупените произведения ще бъде преведена по сметката на Тони. Всеки може да остави и символична сума и да си тръгне с рисунка.Повече информация за събитието и дарителската сметка може да намерите тук:", "date": "2019.04.19", "title": "Благотворителна изложба \"За Тони\""}
{"url": "https://offnews.bg/112/chovek-e-zaginal-pri-padane-na-ograda-vav-voenno-podelenie-v-haskovo-701624.html", "text": "Един човек е загинал, когато ограда на бивше военно поделение в Хасково се е срутила, предава бТВ. Инцидентът е станал към 18:30 часа. Стената е паднала заради силния ватър, който е духал, се смята засега.Смята се, че загиналият е случаен минувач по тротоара на улицата до стената.Въпросната ограда пада за втори път. Първият подобен инцидент е станал преди няколко години. ", "date": "2019.04.19", "title": "Човек е загинал при падане на ограда във военно поделение в Хасково"}
{"url": "https://offnews.bg/kultura/izgriavashtite-zvezdi-na-industrialnoto-tehno-ayarcana-i-ossian-idvat-701600.html", "text": "На 26.04.2019 г., във \"Фабрика 126\", Стамина ще ни представят за пръв път в България италианецa Ayarcana (Anthony Arcana) и британецa Ossian (Ossian Arnold), които ще направят удължен back-to-back DJ сет.Те не са от дълго време на международната сцена, но бързо трупат популярност заради уменията и отличителното си индустриално звучене. Ayarcana записва за лейбъли като Grounded, Haven, Omen Recordings. Двамата имат релийзи за PLS.UK, а Ossian, заедно с Ansome, който е добре познато име в тези среди, създават лейбъла South London Analogue Material (SLAM). За него издават имена като Manni Dee, Joe Farr, Peryl и др.Ayarcana, Ansome и Ossian правят впечатляващи лайв сетове, с които доказват уменията си да творят твърдо, безкомпромисно и агресивно индустриално техно. Освен това, трябва да се признае, поведението им на сцената те изпълва с енергия.У нас ще ни зарадват с удължен back-to-back DJ сет, а през останалото време ще се наслаждаваме на Dimitar Georgiev, Cardioactive и Markov - резидентите на Стамина.У нас електронната музика и по-точно техното, сякаш отново е на мода и се появяват все повече организации и клубове, които целят да вдъхнат живот в своята концепция и да утолят жаждата за този тип нощно забавление. За съжаление, част от тях остават в сянка, докато по-комерсиалните привличат публиката. Но популярността не винаги е гаранция за качество. За тези, които търсят качествена музика, приятелска обстановка и чист професионализъм в едно парти, нека ви представя Стамина (Stamina).Стамина дебютира на нашата сцена на 11.11.2017 г. и още от самото начало показва ясно концепцията си. Нещо ново, донякъде нестандартно за българаската сцена, но със сигурност - добро. Че и повече от добро. Истински рейв, с всичките си прекрасни качества, на който посетителите са по-скоро семейство от колкото просто публика. До сега Стамина успяха да спечелят сърцата на много сериозни ценители на техното, но несъмнено заслужават повече. Те винаги влагат цялата си душа в това, което правят, но за тях ще говорим по-подробно следващ път.Засега - датата е 26.04, мястото е Фабрика 126, а събитието не е за изпускане!", "date": "2019.04.19", "title": "Изгряващите звезди на индустриалното техно Ayarcana и Ossian идват у нас на парти на Stamina"}
{"url": "https://offnews.bg/politika/bsp-edno-i-sashto-e-litceto-koeto-stoi-i-zad-ginka-varbakova-i-zad-701623.html", "text": "Едно и също е лицето, което стои и зад Гинка Върбакова, и зад \"Еврохолд\". Сменихме паравана, който ще бъде лицето на сделката, а отзад съдържанието остана същото. Aз съм убеден в това, заяви депутатът от „БСП за България“ Таско Ерменков на пресконференция в централата на партията.\"Според публичната информация за „Еврохолд“ те нямат никакъв опит в управлението на електроенергийни системи. Преди всичко работят в застрахователния, лизинговия и банковия сектор. Тяхната финансова стабилност е доста съмнителна, защото за 2017 г. имат отчетени 17 млн. лв. загуба. Имат осигурени 10 човека, според НОИ“, твърди Ерменков.БСП винаги е била против необоснованите искания за увеличаване на каквато и да било цена, особено на жизнено важни стоки и услуги като електроенергията, каза още депутатът, като акцентира, че има искане на НЕК за повишаване на цената с над 50%.Това искане за пореден път показва, че правителството на ГЕРБ и ОП, начело с Министерството на енергетиката, което е принципал на НЕК, са в основата на непрофесионалното управление на енергийната ни система. Няма как да си обясним по друг начин това, че за миналата година имаме над 3.5 терават часа продадена електроенергия от водните централи на НЕК, на базова цена, което реално е довело до загуба на компанията от около 200 млн. лв, твърди Ерменков.Като представител на гражданските организации, които вече пета поредна година организират всички протести пред Комисията за енергийно и водно регулиране, бих желал да ви информирам, че във вторник, от 11 часа организираме граждански протест пред КЕВР, обяви кандидатът за евродепутат от листата на „БСП за България“ Велизар Енчев.Той призова \"гражданите на София да протестират от името на всички български граждани, които се намират под енергиен терор.\"Енчев уточни, че протестът се организира от Съюз на пенсионерите 2004, Гражданско движение „Социална солидарност“ и Федерация на потребителите.Ще имаме среща с председателя на комисията Иван Иванов, на който ще връчим протестна декларация, като ще информираме и посолството на Чехия в България за последващи действия, каза още Велизар Енчев.", "date": "2019.04.19", "title": "БСП: Едно и също е лицето, което стои и зад Гинка Върбакова, и зад Еврохолд"}
{"url": "https://offnews.bg/politika/koia-stabilnost-na-saunite-i-personalnite-asansiori-na-mizernite-do-701630.html", "text": "\"Коя стабилност - на сауните и персоналните асансьори, на безнаказаността, на мизерните доходи и емиграцията, на топящото се население?\"Това заяви президентът на България Румен Радев в интервю за \"Панорама\" пред БНТ в отговор на въпроса дали националният ни интерес в момента е запазване на стабилността или промяна на статуквото.Радев коментира и изказването на премиера Бойко Борисов, според което се била готвела \"пълзяща диктатура\" и президентът искал повече правомощия:\"Властта в момента е г-н Борисов и няма как един диктатор да бъде извън управлението и в същото време да бъде диктатор. Освен ако г-н Борисов не се възприема като опозиция на самия себе си и на своето управление и иска по някакъв начин да се дистанцира от собственото си управление.\"Държавният глава посочи сметките извън България и офшорните компании като основния враг на органите в страната в борбата с престъпността. Той даде като пример за тежкото положение у нас и ерозията на доверието в държавата, скандала със купуването на апартаменти от политици на преференциални цени, както и отклоняването на държавни средства за собствена изгода. Това е проблем, засягащ държавната сигурност.\"Обхватът на този скандал надхвърля далеч обикновените имотни сделки, и рефлектира пряко върху доверието в политическата класа и институциите. Той уронва държавността. Той уронва и нашия имидж навън и вече се шири и по световните медии. И ако някой трябва да отговаря, това са най-вече управляващите днес. Да отговарят на въпроси как са придобити средствата за закупуване на луксозни жилища, за елитно образование на деца, по какъв начин са купувани. И аз мисля, че това са твърде наивни призиви, че виждате ли, това била някаква политическа атака в навечерието на изборите, че вече трябва да спрем, защото всичко е приключило, някакви измислени морални стандарти и оставки. С това приключваме и виждате ли, това бил някакъв битовизъм и ние трябва да го забравим, да говорим за Европа. Напротив, ако искаме най-сетне да бъдем нормална европейска държава, трябва „апартаментгейт“ да има последствия. Защото аз не искам да истеризирам проблема, но този „апартаментгейт“ носи в себе си мощен заряд на негодувание и на непримиримост на хората, най-сетне това може да катализира дълго заприщвани процеси. Това е за мен вододел и оттук нататък зависи накъде ще тръгнем – дали ще останем общество, тънещо в политически разгул, корупция, бедност и безпътица, на фона на останалите европейски държави, или ще поемем по пътя на правовата държава, проспериращото общество, нов стил на управление и нов политически морал, където полиците ще разчитат и ще живеят само от заплата.Затова „апартаментгейт“ е исторически шанс. Най-сетне имаме реакция и то реална, на медийни публикации, на обществен натиск, и трябва да се продължи нататък. Не само да се изкарат всички тези несъответствия на политиците, доходи, разходи, придобиване, но идва следващ етап според мен – сметките навън, в офшорни компании, и това е голямото предизвикателство според мен към всички т.нар. оторизирани органи. Защото медийните публикации ги изпревариха по отношение на имотните далавери. Ако сега ги изпреварят по отношение на сметките и на имотите навън, какво правим с тези органи? Аз съм убеден, както и мнозинството български граждани, че ние имаме от какво да се притесняваме. Не само сметки и офшорни транзакции, но и големият проблем – имоти у нас и зад граница, фирми у нас и зад граница, на името на подставени лица. Ето всичко това трябва да се разкрие и да се разследва\", заяви Румен Радев.Той коментира и обвиненията, че самият той е закупил евтино жилище на специална цена:\"Искам да е абсолютно ясно, че аз не колекционирам и не заменям апартаменти. Имам само едно жилище и то е придобито, много преди да вляза в политиката, не е в „Гео Милев“, а е в „Редута“. И мога да докажа всеки един лев. Но аз мисля, че това са отчаяни опити на властта да приравни имотните проблеми на управляващите с жилищата на всички българи, да изкара, че всички са маскари и по този начин да размие собствените си безобразия. Да, придобил съм жилище от фонда на Министерство на отбраната в Пловдив и то чак като полковник, командир на авиобаза, на цени определени от държавата и еднакви за целия вход – от старшината до полковника. Сега ще търсим сметка на Министерство на отбраната защо е имало жилищна политика и от хилядите военнослужещи, които са закупували на тази определена от държавата цена? Няма нищо общо между социалната политика на Министерство на отбраната и забогатяването от власт.\"", "date": "2019.04.19", "title": "\"Коя стабилност: на сауните и персоналните асансьори, на мизерните доходи и емиграцията?\""}
{"url": "https://offnews.bg/izvan-terena/nadarena-reporterka-izchervi-legendata-nedved-701618.html", "text": "Тежки минути изживя легендарният чешки халф и настоящ вицепрезидент на Ювентус Павел Недвед.Шефът на \"бианконерите\" се изчерви и смути на няколко пъти по време на интервю, което му взе чешката журналистка Бара Бурдова, която води предаване за сънародниците й в Серия А.Бурдова се появи в доста смело деколте, което силно притесни носителя на Златната топка на \"Франс Футбол\" за 2003 година.Атрактивната дама обича да провокира със смело облекло, а в миналото си се е занимавала професионално със спорта флорбол, който е близък роднина на хокея.", "date": "2019.04.19", "title": "Надарена репортерка изчерви легендата Недвед"}
{"url": "https://offnews.bg/politika/kmetat-na-dobrich-shte-e-chlen-na-sds-ama-drug-pat-701617.html", "text": "Кметът на Добрич Йордан Йорданов стана член на СДС, обяви в сряда вечерта пресцентърът на синята партия.От \"Раковски\" 134 се похвалиха, че във Варна, по време на среща със симпатизанти на кандидатите на СДС за евродепутати, Йорданов е заявил желание да стане член на СДС. Той е областен координатор на Движение България на гражданите и беше избран за кмет на Добрич като кандидат на  Реформаторския блок.В четвъртък по обед обаче Йорданов побърза да опровергае съобщението на пресцентъра на \"Раковска\" 134, че се е влял в редиците на СДС.Член съм на ДБГ и на Реформаторския блок. Радвам се, че от СДС ме подкрепят и сме обединени в Реформаторския блок. Радвам се, че ме чувстват като член на СДС, коментира той пред Дарик радио - Добрич.Ако бях изявил такова желание, щях да съм първият, който да го обяви. Аз не съм направил такова нещо. Член съм на ДБГ, повтори и днес кметът.Г-н Йорданов не е подавал оставка - той все още е член на ДБГ и е областен координатор на нашата партия, коментира пред Телевизия Добрич Нивелин Радичков, общински председател на ДБГ.СДС: Кметът на Добрич смени позицията си на 180 градуса за по-малко от 24 часа\"С изненада прочетохме, че кметът на Добрич се отрича от заявеното в сряда, 17 април желание, да стане член на СДС. Още повече, че инициативата за разговори в посока присъединяване на Йордан Йорданов към СДС, които се водят от няколко месеца, беше негова\" - реагираха днес от пресцентъра на СДС.\"Йордан Йорданов присъства в морската столица на среща на актива на СДС от областите Варна, Добрич, Шумен и Търговище с кандидатите на партията за евродепутати. На пресконференцията, в която г-н Йордан Йорданов също участваше, в присъствието на регионални и кореспонденти на централни медии, председателят на СДС обяви желанието на кмета на Добрич да стане член на партията, което последният не опроверга в своето изявление пред медиите на същата пресконференция, непосредствено след изказването на председателя на СДС\" - твърдят от \"Раковски\" 134.Смяната на позицията на г-н Йорданов след по-малко от 24 часа ни разколебава сериозно в нашето убеждение, че той е последователен и принципен политик. СДС вече два пъти декларира подкрепа за него на предстоящите местни избори. СДС няма нужда от подкрепата на кмета на Добрич, но кметът на Добрич има нужда от подкрепата на СДС. Очевидно е обаче, че той още не е готов за нея. Не разбираме отказа от довчерашното му желание да стане член на СДС, но уважаваме решението му да остане в ДБГ. Пожелаваме му успех на местните избори през есента, с подкрепата на неговата партия, коментираха още от централата на СДС.", "date": "2019.04.19", "title": "Кметът на Добрич ще е член на СДС, ама друг път"}
{"url": "https://offnews.bg/drugi/lavina-v-skalistite-planini-na-kanada-ubi-legendi-v-katereneto-701627.html", "text": "Канадските Скалисти планини взеха 3 от най-големите имена в катеренето. Давид Лама, Хансйорг Ауер и Джес Роскели загинаха, след като бяха затрупани от лавина на 16 април.Планинските служби събщават, че алпинистите се опитали да повторят маршрута M16 на връх Хоуз (Howse Peak). Той е с височина от 3295 метра и се намира в канадската провинция Алберта в Националния парк Банф.Върхът, към който са поели катерачите, е описван от управата на парка като \"отдалечена и изключително трудна цел, със смесени скални и ледени маршрути, изискващи напреднали алпийски и катерачески умения\". Избраният от тримата маршрут рядко се използвал, споделя специалистът по безопасност Стив Холеци по време на пресконференция. По думите на Холеци, който е сред спасителите, прелетели с хеликоптер над местността, лавината е била достатъчно силна, за да унищожи цяла сграда.Сигнал за изчезването на алпинистите е пристигнал във вторник вечерта. В сряда е започнало търсене с хеликоптер, което за съжаление, е завършило с неуспех. Спасителите са открили следи от паднали лавини и част от катерачен инвентар, но не и тримата мъже.Те са небезизвестни с постиженията си през последните години. В края на месец октомври 2018 г. Давид Лама направи премиерно и соло изкачване на хималайския шестхилядник Лунаг Ри.В края на месец юли Хансйорг Ауер от своя страна също регистрира соло постижение, което прибави към актива си – първо изкачване на западната стена на Западния Лупгхар Сар в планината Каракорум.През 2000 г, когато е на 20, Джес Роскели се превръща в най-младия американец, който изкачва Еверест. Постижението той осъществява с баща си – Джон Роскели.", "date": "2019.04.19", "title": "Лавина в Скалистите планини на Канада уби легенди в катеренето"}
{"url": "https://offnews.bg/kultura/trima-dushi-v-edin-spektakal-za-otshelnichestvoto-slepotata-i-viara-701610.html", "text": "С 12-годишния Валентин Петров, който влиза в ролята на Лука - племенника на св. Иван Рилски, режисьора Петринел Гочев и Петко Койчев -директор на Габровския драматичен театър \"Рачо Стоянов\", разговаряме за отшелничеството, слепотата и вярата.Как реши да се запишеш в театрална школа?Обичам да гледам театрални спектакли, което разпали желанието ми да се занимавам с нещо подобно. Научих за детската театрална школа „Котешката къща“ към Габровския театър и разбрах, че там е много забавно и приятно. Отидох на кастинг и бях приет. Започнахме с другите деца бавно и постепенно да изграждаме колектив. Родителите ми също бяха доволни, че ще пренеса „сценичните изяви” там.Къде е по-страшно - на сцената или на контролно?Аз нямам проблеми в училище, но контролните винаги са страшни. Те крият „неизвестни”, докато на сцената всичко е игра и забавление. Листът на контролното гледа начумерено, докато погледите в театъра са доброномарени.Трудно ли ти беше да научиш толкова дълъг текст и то на диалект?Всеки е добър в нещо – един в спорта, друг в математиката, трети в химията, а аз с лекота запомням дълги текстове. Мама бе така добра да ме „натиска” до научаване на последния ред. В началото беше трудно, особено докато играя на сцената. Затова получавах помощ от режисьора Петринел Гочев, който беше изключително търпелив. На първата репетиция работихме последния ми монолог, а аз бях научил първия. След това научих последния, ала отново работихме друг монолог. Така наваксвах, а на следващата репетиция ме очакваше поредният друг текст. В крайна сметка обаче се справих. За диалекта ми помогна езиковият специалист на спектакъла Александър Ильов. Домашните понякога ми се налагаше да пиша зад сцената.Как си представяше св. Иван Рилски преди и какво се промени след участието ти в представлението?Като при всяко дете образът, който изниква при споменаването на някой Светец, е този от иконите и учебниците. Благодарение на представлението научих, че е живял в пещера в Рила. Разбрах, че хората са вярвали в неговите способности да лекува и помага. Научих и за срещата му с цар Петър. Чувствам, че докосвайки се до неговия персонаж, съм се докоснал до самия Иван Рилски. Спектакълът провокира в мен желанието да посетя Рилския манастир и това направих с моето семейство.Светците екшън герои ли са или са обикновени хора?Иван Рилски е един обикновен човек. Той е вярвал в Бог, искал е хората да бъдат добри и честни. Това, което го различава от другите, тогава и сега, е неговата доброта и искрено желание да помага.Какво би искал да виждат повече хората около себе си?В спектакъла става ясно колко сляп е българинът за нещата около себе си. Вярвам, че хората имат способността да видят доброто около тях, но трябва просто да го пожелаят. Всеки трябва да се научи да оценява благородните постъпки.Какво за теб е Великден?Това е празник, който събира семейството и се свързва с традицията на боядисаните яйца и сладките козунаци.Историята и вярата през призмата на обикновените хора – това ли е гаранцията за истинност?Не. Виждането на „обикновените“ хора за тези области на човешкото знание и опит не могат да бъдат гаранция за достоверност. Да се отрича необходимостта от задълбочени знания, които превръщат незнаещия в знаещ, е доста безотговорна позиция и когато човек действа от тази гледна точка, последиците са често разрушителни. Но в сблъсъка на „обикновения” човек с Живата история и Живата вяра, с действието им в живота, се ражда една истина и това е истината на сетивата. Да усетиш с тялото си Историята и Вярата е непостижимо за който и да е кабинетен изследовател. Едно свидетелство за живия живот от първа ръка, когато е откровено, може да отвори очите ни за неподозирани измерения на живота. В Библията има едно изречение – „Страшно е да попаднеш в ръката на Живия Бог“. Доста близо е същинското преживяване на нещата. Да четеш за историческа битка е едно, да си вътре и да се опитваш да оцелееш, прерязвайки гърлото на някой като теб, който също иска да оцелее и би направил същото с теб, е друго. Да четеш как някой е нахранил пет хиляди души с две риби и пет хляба е едно – звучи като приказка, но да си последнияТ от тези пет хиляди и да си видял как хлябът се множи пред очите ти - друго е.Как се е променила връзката ни с Бог през вековете?Не случайно описваме Бог като Отец, Баща, даже не баща, защото обръщението „Отче“ има умалителен характер – като Тате. Учените хора в църквата твърдят, че неговото отношение не се е променило. Той е самият източник на любов. Като неизменен баща. Такова отношение не може да се прекъсне. Човек може да се разведе, да се откаже от приятелство, но няма как да премахне родството с родителите си, нито пък родителите с децата си. Ето така е и с това отношение – не може да изчезне. Можем да го отричаме, да го заплюваме, да се опитваме да злоупотребяваме с него, или да нехаем и да си мислим, че това не е част от нас – това е било през вековете, сега също. Но родството не се руши от настроения и хипотези. То е.Как носим кръста си – гордо или с вайкане?Според това как виждаме кръста. Ако ни се струва огромен и тежък, се вайкаме. Ако е лек и удобен, си мълчим. Честно казано, не знам как другият човек преживява една или друга част от живота си. Аз доста се тръшкам и роптая срещу някакви неща, несправедливости, отнети права и любов, но честно казано това са детинщини. Крайно време е да порасна и да спра. Истината е, че всеки ден се събуждам и лично мое решение е по кой път да хвана – ако реша мога и да не се помръдна от леглото. Така със сигурност тежест няма да има, а кръстът ще остане подпрян на стената и няма да тежи на никого.Отшелничеството на Св. Иван Рилски винаги е будило полемики. Според Вас то ли е единственият път към светостта?Честно казано, не съм участвал в такива спорове. По-скоро то не интересува хората извън Рилския манастир. За мен беше голяма изненада да намеря този материал и чрез него се възпламени интересът ми към Светеца. А самите истории не се занимават с него, а с хора, които са се сблъскали с този странен човек. Толкова са живи тези разкази, толкова истински парчета от живота има в тях, че аз по-скоро се преживявам като един от тях, като уплашен и неможещ да се справи с факта на чудото, отколкото като последовател на Светеца. А за светостта – не знам, дали това е цел на някой. Може би целта е да преминем някак през живота така, че да останем чисти от разрушителността на злото и смъртта, а по пътя някои от нас постигат светостта.Самият Вие сте преживели отшелничество от театъра и то за 7 години – едно важно библейско число. Катарзис, или само дълбоко поемане на дъх беше този период?Не възприемам този период така. Правенето на театър може да бъде доста приятно занимание. В края на краищата става дума за игра, изкуствата са умела игра, каквато не е самият живот. Там нещата са доста по–истински. В живота едно дете се ражда наистина, един човек наистина си отива, една любов наистина се случва, или една лъжа наистина помита всичко. Просто се уморих от тази игра - театъра. Междувременно ми се роди още едно дете, строих нов дом, обичах, мразех, лъгах и казвах истината - важни неща. После реших да направя едно представление, а човек лесно се пристрастява към източниците на удоволствие. Човек обича да играе, дори неосъзнато. Просто аз осъзнавам това. Е, и част от хляба си изкарвам по този начин.За какво още сме слепи?Не обичам да говоря от името на много хора. Тези обобщения винаги изключват някого и са неверни, дори да приличат в думите си наистина. В момента наистина виждам много лошо. Опитвам се да свиря на пиано и трудно виждам нотите, малките знаци, петолинието се раздвоява и виждам лъжливи линии. Мисля, че точно по този начин губя реална представа за живота, виждам фалшиви врагове, или герои, пропускам съществени събития в живота си, или не успявам да се вслушам в хармонията на любовта, която е около мен. Но както казва Апостол Павел – един ден ще прогледнем и ще видим всичко ясно. Чакам този ден!Какво е за Вас Великден?Аз съм християнин и за мен Великден има същото значение, като за всички християни – Възкресението на нашия Господ, Иисус Христос.ПЕТКО КОЙЧЕВРанена ли е все още българската култура и заличими ли са белезите?Времето заличава всички белези. Години наред обаче политиката на държавата беше неясна по отношение на културата. В опитите си да намерим подходящия вариант за финансиране, загубихме много натрупан опит, загубихме една изградена култура в публиката ни. Сега, разбира се, нещата се променят, според мен театърът започва период на възход и репертоарите на голяма част от държавните културни институти го доказват, но и не само. Наличието на много групи и организации, занимаващи се с култура, но в частния сектор, показва, че интересът към културния продукт расте, но все още сме в началото.Недооценяването или оцеляването е по-страшно за един творец?Оцеляването е задължително, но оценяването е нещо, което дава криле на твореца. Кое е по-страшНото... не знам, всеки лично определя за себе си, но едно е сигурно, за да твориш трябва да си жив.Според зрителите - представлението е смело, въздействащо, многопластово и изключително. Какво е то според Вас?Според мен е всичко това, което зрителите са определили. Аз бих допълнил, че „За Първото българско царство: Отшелника” е напомнящ спектакъл. Напомня ни, че не сме сами, че има една божествена сила, на която трябва да се опрем.Погълна ли спектакълът сцената на Народния театър, както бяха първоначалните опасения, или напротив – успя да го извиси?Сцената на Народен театър „Иван Вазов” ни извиси. С Божията помощ успяхме да развълнуваме и да „пренесем” публиката хиляда години назад, само за да открие, че тогава нещата не са били много различни от сега. Тук е моментът да благодаря на екипа на Народния театър и лично на директора – Мариус Донкин, за поканата и помощта, която ни оказват.Как реагира публиката на смелостта на спектакъла?13 прекъсвания с аплодисменти по време на самия спектакъл, няколко биса, развълнувани очи, сълзи и без да преувеличавам огромно вълнение. За мое щастие, това вълнение го има и в очите на публиката в по-малките градове. След гастрола в Карлово и Ловеч, една част от хората ни чакаха и искаха да споделят мнението си с екипа. Това е смисълът – да си тръгнеш от един спектакъл с нещо – добро настроение, тема за размисъл, определена емоция и т. н.Гостувате вече на няколко сцени извън Габрово. Какво предстои?На спектакъла му предстои да пътува, за да го видят повече хора. А в театъра сега се работи върху текста на Антон Страшимиров – „Свекърва”. Отново режисьор е Петринел Гочев. Предстои и другият режисьор Васил Дуев да започне работа. Той е част от трупата на Габровския театър и направи два спектакъла в рамките на този сезон при нас – „Истината или се осмеляваш” и „Начало на спектакъла” - авторска постановка, компилация от негови текстове и класически произведения. Първоначалната идея беше да създаде спектакъл за 27 март, който да изиграем веднъж, като поздрав за публиката в Габрово. Интересът към постановката беше голям и това ни накара да премислим. Сега на Васил Дуев му предстои да поработи още малко върху „Начало на спектакъла”, защото с него откриваме Международния фестивал на комедийния спектакъл – Габрово’19. Това ще е 11-то издание на фестивала, чийто домакин е Габровският театър. Месец май е фестивален месец в града и ще насочим голяма част от енергията на екипа в осъществяването на фестивала, това е и времето на Габровския карнавал. Селекционер на Международния фестивал на комедийния спектакъл тази година е Мирела Иванова, която е драматург в Народен театър „Иван Вазов“.За какво още сме слепи?За много неща, но все повече ослепяваме за себе си...Какво е за Вас Великден?Почивка... Шегата настрана – време за най-близките ти хора, време за себе си, време за размисъл и Възкресение.", "date": "2019.04.19", "title": "Трима души в един спектакъл - за отшелничеството, слепотата и вярата"}
{"url": "https://offnews.bg/temida/prof-ognian-gerdzhikov-i-sega-mozhe-da-se-tarsi-otgovornost-na-trim-701605.html", "text": "\"И сегашната уредба позволява да се търси отговорност на \"тримата големи\" - председателят на Върховния касационен съд, на Върховния административен съд и на главния прокурор. Кадровият орган - Висшият съдебен съвет - може да се самосезира, да направи предложение за смяна, за търсене на отговорност. Това вече съществува\", коментира професорът по право в Софийския университет, бивш председател на Народното събрание и служебен министър-председател  пред БНР. Той бе потърсен за мнение, след като новоназначеният на мястото на Цецка Цачева министър на правосъдието Данаил Кирилов (доскоро депутат от ГЕРБ и председател на правната комисия в парламент) предложи чрез законови промени да се въведе механизъм за предсрочно освобождаване на \"тримата големи\" в съдебната система.\"Вероятно Данаил Кирилов е имал предвид да се разработят по-детайлни правила... Не мога да бъда категоричен дали се налага такова детайлизиране на наредбата, или не\", добави Герджиков.Той потвърди, че в момента в страната се чувства \"остър недостиг, дефицит на справедливост\", че има великолепни съдии, но не всеки е такъв:\"Съдебната система трябва да помага на обществото. Това е може би най-чувствителната област на правната регулация, тъй като хората са най-чувствителни на темата справедливост. Изпитва се остър недостиг, дефицит на справедливост и една от причините се търси в съдебната система. Понякога твърде се демонизира съдебната система. Аз познавам десетки великолепни съдии, великолепни професионалисти и високо морални хора, но, разбира се, не може това да се каже за цялата съдебна система и оттам и проблемите\".Абсолютно вярно е, че съдебната система е жертва на политически интереси - потвърди бившият служебен премиер.\"Известно е, че има хора от политическата върхушка, които се опитват да подчинят съдебната система. Така е било вероятно винаги - повече или по-малко отчетливо. Въпросът е съдебната система да е имунизирана срещу такива опити за вмешателство, тъй като точно там най-малко се търпи то и е много обществено укоримо вмешателството, което води до несправедлив процес\".Предстоящия избор на нов главен прокурор на мястото на Сотир Цацаров проф. Герджиков коментира с думите, че е нормално господстващата политическа класа да се старае да избере подходящ за нея. \"Въпросът е той да бъде професионалист, морален, високо морален\", подчерта професорът.", "date": "2019.04.19", "title": "Проф. Огнян Герджиков: И сега може да се търси отговорност на 'тримата големи' в съдебната система"}
{"url": "https://offnews.bg/obshtestvo/skok-na-parnoto-mezhdu-3-i-108-iskat-ot-toplofikatciite-701622.html", "text": "Топлофикациите са поискали цените на енергията им да бъдат повишени в диапазоните между 3 и 108 процента, предаде БНР. Сред основните причини за това са поскъпналите въглеродни емисии, които се налага топлофикациите да заплащат.Дружеството в Габрово, което оперира с въглища, е поискало рекордното поскъпване от 108%, а ТЕЦ-овете в Русе, Перник и Сливен, които също работят на въглища, са поискали увеличение от 48, 32 и 11 процента респективно.Работещите на газ дръжества във Велико Търново и София са поискали увеличение с 88 и 3 процента. По-долу може да видите поисканите цени и увеличения в проценти във всички топлофикации.Предстои Комисията за енергийно и водно регулиране да обсъди исканите увеличения и да реши с колко да поскъпни енергията, въпреки че по всичко личи, че тя най-вероятно няма да се съгласи да вдигне цените толкова много.", "date": "2019.04.19", "title": "Скок на парното между 3 и 108% искат от топлофикациите"}
{"url": "https://offnews.bg/futbol/ogranichavat-dvizhenieto-v-tcentara-zaradi-derbito-tcska-levski-701615.html", "text": "Столичната дирекция на вътрешните работи предприема всички необходими мерки за охрана на обществения ред и безопасност на движението в столицата във връзка с предстоящата футболна среща от първа професионална лига между отборите на ЦСКА и Левски на 20 април (събота) от 17:15 часа на националния стадион \"Васил Левски\".Преди, по време и след провеждане на спортната среща полицейските служители ще следят за опазването на обществения ред и за недопускането на инциденти на територията на града.На изградени контролно - пропускателни пунктове в района на спортното съоръжение полицаи ще извършват щателна проверка на всички посетители на футболния мач. Предприети са стриктни мерки за недопускане на посетители, които имат наложена съдебна забрана за посещение на спортни мероприятия. Малолетни ще се допускат на територията на стадиона само с пълнолетен придружител и предварително попълнена декларация, която може да бъде изтеглена и от интернет.Униформените ще следят за недопускане на зрители във видимо нетрезво състояние, както и за носене на забранени предмети и вещи /огнестрелно оръжие, пиротехнически изделия, ножове, палки, боксове, бутилки, в това число и парфюми и чадъри/. Ангажимент по охраната на спортната среща имат частни охранителни фирми, чиято задача е да следят за опазване на реда на територията на стадиона по време на провеждане на срещата. При дейността си те ще бъдат подпомагани от полицейски служители, които ще се намесват при възникнала необходимост.Вратите за посетители ще бъдат отворени в 15.15 часа, добре е зрителите да се възползват от тази възможност, за да не се получи струпване пред входовете на стадиона в последния момент, призовават от СДВР. Напомняме, че на 7 август в Държавен вестник бр.65/2018 са обнародвани последните промени в Закона за опазване на обществения ред при провеждане на спортни мероприятия.Във връзка с провежданото спортно мероприятие, в следобедните часове е възможно е да възникне временно затруднение в движението в централната градска част.", "date": "2019.04.19", "title": "Ограничават движението в центъра заради дербито ЦСКА - Левски"}
{"url": "https://offnews.bg/obshtestvo/video-ot-mashtabnata-aktcia-sreshtu-alo-mafiata-u-nas-i-v-rumania-701616.html", "text": "Разбита е най-голямата досега група за „ало“ измами в България и Румъния- задържани са общо 30 души, участвали в схеми за измами за около 2 млн. лева.При акцията на полицията са проверени 17 адреса в Горна Оряховица, София и Румъния, иззети са 133 мобилни апарата и 137 сим карти.Задържаната група стои зад поне 2 големи измами в София - едната за над 400 000 лв., другата - за над 500 000 лв.Шестима от арестуваните са тарторите на организираната престъпна група, още толкова мулета, а останалите лица са така наречените „въртачи – телефонисти”.Голяма част от „ало“ измамниците са били в роднинска връзка, включително и „мулетата“, които са пренасяли парите от жертвите до групата.\"Предупреждават се хората, че полицаите не взимат пари, не трябва да сътрудничат. Но и вчера една госпожа до последно вярваше, че съдейства на полицията и е в такъв филм, че трудно може да я изкара човек\", каза Бойко Борисов.Прокуратурата и Министерството на вътрешните работи започват информационна кампания срещу телефонните измами, чиито жертви обикновено са най-уязвимите групи от населението.Ден след спецоперацията МВР публикува кадри от момента на арестите у нас и в северната ни съседка. Заместник главният прокурор Иван Гешев заяви, че след разбиването на операцията не е имало нито едно обаждане на „ало“ измамници от Румъния за България.", "date": "2019.04.19", "title": "Видео от мащабната акция срещу \"ало\" мафията у нас и в Румъния"}
{"url": "https://offnews.bg/litca/kak-umirat-nelegalnite-hora-v-sofia-701609.html", "text": "Продължаваме , имигрант с йезидско име от Ирак, починал в нощта между 1 и 2 март 2018 година в Центъра за кризисно настаняване на бездомни хора в кв. „Захарна фабрика“.При температури под -10 градуса Митран е намерен на „Ботевградско шосе“ най-напред от патрул на Трето районно управление. На място пристига и линейка. Паралелно с това сигнал за премръзнал човек е подаден и до мобилния екип на центъра за бездомни хора.„При неизяснени обстоятелства, неясно от кого точно, е решено Ребин да бъде предаден на мобилния екип, а не да получи спешна помощ. Той е бил в безпомощно състояние, на място е имало линейка, но въпреки това не е бил взет в спешен център. По чия преценка аз не можах да разбера. Предстои прокуратурата да изясни този въпрос. Докато са го качвали в буса на мобилния екип, линейката си е тръгнала“, разказва Радослав Стоянов от БХК, който проследява случая. Прокурорската проверка продължава и в момента.В центъра Ребин е в безпомощно състояние. Това е установено и от лекар, който всяка вечер преглежда настанените хора със здравословни проблеми. Повторно е повикана линейка, която имигрантът не дочаква.„Социалните работници твърдят, че е честа практика служителите на спешната помощ да не взимат бездомни, дори когато се отзовават по сигнал. Оставят ги там или ги оставят на мобилните екипи на центъра“, казва Радослав Стоянов.Така приключва животът на Ребин Митран – избягал от ИДИЛ, които убили майка му, озовал се в България, с психологически проблеми и алкохолна зависимост, без документи, „неуспешно интегриран“ и незаслужаващ болнична помощ.Щрихи от живота на нелегалните хораВъв втората част на историята на Ребин Митран ще се спрем няколко съпътстващи я съдби. Тези на други нелегални – хора без дом и документи, но с много и разнообразни проблеми.Човек, който помни Ребин с добро, е афганистанецът Саид Мохамеди. Запознават се по улиците около Женския пазар. Тогава Саид е на ръба на отчаянието. Той и семейството му са настанени Регистрационно-приемателния център „Военна рампа“ на Държавната агенция за бежанците. Ежедневно трябва да се справя с насилие между живеещите вътре в самия център и възможността да бъде ограбен и бит навън. Поради липса на статут за закрила не може да намери работа, а оттам и средства, с които да издържа майка си и по-малките братя и сестри.Седнал е на някакъв бордюр, когато някакъв човек, иракчанинът Ребин, идва и го пита какво му е. „Изненадах се, че някой ми говори на фарси“, спомня си Саид впоследствие. Ребин не може да намери работа на афганистанеца, но го води в солидарната кухня, където да помага и да може поне да взима храна за семейството му. Двамата стават нещо като приятели.„Той пиеше, но не беше лош човек. Имаше голяма добрина у него. Виждах го да проси пред джамията. „Дайте ми 1 лев, моля“. Изглеждаше мръсен, някои хора го удряха – и бежанци, и българи. Всеки път му взимах цигари и чай. Опитваше да ми целува ръцете, но за мен това не беше нищо“, спомня си Саид Мохамеди. Седмица след една такава среща разбира за смъртта на приятеля си.Самият Саид е носител на недописаната история на хиляди афганистанци, преминали през България в последните 4 години.Семейна трагедия на път за ЕвропаСаид пристига у нас през есента на 2016 година. Преди да напуснат Афганистан, той учи висше образование и работи в маркетингова компания в Кабул. Живее със семейството си в съседната източна провинция Каписа. Както в голяма част от страната, и тук присъствието на талибаните и други фактори правят насилието ежедневие. С баща му, майка му и още 6 негови братя и сестри тръгват към Европа и най-напред достигат Турция.Влизането от южната ни съседка в Европейския съюз им струва по 2000 долара на човек.„Първоначално мислехме да влезем в Европа през Гърция, през морето. Но трафикантът каза, че ще е опасно и предложи да минем през България. Каза, че ще е само 5 часа. Вървяхме през горите и планините, през джунглата, три дни и три нощи, без храна и без вода“, описва Саид влизането си в България. След границата в готовност ги чакат хора с коли, които да ги закарат до София.По пътя „през джунглата“ обаче бащата на Саид изпада в шоково състояние, вероятно от обезводняване. Казва на семейството си да го остави, но в крайна сметка успяват да го пренесат до мястото, откъдето ще ги откарат. Стигат до София, където ги оставят в някакво мазе.„Беше 4 или 5 часа следобед. Трафикантът каза, че ще доведе доктор до 7ч. вечерта. Не дойде. Обадих му се и попитах къде е докторът. Каза ми, че ще е при нас в 9ч. Това не стана. После ни заключиха в това мазе и ни казаха, че утре някой ще дойде, защото сега не могат да намерят никого“, разказва афганистанецът за първите си часове в София.Състоянието на баща му се влошава и Саид успява да разбие вратата на мазето. Стига до втора врата, по която отново започва да блъска. Идва възрастен човек, който не знае английски и явно е оставен да ги пази.„Възрастният човек се обади на трафиканта, който дойде и ми каза, че баща ми е жив, но е в кома и че ще може да го закара в болницата“, продължава Саид, който няма ясна представа в коя част на българската столица се развива действието.Пренасят баща му до колата на трафиканта, той се качва с него. Не отиват в болница. Закарва ги в някаква гора.„Влязохме в тази гора и аз го питах – защо не отиваме в болницата? Той ми каза – „Млъкни, чакам мой приятел да дойде. Баща ти вече е умрял. И теб ще те убием и всичко се приключва.“ Директно ми го каза, беше доста по-едър от мен човек. Аз се разплаках.“В крайна сметка никой друг не идва, а в един момент трафикантът, който според Саид бил българин, оставя него и баща му на някакво място в града. Афганистанецът успява да извика линейка от телефона на минувачка. Спешна помощ идва след 20 минути, а докторът му казва, че баща му отдавна е починал.Живот в БългарияУспява да се събере със семейството си в районното управление, като след 24 часа са препратени към „Военна рампа“. Към момента на този разговор през 2018 Саид живееше там от 1 година и 8 месеца. Той и семейството му получават отказ да им бъде предоставен бежански или хуманитарен статут в България, който опитват да обжалват в съда. През 2016 и 2017 молбите за убежище на хиляди афганистанци у нас масово са отхвърляни. Основание за това е, че въпреки размириците, страната официално не се намира във война.Първите преживявания на Саид в Европейския съюз са свързани с опитите да освободи тялото на баща си – няколкодневни обиколки по болници, морги и районни управления. Успява да го направи, след като търси помощ, включително финансова, от хора в джамията „Баня Баши“. Погребват го в смесено гробище до София, с голяма помощ и от любезна служителка на Червения кръст. Саид вече е глава на семейството си.В края на 2016 „Военна рампа“ е място, пренаселено със сирийци, афганистанци, иракчани и пакистанци. Жени и деца съжителстват с „много опасни хора“, по думите на Саид. „За една дума можеха те наранят или убият“, разказва той. Със сигурност средата е доста опасна за млади момичета, каквито са сестрите на Саид.Проблем има не само вътре, но и около лагера, където бежанците биват дебнати от хора, които вътре наричат „мафия“.„Групи от по 10 до 20 човека атакуват по двама-трима бежанци. Бият ни, взимат ни парите, телефоните. Мен на два пъти са ме нападали. Татуирани са, гологлави. От тях има бели, има и цигани. Смятам, че нападат бежанци, защото ако нападнат българи, то те могат да позвънят в полицията. Ние не можем.“Тази среда, преживяното на път за Европа и загубата на баща му, наред с отговорността да се грижи за още 7 души, отключват психологически проблеми у афганистанското момче. Описва ситуации, при които посред нощ става, крещи и блъска с юмруци стената в коридора на центъра.Различни травматични синдроми засягат голям брой жители на раздирани от война страни като Сирия, Йемен, Ирак и Афганистан. Най-уязвими са децата, но ужасът да си обграден от смърт и насилие, включително на близки, няма как да не засегне и хора в 20-те и 30-те им години като Ребин или Саид. Някои губят ума си, някои се обръщат към алкохола, някои отговарят на насилието с насилие.„Бих останал в България“Макар първоначално да не намира сигурност тук, през 2018 Саид твърдеше, че би живял у нас, ако му дадат документи. След първоначалния шок, през 2017 и след това успява да намери две временни работни места, подходящи за чакащи статут. Посещава Варна, Балчик, Пловдив. Участва с епизодична роля във филм на режисьор-афганистанец, сниман в София, за която му дават 50 лева.В рамките на престоя му обстановката в лагера на „Военна рампа“ също така се успокоява и той става един от отговорниците на своя етаж. Познава се с всички, включително с персонала и полицаите.Нищо от това обаче не помага на него и семейството му да получат официална закрила в България. Статутът им е отказан и на две съдебни инстанции. В момента се намират в Босна и Херцеговина, като крайната им цел е Германия. В Сърбия Саид прекарва 5 дни в болница заради психологическите си проблеми. Казва, че в Босна не може да си намери работа и че в България е бил по-добре. Тук му се струва подходящо място за бизнес, веднъж човек да се установи.„От всички лоши ситуации ми идваше много нагорно. Сега съм по-добре – мисля за други хора, намирам какво да правя, за да помагам. Надявам се в лоша ситуация и на мен някой да ми помогне. Искаше ми се Ребин някой да го беше завел в болницата, да го беше приютил, да му помогне. Той беше добър човек – на мен ми помогна, когато нямах работа. Ако имаше кой да му помогне, той можеше да е много повече“, казва Саид Мохамеди от Афганистан за своя починал в София приятел.Финал в „Захарна фабрика“В края на тази история се връщаме към едно от местата, където Ребин Митран от Ирак търси приют и помощ и където в крайна сметка умира – Центъра за кризисно настаняване на бездомни хора в „Захарна фабрика“. Тук принципно не е място за бежанци, а българското гражданство и личната карта са задължително условие за прием, с което обаче се допускат компромиси.Всяка нощ през астрономическата зима центърът предлага подслон и скромна вечеря на около 160 души, какъвто е капацитетът му. Намира се в сградата на община „Илинден“. Близо до нея е гниещият труп на Захарната фабрика, около която някога е създаден и едноименният квартал.Днес в тази най-стара част от него цари сюреалистично усещане. Олющените жилищни сгради едновременно са населени и изглеждат сякаш никой не е припарвал до тях от десетилетия. Зелените ивици между жилищните блокове не са обект на строителен интерес, какъвто биха били другаде в града. Тук не би се появил „Златен век“. Центрове за бездомни, наркомани и други нелегални хора се намират на такива места, защото другаде жителите се вдигат на протести.Градинките, тесните улици и централната алея с пейки приютяват социално многообразие – възрастни жени, млади семейства с детски колички, компании от здрави български момчета в анцузи, наркомани и пияници с блуждаещ поглед, неконтролирана популация от улични кучета.Коридорите на старата сграда и луминисцентното осветление в центъра създават усещане за изоставена болница. Реално скоро е имало ремонт, като служителите се оплакват от отношението на самите обитатели – показват две продънени легла и счупени кранчета в тоалетните и баните, които били в „изрядно състояние“ преди „сезона“. Топла вода все още тече. Чаршафите се сменят.През деня хората трябва да се връщат в другия си дом – улицата, но някои остават с благоволението на социалните работници. В този ден тук са останали един циганин в инвалидна количка и баба Ленче – заспала жена, която на прозореца над себе си е подредила оцет, олио и други необходимости.По думите на директора Йорданка Темелкова, основното предизвикателство за центъра не е подобряването на условията, а самите посетители.„Те са много сложни хора. По някакъв начин са изгубили дом, контакт с близки, живеят на улицата години наред. Когато се опитваме да ги социализираме, невинаги успяваме“, казва Темелкова, която оправдава „сложното“ положение при по-възрастни и хора с увреждания, но не и при по-младите бездомници в работоспособна възраст и физическо състояние.Според Темелкова общината „прави и невъзможното“ хората да са обгрижени достатъчно добре – в студените месеци им дава легло, вечеря, закуска и лекарски преглед всяка вечер. Постоянна медицинска помощ няма, психологическа не се предлага. При нужда се вика полиция или спешна помощ.Пред БХК и свои познати в социалната кухня починалият тук преди година Ребин Митран твърди, че в центъра е преживявал насилие и принуда, а е станал и свидетел на убийство. В комитета и кухнята е имало и други такива оплаквания от бездомни хора. Основно Ребин се оплаквал от служител на центъра, който преди това бил сред настанените, а после упражнявал насилие върху други бездомни и ги карал да му купуват марихуана.Бившият директор Пепи Джуренов казва, че Ребин е бил особено тежък случай – приемали го, въпреки че нямал каквито и да е документи и защото не искал да отиде в имигрантския център на „Военна рампа“. Понякога са го гонили, защото е пиян. Не отрича, че инциденти между настанените са възниквали (разбира се – не и убийство), но изтъква, че при ниските заплати е невъзможно да се намерят достатъчно служители.Темелкова, която поема управлението през следващия сезон, казва, че няма проблеми с бюджета. Налага се обаче, за да бъде окомплектован персоналът, все още да се наемат бездомни хора – практика, на която тя „не е фен“. И която се дължи на липсата на желаещи да работят там.По думите на Темелкова, не оставят никого в студа, дори да няма документи, за което честата причина била, че човекът ги е продал. Тази зима има един смъртен случай в центъра – възрастен човек, за който в предишни вечери няколко пъти е викана спешна помощ, но явно не бива приет в болница.„Някои от години живеят на улицата, нямат личен лекар, тотално са неглижирали здравето си. Имаше човек, който никога не е имал лична карта. Живее си със зеления паспорт отпреди време“, дава пример Темелкова.Около 6 часа вечерта, когато през март вече се мръква, бездомните започват да се събират пред центъра и да чакат да влязат. След края на месеца няма да имат тази възможност. Горе ще получат вечеря – една супа и малко хляб. Притежанията им са събрани в найлонови торби, които носят. По пътеките през „Захарна фабрика“, посока общината, се стичат всякакви – повечето мургави, има от онези баби с брада и мустаци, има типове, които си говорят сами, има млади момичета и момчета, които вече нямат зъби и здрав вид, има и хора, които не знаят български.Да се озовеш в тази ситуация е комбинация от обстоятелства – някои имат видими здравословни, в това число и психологически проблеми, които ги правят несъвместими с „нормален“ живот. Някои имат зависимости. Някои са нямали родители, повечето нямат никакви близки. Има такива, които са загубили близките и работата си и след това са попаднали в сегашната си ситуация.Те съществуват в този кризисен център, на няколко километра от центъра на града, по тротоари, подлези и канафки, на практика – в паралелна вселена. Паралелната вселена на нуждаещите се, но недостатъчно легални хора. Веднъж попаднали в нея, по-голям изглежда шансът да умрат там, отколкото да се измъкнат.", "date": "2019.04.19", "title": "Как умират нелегалните хора в София"}
{"url": "https://offnews.bg/medii/dir-bg-za-vtora-poredna-godina-razdava-nagradi-za-chista-zhurnalistika-701619.html", "text": "За втора поредна година OFFNews.bg е партньор на Dir.bg в конкурс за чиста журналистика.За да направим крачка напред към промяната, трябва да се върнем стъпка назад към истината. Това е посланието на колегите от най-големия български уеб портал Dir.bg, които организират за втора поредна година конкурса Web Report.Мисията на конкурса е да извади на показ качествената, почтена и отговорна журналистика у нас.Всички публикации, които ще бъдат одобрени за участие, трябва да са написани на правилен български език, да гарантират за достоверността на информацията чрез препратки и цитиране на оригиналните източници и да посочват своя автор.Категориите на конкурса са: Общество, Икономика, Култура и изкуство, Технологии и иновации, Истински истории.Във второто издание на Web Report са добавени и два нови жанра, без които съвременната дигитална журналистика би била невъзможна - фото- и видеорепортаж.Наградата за всяко първо място в категория е парична премия в размер на 1000 лева.Журито на конкурса ще отличи най-добрите фото- и видеопубликации със специални награди от 1000 лева.Срокът за изпращане на материалите е 31 май 2019 г. Адресът, на който можете да ги изпращате, е: webreport@webreport.bgПълната информация за Web Report можете да откриете на сайта на конкурса: Процесът по оценка на материалите ще бъде максимално прозрачен и независим -членовете на журито са изявени журналисти, редактори и професионалисти с дългогодишен опит в медиите. Сред имената са Владимир Жеглов (Основател на Dir.bg и почетен председател на журито), Миролюба Бенатова (журналист, Нова ТВ), Ваня Николова (журналист, сценарист), Яна Пеловска (Управител на Център за развитие на медиите), Христо Христов (Изпълнителен директор, \"Нетинфо\"), Владимир Йончев (Гл. редактор,  ), Илияна Захариева (Директор \"Корпоративни комуникации\", А1), Георги Минев (Гл. редактор, Money.bg), Илия Вълков (журналист, \"Клуб Z\"), Евгени Димитров (Основател на агенция \"Булфото\").Основната цел на конкурса е да покаже, че създаването на добро съдържание в българския уеб и от българските медии е възможно и трябва да се превърне в приоритет на средата.Генерални партньори на конкурса са A1, \"Филип Морис България\", \"Дънди Прешъс Металс\". Генерални медийни партньори на инициативата са Българско национално радио и Българска национална телевизия. НДК е стратегически партньор на събитието.", "date": "2019.04.19", "title": "Dir.bg за втора поредна година раздава награди за чиста журналистика"}
{"url": "https://offnews.bg/zdrave/te-sa-nad-80-godishni-i-vse-oshte-rabotiat-na-smeni-v-bolnitca-701625.html", "text": "Д-р Петра Дрянкова сяда зад волана и подкарва колата си от квартал \"Южен\" в Пловдив до МБАЛ \"Св. Мина\". В болницата тя се качва на четвъртия етаж и поема смяната си в Детското отделение. Приема деца, назначава лечение, проследява неговото изпълнение, отчита изследвания, издава епикризи, изписва лекарства, дава указания на родителите, следи за работата на сестрите. Д-р Дрянкова дава и нощни дежурства. Въпреки че вече е на 81 години.Нощните дежурства не са никак редки, защото лекарите в Детското отделение на тази общинска болница са само четирима. А неотдавна 32 медицински сестри подадоха предизвестие за напускане заради твърде ниските заплати - под 600 лева. Заплатите на санитарките бяха само с 20 лева по-ниски (те са назначени на минимална работна заплата, която на 1 януари 2019 бе вдигната на 560 лева). Понеже и други болници с подобен бюджет се разбунтуваха, в края на февруари бе обявено, че кабинетът отпуска 30 милиона лева за увеличение на възнагражденията им. Така че сестрите останаха. Засега.Само в Пловдив има 272 лекари на възраст над 70 годиниЛекарите от \"Св. Мина\" не участваха в протеста. Но д-р Дрянкова се включи - в знак на подкрепа. Заплатите на лекарите в тази общинска болница също не са високи - всички са под 1000 лева. Но повечето от тях са пенсионери. И парите им стигат, защото получават и пенсии. Само с пенсията си обаче те не биха могли да се справят. И затова продължават да работят.Броят на практикуващите лекари в България в пенсионна възраст е доста висок. И ниските пенсии са една от основните причини за това. Според справка на Българския лекарски съюз от края на 2016 година, застаряването на лекарите в България добива драматични измерения - през 2016 над 50% са били на възраст над 55 години, като една трета от тях са били над 60 години или в предпенсионна възраст. 8% от всички активно работещи лекари в страната пък са на възраст над 70 години. А медиците, които са под 30 години, са само 5%. Тези данни са тревожни. Днес ситуацията не се е променила особено.Оказва се, че д-р Петра Дрянкова е една от 2491 медици, които продължават да работят въпреки че са навършили годините за пенсия. В Пловдив, където работи тя, практикуващите лекари над 70-годишна възраст са общо 272 души. Българският лекарски съюз може би трябва да въведе още една възрастова графа в справките си. Защото д-р Дрянкова е надхвърлила не само 70-те, но и 80-те години.\"Ако остана вкъщи, сигурно ще умра\"Проф. д-р Борис Бойкинов също. Той дълги години завежда отделението по педиатрия в Университетската болница \"Св. Георги\" в Пловдив. Има огромен авторитет и е добре познат не само в Пловдив. Днес проф. Бойкинов продължава да работи на две места - в частната болница \"Медлайн\" и на половин бройка в \"Св. Мина\" в Пловдив. Неговата пенсия, за разлика от тази на д-р Дрянкова, е възможно най-високата, отпускана от НОИ. Тук финансовият мотив не е съществен. Друга е причината, караща го да продължава да работи. \"Ако остана вкъщи, сигурно ще умра\", казва 86-годишният професор.Но как се справят възрастните медици днес? Все пак двамата са завършили своето образование преди половин век. А през годините навлязоха нови технологии, в медицината имаше немалко революции.Д-р Дрянкова се пенсионира през 1993-та. Първоначално живее 15 години на село. Но малко след това е принудена да се върне на работа, тъй като в живота ѝ се появяват извънредни разходи. \"През цялото това време не съм спирала да чета, да следя новостите\", казва тя. Когато се връща на работа преди пет години, първо се сблъсква с компютрите. По обясними причини до 1993-та не ѝ се е налагало да работи на компютър. Детската лекарка си записва прилежно всички указания, дадени от колегите, репетира на сухо у дома и когато застъпва първото си дежурство след дългата пауза, вече знае как да се справи. Днес тя пише сама епикризите, а вкъщи има лаптоп, от който научава последните медицински новости. \"Не ми тежат нощните дежурства\", казва д-р Дрянова. \"Не мога да спя в отделението, винаги съм нащрек\", добавя тя.Проф. д-р Бойкинов още помни с подробности първите си години в болницата в Устово - днес квартал на Смолян. Не е забравил възрастните си колеги и всичко, което е научил от тях. \"Учил съм се и от стажантите, и от пациентите\", казва той. \"Една от най-големите грешки, които може да направи един лекар в контакта с пациента и близките му, е да дава безспорна наглед твърда прогноза. Няколко случая помня, в които големи специалисти от онова време отписваха деца, които впоследствие се оправяха\", казва той и добавя, че в такива случаи шокът у близките е огромен. \"Всяка болест протича в условията на различен организъм, с различно отношение, колкото и да е еднаква диагнозата, не можеш да кажеш със сигурност как ще се развие\", подчертава професорът. Той твърдо защитава тезата си, че теорията е важна, но много по-важна е практиката и многото пациенти. За него медицината е изкуство. Проф. д-р Бойкинов съжалява за днешното устройство на здравеопазването в България, което според него е стъпило на клиничните пътеки, правени не от специалисти, а от чиновници. Той не може да се примири с търговския характер на медицината в момента, но тъжно осъзнава, че това е реалността. Д-р Бойкинов много обича работата си и затова продължава да работи и днес.\"Докато посъбера някой лев за старини...\"\"Много обичам медицината\", казва и д-р Дрянкова. \"Обичам да помагам, да лекувам. Така се чувствам полезна. Децата ми пораснаха, съпругът ми почина преди 21 години, приятелките ми ги няма вече. Имам една котка у нас и... болницата.\" А колко още смята да работи? Д-р Дрянкова отоваря съвсем прагматично: \"Докато изплатя заема, който взех за ремонт на жилището ми и докато посъбера някой лев за старини...\"И все пак: любовта към професията и финансовият мотив не са единствените причини, поради които много възрастни лекари в България продължават да практикуват професията си. Не са никак малко онези, които го правят поради острия недостиг на медици в много райони на страната. Най-много лекари на възраст над 70 години практикуват в Силистра, Смолян, Търговище, Враца, София-област. ", "date": "2019.04.19", "title": "Те са над 80-годишни и все още работят на смени в болница"}
{"url": "https://offnews.bg/obshtestvo/valentin-zlatev-veche-ne-e-shef-na-lukojl-701626.html", "text": "Валентин Златев спира да бъде управител на клона на руския горивен гигант \"Лукойл\" в България от днес, след като от 2008 година досега той бе начело на компанията у нас. Вместо него длъжността ще изпълнява 44-годишният Булат Субаев, който преди това в продължение на 8 години е бил генерален директор на \"Лукойл ЦИЕ и Белгия\" - дивизията на \"Лукойл\" за Централна и Източна Европа, предава \"Медиапул\", цитирайки руски медии.Не е ясно какви са причините, довели до рокадата, но според източниците на българската медия причините са вътрешно разследване срещу Златев заради присвояване от негова страна на активи на дружеството в България. Той вече ще бъде само председател на контролния съвет на дружеството.Според \"Медияпул\", разследването срещу Валентин Златев започнало след публикация на  относно скандала с журналистите, които бяха арестувани, докато разследват \"Джи Пи Груп\" за схема за печелене на европроекти. В течение на журналистическото разследване са намерени имотни сделки на дружество, близко до Златев, което купувало евтино земя и после я продавало на \"Лукойл\" много по-скъпо, за да строи бензиностанции.По-долу, , може да прочетете разследването на \"Бивол\", което се говори, че е довело до отстраняването на Златев от позицията на шеф на \"Лукойл\" за България:Фирмата “Пи Ай”, зад която стоят офшорки, е собственик на земята и сградата на Черни Връх 59А, където се помещават офиси на “Джи Пи Груп” и множество консултантски фирми. “Пи Ай” обаче е в тесни отношения както с “Джи Пи Груп”, така и с “Лукойл България”, с която е въртяла съмнителни имотни сделки, пораждащи съмнения за източване на Лукойл – установи разследване на Биволъ по публични материали от Търговския и Имотния регистри.„Джи Пи Груп” АД не е собственик, а е един от наемателите в сградата на бул. „Черни връх” 59А – заявиха в специално прессъобщение от фирмата, която отрече и изнесените данни от Биволъ, че консултанти свързани с нея са замесени в тежки корупционни схеми с обществени поръчки и кражби на еврофондове.Компанията отрича също да е изнасяла и изгаряла документация свързана с европроекти, макар че такова твърдение никъде не е правено. Документите са изнасяни от сградата, на чийто адрес се помещават свързаните консултантски фирми „Рила Консулт“ ЕООД, „Европрограмконсулт“ ООД, „Ем Консулт Финанс“ ЕООД, „ЕС Енерджи Проджект“ ЕООД и „Лиан Консулт Сървисиз“ ЕООД и други.В процеса на разследване на това унищожаване на документи, Димитър Стоянов от Биволъ и Атила Биро от партньорския Rise Moldova бяха задържани край Радомир от полицията, оковани с белезници и освободени няколко часа по-късно след намеса на румънския консул. Това предизвика международен скандал, възмущение от правозащитни организации, публикации в най-големите световни медии и същевременно вкара темата за корупционната афера в българските медии, които преди това я игнорираха.Освен реакцията на “Джи Пи Груп”, в редакцията се получи и право на отговор от “Лукойл България” по повод споменаването на нейния управител и генерален директор Валентин Златев. В него се отрича всякаква връзка на Лукойл и Златев с “Джи Пи Груп”. Въпреки, че не ни стана ясно, защо физическото лице Валентин Златев не ни писа от свое име, а използва пресслужбата на компанията, публикуваме текста едно към едно в рубриката “Право на отговор”.Имотни връзкиПубличните данни обаче показват, че собственикът на сградата на Черни Връх 59А и на земята под нея е имал тесни бизнес отношения както с “Джи Пи Груп”, така и с Лукойл България.Собственик на земята и сградата е фирмата “Пи Ай”, която я придобива от “Лукойл България” през 2008 г. срещу 5 202 507 лв. Зад нея стои кипърската офшорка “Рилетто Холдинг Лимитид”, а по-рано, до 2014 г. Фирмата е била собственост на “Болкан Инвестмънт Енд Трейд” от Белиз. Телефоните и имейл адреса на “Джи Пи Груп” и “Пи Ай” са абсолютно идентични office@gpgroupbg.com.И двете офшорки са представлявани от гражданина на Черна Гора Владислав Попович, който има бизнес и в България. Името му се появява и в OffshoreLeaks като директор на компания. Тайната на собствеността на офшорките е грижливо скрита в кипърски адвокатски кантори и в скромните жилища на кипърски безработни.Това, което е явно, обаче, сочи към сериозни бизнес отношения с “Джи Пи Груп”. Пълномощник на Попович при покупко-продажбата на “Пи Ай” и съответно на сградата, е лицето Велизар Любенов Радев, който е съсобственик в “Джи Пи Строй” с един от акционерите и директор в “Джи Пи Груп” – Георги Василев.Връзката не е инцидентна, защото Радев е управител и на други фирми на “Джи Пи Груп” и “Джи Пи Строй”.Любопитно, (или закономерно?) е също, че Радев е съсобственик във фирмата “България Билдинг” ЕООД с Боряна Шехтова, съпругата на считания за наркотрафикант и подземен бос Христофор Амантадинис – Таки, както и управител на нейната фирма “Люлин Пропърти” ЕООД.Управителят на “Пи Ай” Владимир Кирилов Пилчев пък има бизнес отношения с един от собствениците на “Джи Пи Груп” Владимир Георгиев Житенски във фирмата “Агрохолд Инвест”. “Агрохолд” се казва и фирмата на Васил Златев Костов – баща на шефа на Лукойл Валентин Златев, но между двете няма видима формална връзка в Търговския регистър.“Пи Ай” печели милиони от имоти за бензиностанции на ЛукойлИмотният регистър показва, че в кратък период от време през 2008 г. “Пи Ай” е закупила многобройни имоти из страната, които тутакси е продала на “Лукойл България” за строеж на бензиностанции на многократно завишени цени. Всички сделки се случват след като “Пи Ай” плаща на Лукойл 5 милиона за сградата на Черни Връх 59А през март 2008 г.Така например, нива в Ботевградско е придобита от “Пи Ай” на 24.04.2008 за 110 000 лв., а месец по-късно е продадена на Лукойл България за 838 000 лв.В Горна Малина общината продава нива на “Пи Ай” на 05.12.2008 за 180 000 лв. На 09.12.2008 същата нива е продадена на Лукойл България за 1 448 534 лв.Подобен е случаят в Дряново, където общината продава имот на “Пи Ай” за 90 000 лв. На 18.07.2008, а четири дни по-късно същият имот е продаден на Лукойл за 1 186 473 лв. Това е и най-драстичната разлика в цената и вероятно голяма щета за общинския бюджет.Същият сценарий се повтаря в Добрич, Кюстендил, Левски, Пловдив, Провадия, Тетевен, Троян и Велинград. На практика бензиностанциите на Лукойл в тези градове са обогатили с десетина милиона предприемчивата “Пи Ай” и нейните офшорни собственици.Парче и за ЖитенскиВ Кюстендил, Провадия и Тетевен схемата е още по-интересна, защото там “Пи Ай” придобива имотите от “Кампанела” ЕООД. По това време фирмата е еднолична собственост на един от сегашните собственици на “Джи Пи Груп” – Владимир Житенски. В момента тя е прехвърлена на офшорка.В Тетевен “Кампанела” купува нива за 329 308 лв. На 25.02.2008, на 29.02.2008 я продава на “Пи Ай” за 1 530 151 лв, а на 10.03.2008 нивата е препродадена от Пи Ай на Лукойл България за 1 568 014 лв.В Провадия късметлията С.М. получава от “Кампанела” 713 408 лв. за нива от 18 декара на 01.04.2008. На 09.04.2008 имотът е продаден за 1 703 705 лв. на “Пи Ай”, а на 25.04.2008 Лукойл брои на “Пи Ай” малко повече – 1 786 032 лв.В Кюстендил “Кампанела” придобива нива от 4 декара от частни лица за 72 032 лв. На 04.04.2008, на 10.04 я продава на “Пи Ай” за умопомрачителните 944 000 лв., а на 15.04 “Пи Ай” прехвърля нивата на Лукойл за 985 500 лв.Плащат потребителите на горива, а акционерите на Лукойл губятИмотната схема всъщност прилича на източване на милиони от Житенски и офшорни собственици зад “Пи Ай” чрез предварително договорени имотни сделки.Управляващ на “Лукойл България”, която е продала имота на Черни Връх на “Пи Ай”, а след това е плащала на същата фирма за земята на бензиностанциите по десеторни цени и тогава и сега е Валентин Златев.Която и да е рационално управлявана компания би проверила цените на земите, които купува, както и предходните сделки за земята, от която се интересува, за да постигне най-добра цена. Такива са поне принципите на пазара. Ако обаче целта не е оптимизация на разходите, а източване на пари от фирмата, или пране на пари, описаните по-горе сделки имат смисъл.Надутите цени на земята, от които са се облажили Житенски и “Пи Ай”, на практика са платени от потребителите на горива в България, които волю-неволю през 2008 г. купуваха само и единствено производството на Лукойл.Сделките не се връзват и с декларацията от “Лукойл България” в правото на отговор до нашата медия, че “според корпоративните правила, изпълнители и партньори по големи проекти се избират чрез тръжни процедури и обикновено са сред предлагащите най-високо качество на изпълнението в своя бранш.”Интересен е и въпросът дали акционерите на Лукойл, сред които има и американски компании, биха одобрили такова разхищение на ресурсите на българския бранш на компанията.Отделно от имотните сделки, “Джи Пи Груп” е фирмата, която строи бензиностанциите на Лукойл. На какви цени става това и дали няма многократно завишени КСС (количествено стойностни сметки), подобно на цените на земята, няма как да се разбере, тъй като тези отношения не подлежат на вписване в публични регистри и са фирмена тайна.От разследването на аферата с консултантските фирми #ДжиПиГейт става ясно, че “Джи Пи Груп” и свързани с нея фирми са построили множество сгради и обекти, финансирани с европейски средства, като при строително монтажните работи са икономисвани материали и има доказателства за двойно остойностяване на КСС. Разликите, в полза на изпълнителя, достигат стотици проценти.", "date": "2019.04.19", "title": "Валентин Златев вече не е шеф на 'Лукойл'"}
{"url": "https://offnews.bg/bojni/boksiorka-ot-iran-s-risk-ot-arest-zaradi-boksov-mach-701486.html", "text": "Садаф Хадем, която стана първата жена от страната си, участвала на официален боксов мач, казва, че е отменила връщането си от Франция след победата си, тъй като е разбрала, че ще бъде арестувана. Иранката победи Ан Чаувин в аматьорски двубой в събота.Тя е планирала връщането си до Техеран със своя френско-ирански треньор тази седмица. Пред спортен вестник обаче казва, че вярва, че е обвинена в нарушение за задължителните ирански дрехи, тъй като се боксира по жилетка и шорти.Досега иранските власти не са потвърдили съществуването на заповед. Хадем се биеше в зелена жилетка и червени шорти с бял пояс - цветовете на националния флаг на Иран.24-годишната иранка е трябвало да се бие извън границите на Иран, въпреки позволението на иранските спортни власти. Причина за това е, че те са имали изискване, което е гласяло, че съдиите по време на мача, трябва да бъдат жени.Самата Хадем казва, че е очаквала да се завърне като герой. Вместо това, докато тя пътува до летището \"Шарл де Гол\" в Париж, заедно с треньора си Маджар Моншпиур, бивш шампион на Световната бокс асоциация в Иран, който също така е и съветник на френския министър на спорта, тя казва, че са разбрали за издадени заповеди за ареста им.\"Воювах се в законно одобрен мач във Франция. Но тъй като бях облечена с шорти и тениска, което е напълно нормално в очите на целия свят, аз обърках правилата на моята страна\", споделя спортистката.Тя посочва като причина факта, че не е носила хиджаб и е тренирана от мъж. Говорител на иранското посолство в Париж заяви пред агенция Ройтерс, че не може да коментира дали Хадем ще се сблъска с арест в Иран.В понеделник федерацията по бокс в Иран заяви, че не е организирала никакви срещи за жени и не е отговорна за индивидуалните боксьори. Но подчерта, че спортистките трябва да се съобразяват с иранските закони за хиджаб.Според иранското законодателство жените и момичетата на деветгодишна възраст, които се излагат публично без забрадка, могат да бъдат наказани с лишаване от свобода между 10 дни и 2 месеца или парична глоба.От иранските спортисти се изисква да покриват косата, шията, ръцете и краката си, когато се състезават.", "date": "2019.04.19", "title": "Боксьорка от Иран с риск от арест заради боксов мач"}
{"url": "https://offnews.bg/obshtestvo/eto-kak-se-vazstanoviavat-nadplateni-patni-taksi-v-turtcia-701614.html", "text": "По данни на турските митнически власти, предоставени на Генералното консулство на Република България в Одрин, в периода 11-13 април 2019 г. от повече 70 леки и тежкотоварни автомобили с българска регистрация са били надвнесени суми за неплатени в срок пътни такси на територията на Турция. Става въпрос за граждани и превозвачи, платили повече 1000 турски лири, обявиха от Министерството на външните работи.На 11 април 2019 г. в Турция, на излизане от страната на всички ГКПП беше въведена система на заплащане на неплатените пътни такси от МПС на територията на страната.Българските граждани, собственици и ползватели на автомобили, които имат съмнения, че са надплатили суми за пътни такси в този период, могат да подадат заявление за възстановяването им, като попълнят и подадат лично на Гише № 58 (Vezne) на ГКПП Капъкуле или изпратят на ел. адрес trakyaoburo@ticaret.gov.tr приложен формуляр.След получаване на формуляра от турските митнически власти ще бъде изчислен точният размер на надвнесената и подлежаща на възстановяване сума.Възстановяването на сумата ще се извърши по един от следните начини:Необходимият формуляр може да бъде изтеглен от интернет-страницата на Генералното консулство на Република България в Одрин на следния .", "date": "2019.04.19", "title": "Ето как се възстановяват надплатени пътни такси в Турция"}
{"url": "https://offnews.bg/politika/anna-aleksandrova-zamenia-danail-kirilov-kato-shef-na-pravnata-komisia-701588.html", "text": "Народният представител от ГЕРБ Анна Александрова бе избрана за председател на комисията по правни въпроси в Народното събрание. Александрова зае поста, тъй като досегашният председател Данаил Кирилов бе избран за министър на правосъдието след подадената от Цецка Цачева оставка вследствие на имотния скандал Апартаментгейт. На нейно място като член на правната комисия бе избран депутатът от ГЕРБ Александър Иванов. Александрова бе избрана и за член на комисията по взаимодействието с неправителствените организации и жалбите на гражданите.По професия Александрова е юрист и е изпълнявала длъжността заместник-кмет в Столична община, район Надежда. Тя е била  и главен юристконсулт в Министерството на отбраната (2006-2008 г.), по време на мандата на Тройната коалиция.За председател на комисията по енергетика бе избран досегашният ѝ заместник - народният представител от ГЕРБ Валентин Николов, след като Делян Добрев напусна парламента във връзка с Апартаментгейт в \"знак на солидарност\" със своите колеги, които подадоха оставки след съмнения в имотните им сделки. Димитър Бойчев бе избран за зам.-председател. За нейни членове бяха избрани Станислав Стоянов и Васил Цветков. Промени в състава бяха извършени и в Комисията по здравеопазването и тази по икономическата политика и туризъм, от която Александрова бе освободена, както и в Комисията за контрол над службите за сигурност, прилагането и използването на специалните разузнавателни средства и достъпа до данните по Закона за електронните съобщения.", "date": "2019.04.19", "title": "Анна Александрова заменя Данаил Кирилов като шеф на правната комисия"}
{"url": "https://offnews.bg/sviat/ruhna-stena-na-tcarkva-po-vreme-na-velikdenska-sluzhba-13-zaginaha-701594.html", "text": "Най-малко 13 души са загинали, много са били ранени при рухването на стена на петдесятна църква в Южна Африка в началото на служба за Великден, пише Би Би Си.29 души са отишли за преглед в болница след инцидента в провинция Квазулу-Натал.Говорител на местната полиция свърза трагедията с проливните дъждове в областта през нощта в четвъртък.Предната стена на Петдесятната църква на святостта рухнала в началото на дълга служба, която трябвало да продължи през целия уикенд и която била част от християнски великденски фестивал.", "date": "2019.04.19", "title": "Рухна стена на църква по време на великденска служба, 13 загинаха"}
{"url": "https://offnews.bg/futbol/pochetino-imitira-simeone-i-ronaldo-701593.html", "text": "Мениджърът на Тотнъм Маурисио Почетино повтори жестовете на сънародника си Диего Симеоне и мегазвездата на Ювентус Кристиано Роналдо. Аржентинецът беше на седмото небе след отстраняването на Манчестър Сити в 1/4-финалите на Шампионската лига след спектакъл със седем гола на \"Етихад\".47-годишният Почетино влезе в съблекалнята на \"шпорите\" и повтори неприличния жест на колегата си от Атлетико Мадрид Симеоне след победата над Ювентус с 2:0 в Мадрид. Тогава Симеоне се хвана за слабините пред феновете на съперника и след това обясни, че е искал да покаже, че отборът му има топки.В реванша Роналдо отбеляза три гола и отстрани Атлетико, като повтори жеста на Симеоне като отмъщение. Явно се задава нова мода в празнуването на инфарктни победи, щом и Почетино се зарази.Симеоне и Роналдо бяха глобени, но Почетино едва ли ще бъде таказан, тъй като , а не на публично място.", "date": "2019.04.19", "title": "Почетино имитира Симеоне и Роналдо"}
{"url": "https://offnews.bg/bojni/edi-harn-e-govoril-s-16-boksiora-za-mach-s-antani-dzhoshua-701590.html", "text": "Проумотърът на световния шампион в тежката категори по бокс Антъни Джошуа неуморно му търси съперник. Британецът трябваше да защитава титлите си на 1 юни в \"Медисън Скуеър Гардън\", Ню Йорк срещу Джарел Милър.Това обаче няма да се случи, след като американецът даде положителна допинг-проба и впоследствие Атлетическата Комисия отказа да му издаде боксов лиценз.\"Търся нов опонент на Джошуа. Буквално всеки може да получи възможност да се срещне с него. Има някои имена, които с нашите бизнес партньори от DAZN, Скай Спортс и Медисън Скуеър Гардън намираме за по- интересни от останалите.Нашата задача е да направим всичко възможно, за да убедим един от тях. През последните 24 часа проведох предварителни разговори с 16 боксьори от тежка категория, 10 от които не са свободни.Шоуто продължава. Ние дори не сме си и помисляли да отменим или пренасрочим за друга дата мача. Вече сме продали 17 000 билета, 10 хиляди фенове ще пристигнат от Великобритания. Какво анулиране? Такъв вариант дори не сме обсъждали\", каза Хърн.Припомняме, че Кубрат Пулев също е сред основните кандидати за двубой с Джошуа. Единствената пречка пред този двубой е желанието на британеца да проведе мача на територията на САЩ.Мач с Пулев отвъд Океана обаче е под огромна въпросителна, защото той е с временно спрян лиценз на територията на щата Калифорния заради заведеното срещу него дело за сексуално посегателство от репортерката Джени Суши, защитавана от адвокатката Глория Олред. Изслушването му е на 14 май. Дотогава няма да има лиценз, което ще утежни максимално преговорите.", "date": "2019.04.19", "title": "Еди Хърн е говорил с 16 боксьора за мач с Антъни Джошуа"}
{"url": "https://offnews.bg/drugi/majkal-dzhordan-se-pokloni-pred-tajgar-uuds-701591.html", "text": "Легендата на НБА Майкъл Джордан определи завръщането на прочутия голфър Тайгър Уудс, който триумфира за пети път на Мастърс-а, като \"най-великото в спорта\" и добави, че се е обадил лично на иконата, за да му честити успеха в Огъста.\"За мен, това е най-великото завръщане в историята на спорта\", заяви легендата на Чикаго Булс за The Athletic, цитиран от БГНЕС.Уудс прекъсна 11-годишна суша без Мейджър с великолепно представяне в най-престижната голф надпревара.На 43 години, Уудс изостава само от легендата Джак Никлаус, който на 46 триумфира за последно с Мастърса през 1986. Уудс има 15 Мейджъра и е на три от рекордьора за всички времена Никлаус, който е с 18. Само преди две години болките в гърба бяха толкова сериозни, че американецът си помисли, че може да не играе никога повече голф.\"Но той прие предизвикателството, промени стила си на игра и своя поглед върху нещата, до известна степен. Той се справи и емоционално, очевидно е, че вярваше в себе си. Но докато не започнеш да работиш наистина сериозно, ситуацията е трудна. Мисля, че той преодоля тежките моменти и сега е изпълнен с увереност.Смятам, че той ще спечели още големи титли. Трудно е психически, наистина. И после мислиш за физическите изпитания. Никой не знае на какво е способен Тайгър след този огромен успех\", каза още Джордан.", "date": "2019.04.19", "title": "Майкъл Джордан се поклони пред Тайгър Уудс"}
{"url": "https://offnews.bg/112/arest-za-agent-ot-spetcchastite-iskal-otkup-za-kraden-avtomobil-701592.html", "text": "За тежко престъпление е арестуван високопоставен служител от Специализирания отряд за борба с тероризма (СОБТ), стана ясно на национално съвещание на МВР. То бе организирано заради многобройните телефонни измами, а на срещата присъстваха и премиерът и главният прокурор.Арестът идва след кражба на скъп автомобил, за който късно в полицията е получен сигнал за поискан откуп. Органите на реда влезли в контакт с човека, подал жалбата. Парите за откупа били описани, знаело се е и мястото на размяната.По време на операцията е задържано лице, което отишло да прибере парите. „Вчера в СДВР е получен сигнал за искан откуп. Знаело се е мястото, където ще бъде проведена срещата. Водено е скрито наблюдение. Впоследствие жителката е отишла там. Лицето, което се е явило за разговор, е било задържано. Оказва се, че е служител на СОБТ. Задържано е с полицейска мярка. Извикахме командира на СОБТ, такава е нашата процедура, започваме проверка. Откуп за откраднат автомобил. Служителят е на ръководно ниво”, коментира главният секретар на МВР Ивайло Иванов.", "date": "2019.04.19", "title": "Арест за агент от спецчастите - искал откуп за краден автомобил"}
{"url": "https://offnews.bg/politika/bsp-registrira-listata-si-uvereni-sme-v-pobedata-obiavi-ninova-701597.html", "text": "\"БСП за България\" регистира в ЦИК листата си за евроизборите през май.\"Регистрирахме силна листа. Уверени сме в победата\", заяви лидерът на левицата Корнелия Нинова. Тя подчерта, че в листата на левицата има ярки хора, политически и граждански ангажирани, доказали се в професионалния и жизнения си път, че са защитавали винаги българския интерес и са професионалисти.Нинова допълни, че сред кандидатите на БСП има финансисти, лекари, хора от образователната система, работили по европейски фондове, сигурност и отбрана. \"Изпращаме в ЕП специалисти, които освен да пазят българския интерес и да го защитават в общия ни европейски дом, ще се борят и по секторните политики- животът на национално равнище в България да се подобри чрез европейската обща политика\", каза още тя.Нинова коментираха още, че не се чувства бламирана заради подредбата на листата. \"Да, имахме различия, имахме 11 часа разговори, демократично, затворихме листата и това е краят на спора, тръгваме заедно с цел да бъдем първа политическа сила на тези избори\", заяви лидерът.В отговор на въпрос има ли конфликт с държавния глава Румен Радев, досегашният началник на кабинета на президента Иво Христов, който попадна в листата за евровота, коментира, че някои медии представят желаното за действителност. \"Не само, че няма конфликт, има съвпадение на възгледите от самото начало - от неговата кампания до ден днешен\", заяви Христов. Той е под номер 4 в листата на \"БСП за България\".", "date": "2019.04.19", "title": "БСП регистрира листата си. Уверени сме в победата, обяви Нинова"}
{"url": "https://offnews.bg/litca/izgriavashta-zvezda-v-razsledvashtata-zhurnalistika-i-pisatelka-koia-701598.html", "text": "Коя е Лайра Маккий?29-годишната Маккий става известна през 2014 г. след публикация в блог, озаглавена \"Писмо до 14-годишното ми аз\", в която разказва за трудностите, през които минава един тийнейджър гей. Пет години по-късно по писмото ѝ е заснет кратък филм, а тя подписва договор с издателската къща Faber & Faber за две книги, пише ирландското издание на в. Independent.През 2016 г. тя е включена в списъка на сп. Forbes с 30-та най-обещаващи журналисти на възраст под 30 години, заради нейната страст да изследва в дълбочина теми, до които останалите не се докосват.\"Ангели със сини лица\" е последната ѝ книга, в която тя разказва за неприключилото разследване за убийството на политика Робърт Брадфорд в Белфаст на 14 ноември 1981 г. от ИРА. Книгата излиза от печат през 2018 г. Следващата - \"Изгубените момчета\" - трябваше да бъде публикувана от Faber&Faber следващата година.Книгата, в която авторката е определена като \"изгряваща звезда в разследващата журналистика\", се съсредоточава в историята на Томас Спенс и Джон Роджърс. Двете момчета от Белфаст - на 11 и 13 г. - са видени за последно на 26 ноември 1976 г. Напускат домовете си, за да отидат на занятията в училището си за деца със специални потребности. Двамата живеят близо до спирката на автобуса, който трябва да вземе децата за училище. Но когато шофьорът спира там, за да вземе всички ученици, двете момчета не са там. Ясно е само, че каквото и да се е случило, е станало за секунди. И до днес, над четири десетилетия по-късно, семействата не знаят какво е станало с децата. Лайра израства на Клифтънвил роуд, където е най-опасния район на Белфаст - зоната, в която има повече жертви на квадратен метър, отколкото в която и да е друга част на града по време на конфликтите в Северна Ирландия през 20-и век. С работата си цели да покаже травмите, които войната нанася не само върху съвременниците на конфликтите, но и върху следващите поколения.", "date": "2019.04.19", "title": "Изгряваща звезда в разследващата журналистика и писателка: коя е убитата Лайра Маккий"}
{"url": "https://offnews.bg/futbol/razvrazkata-v-borbata-za-titlata-v-italia-ispania-i-holandia-priako-p-701604.html", "text": "Поредният кръг на италианската Серия А ще даде отговор на въпроса дали Ювентус ще си осигури предсрочно осма поредна титла в италианското Калчо. Грандът от Торино има аванс от 17 точки пред втория Наполи и в събота посреща на „Алианц Стейдиъм” Фиорентина от 19:00 часа.Ако Кристиано Роналдо и компания вземат победата, те ще бъдат недостижими на върха и ще успеят да зарадват феновете си, които останаха шокирани след домакинското отпадане от Шампионската лига срещу Аякс през седмицата. Двубоят ще се излъчи пряко по .В събота от 21:30 часа, отново по MAX Sport 3, Интер и Рома излизат в директен сблъсък, победителят от който ще направи сериозна крачка към място в Топ 4, осигуряващо участие в Шампионската лига догодина.Барселона отвори комфортен аванс от 9 точки пред преследвача си Атлетико Мадрид 7 кръга преди края на испанската Ла Лига. Лео Меси и компания имат наглед лесната задача да запишат поредните три точки в актива си в домакинството срещу Реал Сосиедад. Двубоят е в събота от 21:45 часа и ще се излъчва пряко по .След 30 мача, Аякс и ПСВ Айндховен си поделят първата позиция в холандската Ередивизи с актив от 74 точки. През уикенда двата гранда ще се надяват, че няма да направят грешна стъпка, за да позволят на съперника да излезе с едни гърди напред в класирането. Аякс гостува на Грьонинген в събота от 19:30 часа като мачът ще се излъчва пряко по MAX Sport 1, а в неделя от 17:45 часа, по MAX Sport 2, ПСВ посреща Адо Ден Хааг.MAX Sport 1 ще излъчи пряко развръзката и на първия ATP Masters 1000 турнир на клей за сезона – този в Монте Карло. Двамата основни фаворити за трофея – Рафаел Надал и Новак Джокович засега се движат по план, като Краля на клея отстрани българина Григор Димитров в третия кръг на надпреварата.", "date": "2019.04.19", "title": "Развръзката в борбата за титлата в Италия, Испания и Холандия пряко по MAX Sport през уикенда"}
{"url": "https://offnews.bg/futbol/treniorat-na-tcska-liuboslav-penev-levski-e-v-borbata-za-titlata-701606.html", "text": "Треньорът на ЦСКА Любослав Пенев не отписа Левски от борбата за титлата в Първа лига. Двата тима се изправят утре от 17,15 часа на националния стадион \"Васил Левски\" в поредното издание на вечното дерби, като \"червените\" са символичен домакин. ЦСКА влиза в мача като втори в класирането с 64 точки, а лидер е Лудогорец с 67. Левски има 58, но според Пенев това не изключва \"сините\" от сметките за титлата. Според специалиста обаче ЦСКА остава основен конкурент за трофея, като успех утре и в оставащите до края на сезона мачове са задължителни пред водения от него отбор.\"Влизаме в мача с Левски като основен конкурент за титлата. Радваме се на добрите резултати, доволни сме и искаме да продължим в същата линия. Длъжни сме да се справим. Убеден съм, че ще имаме добър резултат. Винаги има “жертви” след мачовете, но ще се справим.Не искам да хваля никой и да си слагаме излишно медали, но отборът играе добре. Повиши нивото, което ме радва. За кратко изградихме стил, който ще надграждаме. Отборът е с амбиция и настроение.Теоретично сме длъжни да спечелим, практически също. Работим за да спечелим всички мачове. Никакво подценяване, както онзи ден в първите 15-20 минути. Подаръци не искам да се правят. Ако са по-добри, да спечелят. Но абсолютно никакви подаръци.Един футболен мач има три знака. Гоним винаги победата. Не е невъзможно да се получи и друго, но не го мислим. Футболистите разбират, че отпускането не трябва да се повтаря - нито в началото, нито в средата, нито в края. Хубава загрявка, добри първи 45 минути, почивка и после втори добри 45 минути. Това е за всеки, който иска да е в ЦСКА.Разчитам на абсолютно всички футболисти. Те са с договор и до последния ден трябва да си поемат задълженията”, каза Пенев, след което коментира назначението на Станислав Тодоров за главен съдия на утрешния двубой в отговор на въпрос.\"Много закъсняхте с този въпрос. Онзи ден коментатора по телевизията започна мача с Ботев с думите “дано основната тема не са съдиите”. Първото му изречение е това. Току-що бяхме изпълнили център. Какво повече да коментирам? Пишете смело, коментирайте! Или имате забрана? Дали ще пия шуменско?!Ако трябва ще го сменя с друго. Не искам да се занимавам със съдии и БФС, но няма да спра ако продължават по този начин. Тези пречат. Лошото и жалкото е, че го правят нарочно, с цел. Затова футболът е на доста ниско ниво - и клубен, и национален. Ще уточним какво ще пием - шуменско ли, софийско ли?Първо трябва да ограничим действията на определени хора, които ръководят мачовете. Да знаят кога се показва и кога не картон. Съгласен съм да се показват, но критерият да е еднакъв. А сега критерият е различен. Има съдии, които се държат много нагло и арогантно, усмихват ти се тъничко и знаят, че няма да отсъстват от терените\", добави Пенев, който се спря и на борбата за титлата и разпределението на силите в първата шестица.“Загубиха онзи ден мача от директен противник, но остават много мачове и не изключвам нито един отбор. Всеки от шестицата се бори за нещо. Никакво подценяване. Има отбори, които са съюзени и играят срещу нас. Това не е нищо ново. Просто исках да го кажа.В момента съюзените отбори са от топ 6. Защо се правите на разсеяни? Нека излезе от вашия вестник, телевизия, медия…Но преследваме и двете цели - няма от два стола на земята. Към момента се справяме. Никакво отказване и докъдето имаме сили. Казал съм го на момчетата: драма никаква. Въпросът е да работим добре и да надграждаме. Кой не е застрахован от загуба? Ман Сити загубиха ли? С три отбора и милиарди бюджет. Радвам се на отбора, с който работя”, завърши Любо Пенев.", "date": "2019.04.19", "title": "Треньорът на ЦСКА Любослав Пенев: Левски е в борбата за титлата"}
{"url": "https://offnews.bg/tenis/legenda-v-tenisa-razkri-tajnata-za-uspeha-na-dzhokovich-federer-i-nad-701589.html", "text": "Бившият световен номер 1 в мъжкия тенис Анди Родик не спести похвалите си по адрес на великата тройка Новак Джокович, Роджър Федерер и Рафаел Надал.Американецът е на мнение, че те притежават железна психика, която им помага да издържат на напрежението. Именно това ги прави толкова успешни.\"Те са различни от всеки друг, различни са и от мен. Да, аз направих нелоша кариера и бях добър тенисист. Те обаче са най-добрите.Не е лесно да си на върха толкова дълго, не е лесно да си във всеки турнир на 1/2-финал или финал. Но те успяват да го направят.Има много талантливи играчи, но не всеки може да издържи на това напрежение. Тримата имат наистина желязна психика и именно това им помага да бъдат толкова успешни през последните години.За да направиш това трябва да си добър, спор няма, но трябва и да имаш изключително стабилна психика\", каза още той.Американецът прекрати кариерата си през 2012 година. През 2003 на 21-я си рожден ден той побеждава Хуан Карлос Фереро на финала, печели Откритото първенство на САЩ и става №1 при мъжете.Това е единствената му титла от Голям шлем, макар че достига до финал още 4 пъти – три пъти на Уимбълдън и още веднъж на Откритото първенство на САЩ. И четирите пъти губи от Роджър Федерер. Негов треньор е Лари Стефанки.Той и Федерер са единствените тенисисти, които от 2002 до 2010 са непрекъснато в първата десетка на Световната ранглиста.Родик е известен с изключително бързите си и мощни сервиси. До 2011 година на него принадлежи рекорда за най-бързия начален удар – 155 мили в час или 249.5 километра в час, като бие собствения си рекорд три пъти.", "date": "2019.04.19", "title": "Легенда в тениса разкри тайната за успеха на Джокович, Федерер и Надал"}
{"url": "https://offnews.bg/sviat/indietc-otriaza-pokazaletca-si-zashtoto-glasuval-za-pogreshnata-par-701596.html", "text": "Индийски гласоподавател отряза показалеца си, след като осъзнал, че е гласувал за \"погрешната\" политическа партия.Във видео, добило публичност, Паван Кумар казва, че погрешка гласувал за управляващата партия Бхаратия Джаната (BJP) вместо за регионалната партия, за която искал, но се объркал от многото символи на машината за гласуване.Показалецът на всеки гласоподавател се боядисва с мастило, след като гласува. И така, мъжът отрязал своя.Той гласувал в четвъртък в Буландшахр, в северния щат Утар Прадеш. Тогава беше втората фаза от гласуването в рамките на генералните избори в Индия.\"Исках да гласувам за слона, но гласувах погрешка за цветето\", казва Кумар във видеото. Той има предвид символите на партиите, показани на машините за гласуване до имената на всеки кандидат.Символът на BJP е лотус, слонът е символът на партия Бахуджан самадж (BSP) - влиятелна регионална партия, която влезе в коалиция с други регионални партии, за да се изправи срещу управляващата BJP.Символите на партиите играят важна роля в индийските избори, защото те помагат за лесното идентифициране на политическите сили в страната, където в много райони грамотността е ниска. Съществуват още няколко регионални партии и коалиции, което често обърква гласоподавателите.Изборите в Индия се провеждат в седем етапа. Преброяването ще започне на 23 май. 900 милиона души имат право на глас, което прави вота най-мащабните избори, които светът някога е виждал.", "date": "2019.04.19", "title": "Индиец отряза показалеца си, защото гласувал за 'погрешната' партия"}
{"url": "https://offnews.bg/futbol/alegri-otricha-za-razdiala-na-iuventus-s-ronaldo-701611.html", "text": "Треньорът на Ювентус Масимилиано Алегри отхвърли спекулациите, че мегазвездата на \"бианконерите\" Кристиано Роналдо търси начин за предсрочно прекратяване на договора си. Информацията беше тиражирана от \"Ла Република\" ден след отпадането от Шампионската лига срещу Аякс в четвъртфиналите на надпреварата.По принцип договорът на Роналдо е до 2022 година, но \"Ла Република\" твърди, че португалецът искал да си тръгне след следващия сезон.\"Кристиано има отличен сезон и е бъдещето на Ювентус. Той играе страхотно и ще го прави и през следващия сезон\", коментира Алегри ден преди мача с Фиорентина, който е утре от 19,00 часа на \"Алианц Стейдиъм\" в Торино. При успех Ювентус ще стане недостижим на върха и ще върне усмивките на лицата на феновете си, които останаха шокирани след домакинското отпадане от Шампионската лига срещу Аякс през седмицата. Двубоят ще се излъчи пряко по MAX Sport 3.\"Утре трябва да решим въпроса с титлата и да отпразнуваме целта, към която се стремим цял сезон. Трябва да приемем загубата от Аякс, колкото и да е болезнена, защото нищо не може да променим. Продължаваме напред и не търсим опрадания. Близко сме до историческата цел. Феновета трябва да се гордеят с нас и спечелената осма поред титла\", коментира още Алегри.Според португалските медии в Ювентус се задава сериозно обновяване през лятото.\"Кристиано не може да играе сам. Да, той е най-добрия голмайстор и асистент, но трябва повече\", коментира близък до португалеца журналист.", "date": "2019.04.19", "title": "Алегри отрича за раздяла на Ювентус с Роналдо"}
{"url": "https://offnews.bg/tenis/nadal-ne-moga-da-kazha-che-sam-bil-na-80-a-grigor-na-70-701562.html", "text": "Бившият световен номер 1 в мъжкия тенис Рафаел Надал определи Григор Димитров като талантлив и опасен съперник. Вчера Матадора победи българина с 6:4, 6:1 в третия кръг на турнира от сериите Мастърс 1000 в Монте Карло и на 1/4-финалите очаква Гуидо Пея.\"Чувствам се добре. Това е една много важна победа за мен и то срещу много талантлив и опасен съперник. Мисля, че първият сет беше на много високо ниво като тенис. Във втория сет се получиха повече грешки, а в края и вятърът стана по-силен.Вятърът е и за двама ни, разбира се, но винаги има значение. Случват се такива работи при игра на открито - трябва да си готов за всякакви обстоятелства. Нужно е да се адаптираш и да намериш точните решения.Не знам. Това е всекидневна работа. Не мога да кажа, че съм бил на 80%, а Григор на 70%. Сметките не се правят така - мога да говоря за себе си, а не за другите.Щастлив съм от показаната игра. В първите два кръга надиграх двама добри състезатели. Винаги срещите след травма са трудни. Това е добро начало за мен на сезона на клей,\" каза Надал.", "date": "2019.04.19", "title": "Надал: Не мога да кажа, че съм бил на 80%, а Григор на 70%"}
{"url": "https://offnews.bg/politika/demokratichna-balgaria-vnese-listata-si-palen-spisak-701602.html", "text": "Коалиция Демократична България внесе официално в ЦИК листата си със 17 кандидати за евроизборите на 26 май. Слоганът на кампанията на обединението е „България може много повече в силна Европа“. Какво бе обявено по-рано, водач на листата е Радан Кънев. В нея освен членове на ДСБ и \"Да, България\" влизат и представители на \"Зелените\". Пълният списък, както бе регистриран в ЦИК:", "date": "2019.04.19", "title": "Демократична България внесе листата си (пълен списък)"}
{"url": "https://offnews.bg/politika/smiana-na-mestata-i-galap-interneshanal-dade-prednina-na-bsp-pred-ger-701587.html", "text": "Ефектът на скандалите и разкритията от последните седмици води до разколебаване на електората на ГЕРБ. Това на практика изравнява позициите на БСП и ГЕРБ и дава дори моментна по-изгодна позиция за левицата. ДПС остава константа, а в патриотичното пространство изпъква ВМРО.Това са част от изводите от ново независимо национално представително изследване лице в лице на „Галъп интернешънъл“. То е проведено между 5 и 11 април сред 1015 пълнолетни българи в цялата страна.Сред онези, които заявяват, че ще гласуват със сигурност, 32,1% твърдят, че ще гласуват за БСП, 31% - за ГЕРБ и СДС, а 11,1% - за ДПС. След тях, близо до бариерата от 5,88% е още ВМРО с 5%. Следват „Демократична България“ с 4,5% и „Воля“ – с 3,5%, „Атака“ – с 1,9%, АБВ („Коалиция за България“) – с 1,5%, НФСБ с 1,4%, „Възраждане“ и „България на гражданите“ с по процент, и близо 4% други.2,2% заявяват, че ще гласуват с „Не подкрепям никого“.Заявяващите, че ще гласуват със сигурност, са 34% от всички; че по-скоро ще гласуват – 28%; че по-скоро няма да гласуват – 12%; че със сигурност няма да гласуват – 18%, а 8% не знаят или не могат да отговорят. ", "date": "2019.04.19", "title": "Смяна на местата: И Галъп Интернешънъл даде преднина на БСП пред ГЕРБ за евровота"}
{"url": "https://offnews.bg/politika/avatar-na-karadaja-povezhda-dps-peevski-vednaga-sled-nego-701603.html", "text": "Лидерът на ДПС Мустафа Карадайъ ще води листата на движението за евровота на 26 май. Веднага след него се нареждат медийният магнат Делян Пеевски, Илхан Кючюк и Искра Михайлова. Листата е била утвърдена от Централното оперативно бюро на партията вчера, съобщи първо сайтът rodopi24, който често публикува вътрешнопартийните тайни.Според изданието със сигурност Карадайъ няма да пътува за Брюксел и евродепутати ще станат Делян Пеевски, Илхан Кючюк и Искра Михайлова.При добро представяне на ДПС шанс за ЕП има и петата в списъка Атидже Али – Вели, която е заместник изпълнителен директор в Държавен фонд „Земеделие“, с ресор прилагане на мерките от Програмата за развитие на селските райони.Ето и цялата листа на ДПС:1 Мустафа Карадайъ2  Делян Пеевски3 Илхан Кючюк4 Искра Михайлова5 Атидже Али – Вели6 Севим Мусак7 Станислав Анастасов8 Сюлейман Сюлейман9 Антоанета Асенова10 Гюлфие Арнаудова11 Петър Чобанов12 Сузан Мехмедова13 Синан Пехливанов14 Танер Кабилов15 Синай Якуб16 Ертен Анисова17 Цветан ЕнчевИзненадващо сред имената в листата липсва това на зам.-председателката на ДПС Филиз Хюсменова. Според запознати обаче тя сама е поискала това, като е изтъкнала лични причини за решението си.На предишните евроизбори Пеевски пак бе избран за евродепутат. Тогава обаче той предпочете да остане в България и отстъпи мястото си на Искра Михайлова.", "date": "2019.04.19", "title": "Аватар на Карадайъ повежда  ДПС, Пеевски - веднага след него"}
{"url": "https://offnews.bg/temida/pak-opredeliha-parichna-garantcia-ot-10-000-leva-za-mestan-701599.html", "text": "Окръжна прокуратура – Кърджали отново наложи мярка за неотклонение „Парична гаранция“ в размер на 10 000 лева на лидера на партия ДОСТ Лютви Местан, който е обвинен за причиняване на смърт по непредпазливост.В неделя в катастрофа с негово участие загина бебе на 6 месеца.Паричната гаранция на Местан е съобразена с обществената опасност на престъплението, с доказателствата срещу обвиняемия и с имущественото му положение, за което са събрани доказателства, заявиха от пресцентъра на Окръжна прокуратура - Кърджали.От там направиха уточнението, че постановлението за паричната гаранция е връчено на Местан. Той е бил призован за 14 часа в Окръжен следствен отдел при Окръжна прокуратура-Кърджали, но се е явил около 10 часа, когато му е било връчено постановлението.Политикът беше задържан след тежката катастрофа на пътя за КПП „Маказа” на 14 април, при която загина новороденото, а неговите родители и по-голямо братче пострадаха.В четвъртък Окръжният съд в Кърджали отмени първоначално наложената му гаранция, която пак бе определена на 10 000 лева, тъй като от прокуратурата не бяха представили доказателства за имотното му състояние, които да обосноват размера на гаранцията.", "date": "2019.04.19", "title": "Пак определиха парична гаранция от 10 000 лева за Местан"}
{"url": "https://offnews.bg/kultura/holivudskite-vampiri-alis-kupar-dzhoni-dep-i-dzho-peri-s-nov-album-701566.html", "text": "Супергрупата \"Холивудски вампири\" в състав Алис Купър, Джони Деп и Джо Пери ще представи новия си албум. Тавата, озаглавена \"Rise\", ще излезе на музикалния пазар на 21 юни, съобщи Контактмюзик, цитиран от БТА.За разлика от първия албум \"Hollywood Vampires\", издаден от триото през септември 2015 г., новата тава включва предимно оригинална музика. В нея фигурират само три кавъра - на парчетата \"Нeroes\" на Дейвид Боуи, \"People Who Died\" на Джим Карол и \"You CanТt Put Your Arms Around A Memory\" на Джони Тъндър.Над новия албум \"Холивудските вампири\" са работили с отдавнашния сътрудник на Алис Купър Томи Хенриксен.Освен че оповести излизането на нов албум, триото пусна и първия сингъл от него, озаглавен \"Who's Laughing Now?\".", "date": "2019.04.19", "title": "'Холивудските вампири' Алис Купър, Джони Деп и Джо Пери с нов албум"}
{"url": "https://offnews.bg/futbol/nikolaj-mihajlov-ima-zhelanie-da-ostane-na-gerena-701565.html", "text": "Вратарят на Левски Николай Михайлов сподели, че има голямо желание да поднови договора си със \"сините\". Настоящият му изтича в края на сезона, като до този момент няма индикации за преговори между двете страни.Стражът се нае и да прогнозира предстоящото голямо дерби с ЦСКА. Ето какво сподели той пред \"Диема\":\"Доволен съм от завръщането си на \"Герена\". Подобрявам си формата, върнах си мястото в националния отбор. Всичко, което си бях подредил в главата, се случва. Пожелавам си да съм здрав. През лятото ще има много промени в отбора. Трябва да говоря дали влизам в плановете на клуба занапред. Бих се радвал да остана, но това не е едностранен въпрос и процес. От януари работя с нови мениджъри, те контактуват с други клубове. Казал съм им, че не ме интересува нищо до 31 май. Левски е с предимство при преговорите\", заяви Михайлов.Той прогнозира и резултата от предстоящото дерби с ЦСКА.\"Победа с 1:0 за Левски. За мен е важно да играем добре и да запазя мрежата си суха. Чака ни труден мач. Съперникът играе и за купата и при него със сигурност ще има промени. Трябва да ги разучим добре и да победим. Яд ме е много, че не успяхме в предишния кръг срещу Лудогорец. Започнахме добре, не са ни надиграли тотално. Мисля, че се противопоставихме. Имахме и шансове да вкараме, но ни липсваха завършващите удари. Трябваше да ги поставим под по-голямо напрежение. Бяхме доста по-добре в този мач, отколкото на \"Герена\", каза още националът.", "date": "2019.04.19", "title": "Николай Михайлов има желание да остане на \"Герена\""}
{"url": "https://offnews.bg/politika/ot-5-do-7-g-triabva-da-e-mandatat-na-glavnia-prokuror-smiata-minista-701559.html", "text": "Изборът на нов главен прокурор ще се осъществи по правилата такива, каквито са, коментира в сутрешния блок на БНТ новият правосъден министър и доскорошен депутат от ГЕРБ .Според него няма основания да се подозират конюнктурни промени във връзка с процедурата.Кирилов коментира и въпроса за продължителността на мандата на главния прокурор. „За да има стабилност по време на този мандат, смятам, че мандатът трябва да е малко по-голям от типичния. Дали да бъде 7 години, 6 години или евентуално 5 години, би следвало да се направи широк дебат, да се чуят всички становища и тогава да се направи окончателна преценка\", заяви той.Данаил Кирилов определи като необосновани твърденията, че с предложението за предсрочно прекратяване на мандата на „тримата големи“ в съдебната система главният прокурор се „пришива“ към председателите на върховните съдилища. \"Тази теза почива на аргумента, че другите двама големи имало кой да ги разследва и това бил главният прокурор, но по отношение на главния прокурор нямало как това да се случи. Смятам, че това твърдение е нелогично и неподкрепено\", каза министърът.", "date": "2019.04.19", "title": "От 5 до 7 г. трябва да е мандатът на главния прокурор, смята министър Кирилов"}
{"url": "https://offnews.bg/obshtestvo/udalzhavat-obshtestvenite-konsultatcii-za-strategiata-za-deteto-do-31-701560.html", "text": "Държавната агенция за закрила на детето (ДАЗД) обяви, че ще удължи обществените консултации по предизвикалата широки дебати Стратегия за детето (2019-2020).Агенцията посочва, че желае да чуе \"всички креативни и конструктивни мнения, що се отнася до проекта на Стратегия за детето (2019 - 2030 г.)\". Желаещите да се включат в консултацията заинтересовани лица и организации могат да изпращат своите конкретни предложения на e-mail  до 31 май 2019 г.Стратегическият документ няма да бъде внесен в Министерски съвет до приключването на обществените консултации.Вярваме, че с продължаването на консултативния процес ще се изработи обществено съгласие, в резултат на което проектът да отразява цялостната визия на българската държава и на гражданското общество за развитието на следващите поколения граждани на страната ни, допълват от ДАЗД..", "date": "2019.04.19", "title": "Удължават обществените консултации за Стратегията за детето до 31 май"}
{"url": "https://offnews.bg/futbol/levski-se-dogovori-s-vrataria-na-botev-pd-701561.html", "text": "Левски е договорил първия си летен трансфер. Това ще бъде 27-годишният полски вратар Даниел Кайзер. Стражът вече е постигнал разбирателство с ръководството на “сините” за преминаването си на “Герена”, съобщи marica.bg.Шефовете на “жълто-черните” направиха няколко опита да задържат Кайзер, чийто договор изтича в края на сезона. Те обаче не успяха да стигнат до договорка с играча и мениджърите му. Въпреки това полякът остава несменяем титуляр под рамката на пловдивчани и пази на ниво. Той иска да приключи престоя си с трофей или виза за евротурнирите, преди да обяви трансфера си в Левски.“Канарчетата” имат шанс да се класират за финала за Купата на България - в първия полуфинал победиха ЦСКА с 3:2 у дома. Освен това, са на четвърто място в елита. Тази позиция ще даде право на бараж за Лига Европа, ако “армейците” вземат купата.Даниел Кайзер е роден на 23 февруари 1992 година, висок е 186 см. Той се наложи като титуляр в Ботев през миналата пролет. През настоящия сезон Кайзер е единственият, който не е пропуснал дори една минута от мачовете в Първа лига - има на сметката си 2610 игрови минути, пазил е без смяна и в 29-те шампионатни мача.В момента на вратата на Левски е Николай Михайлов. Той прави силна пролет - с изявите си заслужи повиквателна за националния отбор и игра в евроквалификациите с Черна гора (1:1) и Косово (1:1). Юношата на клуба се завърна на “Герена” през ноември миналата година. Той подписа контракт до лятото, като в него има опция за удължаването му с още два сезона. Засега обаче нов договор между двете страни няма, а интерес към Михайлов не липсва. Той е силно желан от турски тим, от който вече има и конкретна оферта.", "date": "2019.04.19", "title": "Левски се договори с вратаря на Ботев Пд"}
{"url": "https://offnews.bg/sviat/kuriozno-bial-leshoiad-ot-balgaria-arestuvan-za-shpionazh-v-jemen-701564.html", "text": "Бял лешояд, маркиран с чип в България, е задържан за шпионаж в Йемен. За куриозния случай разказа в сутрешния блок на  Ивелин Иванов от „Зелени Балкани”, който отговаря за програмата за възстановяване на лешоядите у нас.През есента птицата влязла в една от клетките, изградени от Фонда за дивата флора и фауна в Кресненския пролом. Ролята на тази клетка е да освобождава белоглави лешояди, за да се заселят те в района, обясни Ивелина Иванов. Лешоядът вероятно е дошъл от Сърбия или Хърватия, смятат еколозите.Птицата била наречена Нелсън - на името на ирландската организация \"Нелсън тръст\", която дарява устройствата за чипиране. На чипа има координати на „Зелени Балкани и на Фонда за дивата флора и фауна.От България лешоядът отлетял до Саудитска Арабия, след това влязъл в Йемен и отново се върнал в Саудитска Арабия, показало проследяващото устройство.\"Когато се връща в Саудитска Арабия, наведнъж изпраща всички сигнали с историята къде е била в Йемен и някъде октомври – ноември вече губим изцяло сигнала с птицата, понеже лешоядът се установява трайно да зимува в Йемен\", обясни Ивелин Иванов.Според природозащитниците в Йемен птицата е изпаднала в бедствена ситуация заради липсата на храна – отпаднала е физически и местни хора от Йемен успяват да я заловят и започват да я отглеждат в двора си. Други я снимали и я публикували в социалните мрежи и към българските природазащитни организации заваляли имейли с предложения птицата да бъде върната в България срещу възнаграждение.Междувременно се активизирали и властите в Йемен заради устройството, монтирано на лешояда.„Проправителствените местни сили конфискуват птицата със съмнения, че устройствотопритежава камера и всъщност е обявена за шпионин, влязъл в територията на проправителствените сили, които били подкрепяни от Саудитска Арабия, пък бунтовниците били подкрепяни от Иран и всъщност в този конфликт е заподозрян нашият лешояд, че извършва шпионска дейност на територията на Йемен”, каза Иванов.Френска организация поискала от военните да вземе птицата, но първоначално не я дали, защото е шпионин.Вдигнал се шум в медиите в Западна Европа. Посолството на Йемен в България се намесило, след което властите върнали чипа на птицата в България.В момента Нелсън е в столицата на Йемен, възстановява се и ще бъде пусната в природата. Очаква се белоглавият лешояд да се върне там, където е излюпен.", "date": "2019.04.19", "title": "Куриозно: Бял лешояд от България арестуван за шпионаж в Йемен"}
{"url": "https://offnews.bg/izvan-terena/fen-na-benfika-stana-za-smiah-otide-v-greshnia-frankfurt-701568.html", "text": "Фен на португалския Бенфика стана на смях в социалните мрежи със злополучното си пътуване на Германия за реванша от 1/4-финалите на Лига Европа срещу Айнтрахт Франкфурт. Вместо във Франкфурт на Майн той се озова във Франкфурт на Одер в бившата ГДР.Той е пътувал с автомобил от родината си цели 17 часа и явно грешката идва от зададени погрешно координати на навигационната система.Най-обидното за фена е, че той е минал покрай правилния Франкфурт, преди да се озове в погрешния, като разстоянието между двата града е 600 км.В крайна сметка всичко това може би е било за добро, тъй като тимът му загуби с 0:2 и така германците наваксаха дефицита след загубата с 4:2 в Лисабон. Вторият гол за германците дойде след засада, но реферите го признаха, което предизвика недоволството на феновете на Иберийския полуостров.", "date": "2019.04.19", "title": "Фен на Бенфика стана за смях, отиде в грешния Франкфурт"}
{"url": "https://offnews.bg/112/borisov-porachal-telefonnite-izmami-da-badat-namaleni-napolovina-trag-701575.html", "text": "Прокуратура и МВР стартират информационна кампания за предотвратяване на телефонни измами, чиито жертви обикновено са най-уязвимите групи от населението.За целта са изработени информационни клипове, в които са използвани действителни кадри от телевизионни предавания по тази тема.Клиповете могат да бъдат намерени на сайтовете на двете институции и да се ползват безплатно от медиите. Техен режисьор е Андрей Слабаков.Само за 2018-а година телефонни измамници са взели 8 милиона лева, стана ясно на национално съвещание по темата, което МВР свика днес. Премиерът е поставил задача в следващата година т.нар. \"ало измами\" да бъдат намалени наполовина.", "date": "2019.04.19", "title": "Борисов поръчал телефонните измами да бъдат намалени наполовина, тръгва кампания срещу тях (видео)"}
{"url": "https://offnews.bg/politika/trend-apartamentgejt-podkopa-gerb-bsp-izliza-parva-za-evrovota-701570.html", "text": "Макар и с малко БСП вече изпреварва ГЕРБ. Това показва национално представително проучване на агенция \"Тренд\", направено по поръчка на в. \"24 часа\".Допитването е реализирано в периода 5-12 април 2019 г. чрез пряко полустандартизирано интервю „лице в лице\" сред 1008 души над 18 години и е представително за пълнолетното население на страната.БСП излиза с първи резултат с 31,3 процента от гласуващите, като увеличава минимално подкрепата си. При при предишното проучване на \"Тренд\", през март, готовност да гласуват за Столетницата са изразявали 30,4 процента.В същото време ГЕРБ губи позиции. В новото изследване подкрепата за партията на Бойко Борисов е паднала до 30,5%, а само преди месец тя е била 33,6%.От социологическата агенция коментират, че скандалите около апартаментите в последните няколко седмици са нанесли видима имиджова щета върху основаната управляваща партия. Твърдо на трета позиция остава ДПС с 12,7% от гласуващите.Най-голям дял от електората на Обединени патриоти се ориентира към ВМРО за предстоящите избори за Европейски парламент. 5,5% от гласуващите биха предпочели тяхната листа, което ги доближава силно до бариерата за представителство в ЕП, която е 5,88%.Демократична България също запазват шансове за представителство, но при тях не се отчита тенденция на ръст в подкрепата.Сред останалите партии и коалиции не се наблюдава съществена динамика спрямо проучването ни през март, а разпределението сред гласуващите е следното: Воля (3,6%), „Атака\" (2%), „Възраждане\" (1,6%), НФСБ (1,3%) и Коалиция за България (АБВ) с 1,3%.4,5% от всички гласуващи пък заявяват, че ще отбележат опцията „не подкрепям никого\".За 56% от пълнолетните български граждани предстоящите избори за Европейски парламент са важни, като за 16% са изключително важни, а 40% ги определят по-скоро като важни, показват данните на \"Тренд\".Само за 13% евровотът изобщо не е важен.38% или малко над два милиона българи декларират, че със сигурност ще гласуват на предстоящите избори, докато 31% са по-колебливи, заявявайки, че по-скоро ще гласуват. Най-ниско участие се наблюдава сред най-младата възрастова група (18-29 г.), като в нея само една четвърт от тях със сигурност ще гласуват.43% са твърдо решилите за кого ще гласуват, докато 30% все още не са, като привържениците на ГЕРБ и БСП са най-силно убедени във вота си в сравнение със симпатизантите на другите формации.", "date": "2019.04.19", "title": "Тренд: Апартаментгейт подкопа ГЕРБ, БСП излиза първа за евровота"}
{"url": "https://offnews.bg/sviat/kaso-saedinenie-naj-veroiatno-podpalilo-notr-dam-701569.html", "text": "Електрическо късо съединение е най-вероятната причина за пожара в катедралата \"Нотр Дам\" във Франция, смята служител на съдебната полиция.Служителят, цитиран от АП, е пожелал да запази анонимност, защото няма право да изнася информация заради текущото разследване. Той обаче твърди, че катедралата все още е опасна, заради което то буксува - следователите все още не могат да работят на терен заради риска за живота им.Вековната готическа катедрала - част от световното културно наследство на ЮНЕСКО - все още се укрепва с дървени дъски, за да се поддържат някои части от засегнатите стени.Пожарът избухна на 15 април и часове наред стотици пожарникари се бориха с огъня. Опасенията, че ще рухне цялата катедрала, за щастие не се оправдаха - основната конструкция изглежда непокътната. Двете правоъгълни кули все още се открояват в парижкото небе, а големият каменен свод остана на върха на тежките стени, поддържани от масивни аркбутани. ", "date": "2019.04.19", "title": "Късо съединение най-вероятно подпалило Нотр Дам"}
{"url": "https://offnews.bg/futbol/tcska-s-3-optcii-za-liav-zashtitnik-predi-derbito-s-levski-701567.html", "text": "Ангел Лясков се очертава да е левият защитник на ЦСКА в дербито срещу Левски утре, пише \"Тема спорт\". Този вариант изглежда най-вероятен, след като Жанио Бикел беше изгонен срещу Ботев Пловдив за купата и е наказан за един мач.Отляво в защита срещу \"канарчетата\" действаше Стойчо Атанасов, но бургазлията едва ли ще стартира и в мача срещу \"сините\". Пред треньора на \"червените\" Любослав Пенев има и 3-та опция за позицията - Жеферсон.Бразилецът обаче е с най-малки шансове да играе. За да попадне в групата, извън 18-те трябва да остане Енрике или Евандро заради поспортите извън ЕС.Подобен ход обаче може да ореже офанзивните козове от пейката. Единственият по-опитен нападател като резерва ще е Джеси, който обаче позагуби доверието на Любо в последно време, а и му липсва игрова практика.При тази ситуация много вероятно е Лясков да бъде ляв бек, а Енрике да стартира пред него като крило. При такава конфигурация Евандро ще остане резерва и ще е опция от пейката както като крило, така и за върха на атаката.Извън 11-те за дербито ще остане Чорбаджийски, който игра много слабо срещу Ботев Пд. ЦСКА неизменно инкасира попадение в последните 5 мача, в които Чорбаджийски стартира.", "date": "2019.04.19", "title": "ЦСКА с 3 опции за ляв защитник преди дербито с Левски"}
{"url": "https://offnews.bg/sviat/zhurnalistka-ubita-pri-teroristichen-intcident-v-severna-irlandia-701558.html", "text": "Журналистка беше застреляна при „терористичен инцидент“ в предградие на северноирландския град Лондондери, съобщи тази сутрин британската полиция, цитирана от Би Би Си.Дисиденти републиканци са отговорни за убийството на 29-годишната Лайра Маккий. Те влезли в сблъсъци по време на полицейски претърсвания в четвъртък вечерта. Срещу полицаите са били хвърляни запалителни бомби. Около 23 ч. се появил мъж и започнал да стреля срещу полицията. Лайра била ранена и изведена от мястото в полицейски автомобил, за да бъде откарана до болница, но жената издъхнала.Заместник полицейският началник Марк Хамилтън заяви, че „новата ИРА“ „вероятно стои зад това“. \"Разглеждаме това като терористичен инцидент и сме започнали разследване за предумишлено убийство\", допълва той.Снощи в района на Креган са хвърляни коктейли \"Молотов\", предаде британската агенция Прес асосиейшън. Тя разпространи снимки на изгорели автомобили и тежко въоръжени полицаи близо до мястото на нападението.Тези размирици в Лондондери се случват точно преди великденския уикенд, когато републиканските дисиденти традиционно отбелязват годишнината от Великденското въстание през 1916 г., допълва БТА. В изявление Мишел О'Нийл, заместник-лидер на ирландската републиканска партия \"Шин фейн\", заклейми отговорните за убийството с думите, че това е нападение срещу цялото общество.\"Първите ми мисли, моите и на партията ми са със семейството на убитата жена. Това е безсмислена загуба на живот\", каза О'Нийл.\"Убийството на тази млада жена е човешка трагедия за семейството ѝ, но е и атака срещу всички хора от нашето общество, атака срещу мирния ни процес и атака срещу Споразумението от Разпети петък\", добави тя. О'Нийл имаше предвид мирното споразумение между британското и ирландското правителство от 1998 г.По информация на вестник \"Дейли телеграф\" убийството е станало именно при безредици в навечерието на годишнината от Великденското въстание от 1916 г. в Дъблин под лозунги за независимост от Великобритания. Неизвестни с маски хвърляли бутилки със запалителна смес и пиратки по полицейски автомобили. Един автомобил и фургон били опожарени, след което полицията отцепила района на произшествието.", "date": "2019.04.19", "title": "Журналистка убита при 'терористичен инцидент' в Северна Ирландия"}
{"url": "https://offnews.bg/futbol/anglijskite-klubove-shestvat-iz-evropa-701563.html", "text": "Английският клубен футбол продължава доминацията си на европейските терени. След изиграването на снощните реванши от 1/4-финалите в Лига Европа за полуфиналите в втория по сила европейски клубен турнир се класираха още два английски отбора - Арсенал и Челси. Преди това Ливърпул и Тотнъм пък стигнаха до същата фаза в Шампионската лига.Това означава, че за първи път след пауза от 35 години Англия ще има 4 тима на полуфиналите в евротурнирите. За последно това се случи през сезон 1983/84, когато Ливърпул игра на полуфиналите в КЕШ, Манчестър Юнайтед бе сред най-добрите 4 в КНК, а Тотнъм и Нотингам Форест бяха на полуфиналите в Купата на УЕФА. Тогава два от трите трофея станаха притежание на клубове от Острова - Ливърпул и Тотнъм.Сегашното постижение е още по-впечатляващо, защото турнирът за КНК не съществува и на практика половината от полуфиналистите в двете клубни състезания са представители на Висшата лига. Три от тях дори са от един град - лондонските Арсенал, Тотнъм и Челси.Големите съперници от Северен Лондон Арсенал и Тотнъм никога не са достигали до европейски полуфинал в един сезон. “Топчиите” ще се изправят срещу Валенсия в Лига Европа, а “шпорите” ще имат за съперник Аякс в Шампионската лига.Челси пък може да се похвали, че е вторият английски тим, който е отбелязал над 100 гола в официални мачове през настоящия сезон. Преди отбора на Маурицио Сари това стори Манчестър Сити.Резултати от 1/4-финалите в Лига ЕвропаАйнтрахт Франкфурт - Бенфика 2:0 (2:4 в първия мач)Челси - Славия Прага 4:3 (1:0)Валенсия - Вилярел 2:0 (3:1)Наполи - Арсенал 0:1 (0:2)Полуфинални двойкиАрсенал - ВаленсияАйнтрахт Франкфурт - ЧелсиПървите мачове са на 2 май, а реваншите - на 9-и. Победителите ще се изправят във финала в Баку на 29 май.", "date": "2019.04.19", "title": "Английските клубове шестват из Европа"}
{"url": "https://offnews.bg/ikonomika/okonchatelno-do-2023-g-shte-se-izbira-po-koia-formula-da-se-izchisli-701573.html", "text": "Депутатите окончателно приеха промени в Кодекса за социално осигуряване, според които ще има преходен период до 1 януари 2023 г., в който възрастните хора ще могат да избират дали пенсиите им да се изчисляват по старата или новата формула.Промените в кодекса предвиждат новите пенсионери да имат възможността да включват в изчисляването на пенсията си дохода за трите най-благоприятни години преди 1997 г.В края на миналата година депутатите приеха нова формула за изчисляване на пенсиите, която предвижда да се взимат предвид само осигуровките от 2000 г. насам. След взетото решение НОИ изчисли, че 37% от осигурилите се граждани ще взимат по-малко отколкото, ако пенсиите им са изчислени по старата формула.Министър-председателят Бойко Борисов разпореди да се обмислят промени в закона, които да гарантират, че няма да има ощетени пенсионери. Законопроектът с промените впоследствие бе внесен от депутати от ПГ на ГЕРБ.Промените дават правна възможност на лицата при пенсиониране да изберат дали при изчисляване на коефициента да участват и периодите, които с промените беше решено да отпаднат. Така възрастните ще избират дали пенсиите им да се изчисляват на база трите им най-добри години преди 1997 г., както и периода 1997 – 1999 г., или само това, на което са се осигурявали след 1999 г.", "date": "2019.04.19", "title": "Окончателно: До 2023 г. ще се избира по коя формула да се изчисляват пенсиите"}
{"url": "https://offnews.bg/obshtestvo/miniserialat-tutankamon-razkazva-za-arheologa-otkril-grobnitcata-na-701390.html", "text": "Новият драматичен канал  ще покаже минисериала \"Тутанкамон\" - мащабна продукция в четири части, която разказва личната история на известния британски археолог Хауърд Картър, открил гробницата на момчето крал. Действието в сериала се развива сред златистите пясъци, надвисналите урви и изпепеляващата жега в Долината на кралете. В ролята на археолога влиза Макс Айрънс, който може да ви е познат от The Little Drummer Girl и The White Queen.Виждаме младия Картър през 1905 г., когато предвожда експедиция с жар, но когато страстите се разгарят и той застрашава разкопките, археологическият му лиценз е отменен от Службата за антични разкопки в Кайро.Самотен и презрян от обществото, той живее в трудни условия, докато шансът не го среща със зашеметяващия британски аристократ лорд Карнарвън (в ролята е ветеранът Сам Нийл, „Джурасик Парк“, „Пианото“) - ентусиазиран любител археолог, и дъщеря му лейди Евелин (очарователната Ейми Рен, която сигурно сте забелязали в The Last Kingdom). Това довежда до драматична промяна в съдбата на Картър и неочакван шанс в любовта.Режисьорът Питър Уебър е добре познат в индустрията - сред филмите му са \"Момичето с перлената обица\", \"Младият Ханибал: Корените на злото\" и спечелилият множество награди документален филм \"Земя: Един невероятен ден\". Сценаристът Гай Бърт пък е познат от поредиците по  \"Беоулф: Завръщане у дома\" и \"Кръгът Блечли\" (можете да гледате първите им епизоди онлайн без регистрация на Премиерата на сериала е в събота, 20 април, и неделя, 21 април, в 20:30 часа.", "date": "2019.04.19", "title": "Минисериалът 'Тутанкамон' разказва за археолога, открил гробницата на момчето крал"}
{"url": "https://offnews.bg/obshtestvo/poveche-slantce-i-temperaturi-do-19-gradusa-dnes-701576.html", "text": "Днес облачността ще е променлива, често намаляваща до слънчево време.След обяд се очакват кратки валежи главно в Източна България и планинските райони, прогнозира Националният институт по метеорология и хидрология.Вятърът ще е слаб до умерен от север-северозапад.Максималните температури ще са между 14° и 19°.Над планините облачността ще е променлива, в следобедните часове на места ще превали дъжд, над 1800-2000 метра – сняг. Ще духа умерен, по високите и открити части и временно силен вятър от север-северозапад. Максималната температура на 1200 метра ще е около 7°, на 2000 метра – около 1°.Над Черноморието облачността ще е променлива и главно в следобедните часове ще има краткотрайни, на места интензивни, валежи от дъжд. Ще духа до умерен вятър от север-североизток, който привечер ще се ориентира от изток и ще отслабне. Максималните температури ще са между 11° и 14°. Температурата на морската вода е 11-13°. Вълнението на морето ще е 2-3 бала.", "date": "2019.04.19", "title": "Повече слънце и температури до 19 градуса днес"}
{"url": "https://offnews.bg/obshtestvo/spirat-vodata-na-tri-mesta-v-sofia-dnes-701578.html", "text": "Ремонти ще наложат прекъсване на водоподаването в някои столични райони днес, предупреди \"Софийска вода\".Във връзка с реконструкция на уличен водопровод на ул. „Яворов“ в с. Панчарево, се налага спиране на водоподаването от 10:00 до 17:00 часа на на: ул. „Риляник“, ул. „Яворов“, ул. „Ловджийска чешма“, ул. „Самоковско шосе“ - от ул. „Риляник“ до баня „Панчарево“. Във връзка с подмяна на сградно водопроводно отклонение на ул. „5-ти ноември“ кв. „Горубляне“, се налага спиране на водоподаването от 09:00 до 17:30 часа на ул. „12-ти април“ - от ул. „Урвишка крепост“ до ул. „5-ти ноември“.Във връзка с подмяна на сградно водопроводно отклонение на ул. „Константин Фотинов“ в кв. „Васил Левски“, се налага спиране на водоподаването от 09:30 до 17:00 часа на ул. „Константин Фотинов“ - от ул. „Баба Тонка“ до ул. „Станислав Доспевски“.Във връзка с подмяна на сградно водопроводно отклонение на ул. „Ген. Гурко“ в с. Бусманци, се налага спиране на водоподаването от 09:30 до 16:30 часа на ул. „Ген. Гурко“ №2, №4, №6, №8, №10, №12, №14.", "date": "2019.04.19", "title": "Спират водата на три места в София днес"}
{"url": "https://offnews.bg/zdrave/nzok-za-parvi-pat-razreshi-lechenie-na-spinalna-muskulna-atrofia-sas-s-701581.html", "text": "Министерството на здравеопазването е създало възможност за финансиране и провеждането на терапия на децата със Спинална мускулна атрофия. Медикаментът Спинраза може да бъде заплащан и закупуван по ред, утвърден със заповед на министъра на здравеопазването.Необходимото за прилагането на медикамента обучение са преминали специалисти-невролози от четири лечебни заведения. Когато дете, нуждаещо се от Спинраза, получи решение от Специализираната комисия към НЗОК и заповед за финансиране, подписана от управителя на НЗОК, родителите трябва да изберат един от центровете –УМБАЛ „Св. Георги\" – Пловдив, СБАЛДБ „Проф. д-р Иван Митев\", УМБАЛ „Александровска\", МБАЛНП „Св. Наум\", където, както вече подчертахме, има обучени лекари за приложението на лекарството.Кога и къде да бъде проведено лечението избират самите родителите.Компанията ТП Евофарм, представител за България на фармацевтичната компания Birogen, Притежател на разрешението за употреба на визирания лекарствен продукт, която доставя Спинраза в България, е декларирала, че може своевременно да осигурява медикамента. По информация, предоставена на МЗ от Евофарм, на 21.03.2019 г. у нас е бил осъществен внос на лекарствения продукт Spinraza 12 mg (5ml) x 1 в България. Флаконите са налични в склад на оторизирания от ПРУ търговец на едро.В Клинична пътека №60 в НРД е включена спиналната мускулна атрофия. Съществува и терапевтична процедура с код 9920, по линия на която могат да бъдат направени инфузиите/вливанията на лекарството Спинраза, и също да бъдат отчетени към НЗОК. По изложените причини няма как да има специална клинична процедура за лечението на СМА към настоящия момент.Предстои внасянето на предложение в Надзорния съвет на НЗОК, чрез което да се позволи на лечебните заведения, които прилагат терапията на деца със СМА, да ги приемат до 3 пъти месечно по Клинична пътека №60.", "date": "2019.04.19", "title": "НЗОК за първи път разреши лечение на спинална мускулна атрофия със спинраза у нас"}
{"url": "https://offnews.bg/kultura/hartien-art-fest-gostuva-v-ndk-701584.html", "text": "За трети пореден път София хартиен арт фест гостува в НДК с две отделни експозиции, които си контрастират, но същевременно се допълват, обединени от една идея - хартията. Това са експозициите „Аматерас” - годишна изложба за хартиено изкуство, разположена във фоайе „Запад” и самостоятелната изложба на Мартина Караиванова, която е миналогодишният награден автор от Аматерас. Тя може да се види на етаж 3 - център в НДК.В продължение на десет години София арт фест е с фокус към ювелирните, изящни и интимни форми. И тази година обаче организаторите са отправили предизвикателство към авторите - да съобразят произведенията си - инсталации, обекти и пана, с нестандартините и предизвикателни пространства в НДК.В експозицията „Аматерас” ще вземат участие както автори от цял свят, представяли свои произведения в едни от най-известните световни музеи, така и български творци, които с всяка следваща година засилват интереса си към това изкуство, търсейки различни експериментални форми.Важен акцент в програмата ще бъде лекцията на Г-н Абд Maсуд, президент на международната организация Vienna Calligraphy Center. На 4 май той ще представи писменото наследство от своята родина Йордания и ще разкаже за културната политика на своята организация, която покровителства световните калиграфски традиции. Това е първа стъпка на проекта за културен обмен „Писмени култури от Европа и света“, който през следващите няколко години ще представи София хартиен арт фест на много международни форуми.Авторът на самостоятелната изложба, която ще бъде представена в етаж 3 – център на НДК, Мартина Караиванова е сред редовните участници в предишните издания на конкурса. Проектът й „След полунощ преди изгрева” е едно лично откровение, докосващо много чувствителни струни в душата. Мартина Караиванова е позната с абстрактното третиране на теми, свързани с философски прочит на заобикалящата я действителност. Тя работи и живее във Велико Търново, а красивите гледки от търновските къщи сякаш са пресъздадени алегорично в едни, изпълнени с тишина и загадъчност, произведения.София хартиен арт фест ще бъде открит на 2 май от 18:00 ч. едновременно с две експозиции във фоайе “Запад“ и е отворен за посетители всеки ден между 10:00 и 19:00 часа. Двете експозиции могат  да бъдат разгледани в НДК от 2 до 14 май. Входът е свободен.", "date": "2019.04.19", "title": "Хартиен арт фест гостува в НДК"}
{"url": "https://offnews.bg/futbol/dermendzhiev-nesavmestimo-e-za-levski-da-uchastva-v-zagovori-video-701608.html", "text": "Треньорът на Левски Георги Дерменджиев сподели преди дербито на Първа лига с ЦСКА, че е несъвместимо за \"сините\" да участват в подобен тип заговори. Коментарът му е по повод изказването на Любослав Пенев по-рано днес, че отбори от Топ 6 играят в съюз срещу \"армейците\" и съдиите нарочно ощетяват тима.\"Не мисля, че мачът с Лудогорец бе пораженчески. Той бе добър за нас. Вярно е, че имаме проблеми с контузени и наказани, но някои се връщат. Ще имаме 11 човека на терена. За момента обаче се запазва списъкът с контузените. Когато младите момчета се представят добре, ще бъде направено така, че да имат повече игрови минути.В един такъв мач няма фаворит. Не може да се окаже предимство това, че играха дълго време с човек по-малко. Знае се каква е цената на мача и вярвам, че двата отбора ще бъдат на добро ниво физически. Отборът на ЦСКА ще бъде концентриран.Мачът с Ботев за купата няма нищо общо, дори го бяха подценили. Срещу нас ще бъдат по-добре настроени психологически. Ние трябва да се концентрираме върху играта. За това какво ще покажем на зеления терен и феновете да бъдат доволни от играта.Любо е добър треньор. Той умее добре да въздейства на играчите психологически и да им намира точните позиции. Има ясно изразена визия за това какво иска от отбора и качеството на игра на ЦСКА е подобрено. Трябва да направим добър и зрелищен мач.Несъвместимо е за Левски да участва в заговори. Дори не говорим срещу съдиите защо не са наказани или защо не са ни свирили дузпа.Видеото с Иван Горанов е от преди 4 години. Той е нормално момче, което е прекалено ангажирано и тренира съвестно, целият отбор сме зад него. Оттук натам вие знаете защо сега го показват и пускат видеото. Той е наказан за този мач специално\", каза Дерменджиев.Относно спекулациите за трансфери на Даниел Кайзер и Жуниор Мапуку, Дерменджиев заяви: \"Не искам да се смея в момента. И двамата нямат нищо общо с Левски\".26-кратните шампиони и ЦСКА ще се изправят един срещу друг утре от 17:15 часа на националния стадион \"Васил Левски\", като \"червените\" са символичен домакин.", "date": "2019.04.19", "title": "Дерменджиев: Несъвместимо е за Левски да участва в заговори (видео)"}
{"url": "https://offnews.bg/futbol/menidzharat-na-arsenal-biahme-perfektni-sreshtu-napoli-701586.html", "text": "Мениджърът на Арсенал Унай Емери не скри радостта си след победата с 1:0 над Наполи и класирането на неговия тим на 1/2-финалите в Лига Европа. Специалистът все пак сподели, че му се е искало \"артилеристите\" да владеят повече топката.\"Много съм горд от моите играчи и от работата, която свършиха по време и на двата сблъсъка с Наполи. Мисля, че показахме, че разполагаме с потенциала да се конкурираме с най-добрите отбори.Имаше много положителни неща в нашето представяне, ако трябва да бъда честен. Дойдохме на много негостоприемен стадион, но бяхме просто перфектни. Постигнахме победа, не допуснахме попадения, и продължаваме напред.Честно казано ми се искаше да владеем повече топката и да контролираме играта, но срещу такъв противник това е трудно. Да, имаше и минуси в представянето ни, но като цяло положителните неща са много повече и съм доволен от момчетата\", каза Емери.Оказа се, че Аарън Рамзи по всяка вероятност е изиграл последния си мач с фланелката на Арсенал, след като мениджърът специалистът потвърди, че халфът на \"артилеристите\" е получил мускулна травма по време на мача с Наполи.\"Той получи мускулна контузия, а това обикновено означава отсъствие от терените за няколко седмици. Не съм сигурен дали ще играе отново до края на сезона\", добави Емери.Рамзи ще премине в Ювентус през лятото, след като подписа 4-годишен договор с \"бианконерите\" през февруари.", "date": "2019.04.19", "title": "Мениджърът на Арсенал: Бяхме перфектни срещу Наполи"}
{"url": "https://offnews.bg/obshtestvo/institutciite-ni-stanali-po-prozrachni-za-godina-701572.html", "text": "По-прозрачни са станали институциите ни през последната година, отчита Програма \"Достъп до информация\". Днес тя представя резултатите от годишното си проучване на сайтовете на институциите у нас, рейтингите на активната прозрачност, картата на финансовата и бюджетната прозрачност и интегритета на общините.Почти по всички индикатори има подобрение, коментира Гергана Жулева пред БНР.При централните институции на първо място са Министерски съвет и министерствата на финансите, на образованието и на околната среда.При държавните агенции води Държавна агенция \"Електронно управление\".В челото на общинската класация е Търговище, а с почти същия брой точки са Белоградчик, Челопеч, Девня и Банско.Процесът на достъп до информация не се състои само в активното публикуване на сайтовете, но и в това как се отговаря на заявленията за достъп до информация, уточни Жулева. При заявленията резултатите са \"значително по-добри от миналата година, а и от предишните\", отчита тя.92% от 564 запитани са отговорили на електронното заявление.Проблем остава регистрирането и информирането на заявителя за това. В противен случай той не може да следи задължителния по закон 14-дневен срок за отговор. ", "date": "2019.04.19", "title": "Институциите ни станали по-прозрачни за година"}
{"url": "https://offnews.bg/kultura/liubov-i-bunt-na-festivala-v-kan-701612.html", "text": "Дългоочакваната Официална селекция на фестивала в Кан (14-25 май 2019) бе обявена на пресконференция. Из мрежата дълго преди това се въртяха предположения, киномански залози и фалшиви новини. Имаше голямо дебнене кой е в постпродукция и кой ще успее за финалната права на състезанието.Но ето - дойде часът на истината и не без тънка френска ирония артистичният директор Тиери Фремо обяви, че тази селекция може да се определи като „романтична и политическа , защото не са ли любовта и бунтът солта на живота, на историята на света и на вечната младост?” Пак с дяволит тон той изпревари дежурните упреци от други години, обявявайки, че ще видим: жени-режисьорки, първи филми, американски филми, зомбита, генетични манипулации, художници и художнички, певци, ченгета, паразити, мафиоти и строги магистрати, безработни и мигранти. Вече със сериозен тон добави, че ще има известно доминиране на жанровото кино, макар и често маскирано. Няма да видим филми с голям исторически мащаб, а по-скоро портрети на малки човешки групи или индивиди, които се борят с неволите, „кино на нивото на очите, на тялото, на ежедневния живот”, което влиза в домовете. Ще проследим и друг глобален сюжет – парите... Фремо припомни още, че ако фестивалът е политически, то е защото режисьорите са политизирани...Интересен момент еУВЕЛИЧЕНОТО ПРИСЪСТВИЕ НА ЖЕНИТЕ-РЕЖИСЬОРКИ.В Официалната селекция те са 13, а в състезанието 4. Съвременното кино все повече отваря широко врати за жените и ако някога Аниес Варда или Лариса Шепитко бяха единствени от своето поколение, днес положението е различно. Търсен е паритет по полов признак и в селекционния комитет. Явно натискът и протестите от миналата година на 82 изтъкнати кинематографистки, излезли на червения килим за равни права и заплащане, са дали резултат. „Варайъти” дори стигна дотам, че вече определи процентно женското участие в конкурса – в Кан то е 21%, докато в Сънданс е било 46%, а на Берлинале 40%. Значи може още да се желае...На женското начало е посветен и плакатът на фестивала. На него виждаме единствената жена-режисьор от френската Нова вълна Аниес Варда, напуснала ни на 29 март 2019 на 90 години. Снимката е нещо като „манифест” и казва всичко за Варда, страстна, смела и закачлива. Тя обичала да напомня: „Не съм жена-режисьор, аз съм режисьор”.Уловена е на снимките на първия си филм „Късото острие”, когато е само на 26. Качена на гърба на своя оператор, тя е изцяло погълната от камерата. Плакатът не само отдава почит на една необикновена личност, но е и красив и вдъхновяващ символ на всеотдайността и куража на кинематографистите.И така, кои имена ще се състезават на най-големия фестивал в света? Селекцията е добре балансирана, като организаторите си оставят правото за няколко финални щриха и добавки от последния момент. Голямата интригата дотук еЩЕ УСПЕЕ ЛИ ТАРАНТИНО ДА ЗАВЪРШИ СВОЯ ФИЛМ„Имало едно време ...в Холивуд”. Ситуиран през 1969, по предварителна информация той разказва за отношенията на актьор и неговия дубльор, съответно ДиКаприо и Брад Пит, които определено не са гадни, а „готини копилета”. Остава напрежението да видим дали след „Златната палма” на „Криминале” и още две участия Тарантино ще смогне да се класира за четвърти път в състезанието. Организаторите му стискат палци. Иначе, картината е пъстра и жетвата тази година е богата.ФЕСТИВАЛЪТ СЕ ОТКРИВА С АМЕРИАМЕРИКАНСКИЯ ФИЛМ НА ДЖИМ ДЖАРМУШ „МЪРТВИТЕ НЕ УМИРАТ”- зомби-сатира, „жанров авторски филм” с много особена атмосфера. В същия ден тръгва по екраните в Европа и света, а зрителите в 400 зали във Франция ще могат да го видят заедно с церемонията по откриваното. Това е хубава традиция, която дава възможност на френската публика да съпреживее за кратко вълнението от фестивала. Важно е да се знае, че Джармуш участва и в конкурса. АВ КОНКУРСА ЗАСЕГА ЩЕ СЕ БОРЯТ 19 ФИЛМА.Педро Алмодовар, председател на журито през 2017, се класира със скрито автобиографичния филм „Болка и слава” – меланхоличен разказ за битието на един кинорежисьор. В ролята на режисьора ще видим самия Антонио Бандерас. На предни позиции в битката са белгийските братя Жан-Пиер и Люк Дарден с „Младият Ахмед” – история за радикализацията на един младеж, парещо актуален сюжет за Европа, света и в частност за Белгия. „Дардените”, както ги наричат шеговито, както и ветеранът Кен Лоуч, са членове на най-престижния клуб - този на притежателите на две „Златни палми”. След „Аз, Даниел Блейк” старият боец Лоуч ще представи отново борбата на работническата класа в „Жалко, липсваше ни” – в историята на шофьор-доставчик, трудно оцеляващ със семейството си. Фремо каза лаконично, че това е „Кенлоучов филм”.В редиците на тежката артилерия ще видим още и американеца Терънс Малик. След „Дървото на живота” сега той се завръща със „Скрит живот”, скъп за него проект. „Това не е военен филм, но е филм за войната, по-точно за Втората световна война” - подсказа Фремо. Не е сигурно, дали особнякът Малик ще пристигне в Кан. По-вероятно е да дойде, но няма да бъде видян, поне не и от журналистите.Към „Палмата” нахакано гледа и друг любимец на Кан - детето-чудо от Квебек Ксавие Долан. След като преди 3 години си подели Голямата награда с киноиконата Годар, сега 30-годишният канадец се представя с „Матиас и Максим”, където ще го видим и като актьор в главната роля.Италианецът Марко Белокио, който отдавна не е бил в Кан, ще представи „Предателят” - разказ за първия разкаял се мафиот от сицилианската мафия. Новото румънското кино и този път е в голямата игра със „Свиркащите”. Режисьорът му Корнелиу Порумбою е част от „благословеното поколение”, което методично обира наградите в Кан. Достатъчно е да споменем Кристиан Мунджиу и неговата „Златна палма”.Селекционерите от Кан винаги са държали на добрия баланса по географски принцип и представянето на всички региони, където киното проблясва с новаторство и завършеност. Така е и тази година – в конкурса са намерили място традиционно силното и яростно южнокорейско кино с „Паразитът” на Бонг Джоон Хо, а китайското е почетено с гангстерския филм на младия Диао Инан. Според Фремо филмът с непреводимото засега китайско заглавие „обновява естетическите кодове на черния и полицейския филм” и е решен в стила на Фриц Ланг.На другия географски полюс е интересното и колоритно бразилско кино, застъпено от Клебер Мендонса Фильо и Жулиано Дорнелес с техния „Бакурау”. Филмът е в традицията на филмите с кангасейроси от митичния бразилски Североизток, носи личен, авторски почерк, но и остро политическо послание.Кан особено цени френското кино и тази година то е представено подобаващо с четири заглавия. Арно Деплешен влиза с „Рубе, една светлина” - история вдъхновена от полицейската хроника с герои група полицаи. Рубе е родния край и град на Деплешен, който той с внимание изследва. Друго френско предложение е „Клетниците” – първи филм на Ладж Ли. Сега много се говори за Виктор Юго по повод трагедията с Нотр-Дам, но „Клетниците” на Ли транспонира свободно героите и темите от романа в съвременността, като показва какво се разиграва в предградията не само на големите френски градове, но и в околностите на всички мегаполиси по света. За първи път в състезанието участват Селин Сиама с „Портрет на девойка в пламъци” и Жюстин Трие със „Сибил”.По традиция Кан представя и следи независимото американско кино. Сега това е „Франки” на Айра Сакс, любимец на Сънданс и в него ще видим Изабел Юпер. За първи път в състезанието влизат още и сенегалската режисьорка Мати Диоп с филма „Атлантик”, както и австрийската режисьорка Джесика Хауснер с „Малкият Джо”. Това е име на растение и филмът гради тревожеща визия за близкото бъдеще, където ще станем свидетели на генетични промени по начин, който съвсем не сме си представяли. И накрая идва израелският режисьор Елиа Сулейман с „Това трябва да е раят” - размисъл за изгнанието на палестинците, скойто той води от години. И макар филмът да е сниман на различни места по света и героят му, нещо като второ аз на режисьора, да е като един съвременен Бъстър Кийтън, тъжен, но много забавен клоун, филмът говори за сериозни неща и обещава да е много интересен.Интересни ще са и Специалните прожекции, където ще се видят филми на Вернер Херцог, Ален Кавалие, Абел Ферара и Хуан Соланас, син на аржентинската легенда Фернандо Соланас.Но особено атрактивни ще са сеансите Извън конкурса – там се откроява „Rocketman” на Декстър Флетчър за Елтън Джон, чийто блясък ще се подсили от присъствието на прототипа, поканен за разходка по Кроазет и с очакване да изпълни нещо на дискретно поставено някъде пиано. И още една световна легенда ще бъде почетена с „Диего Марадона” на Асиф Кападиа. С подчертан интерес се очаква и „Най-хубавите години от живота” - второто продължение на култовия „Един мъж и една жена” („Златна палма”,1966), със същите актьори Жан-Луи Трентинян и Анук Еме. Ще го представи самият Клод Льолуш. Да припомним, че той беше направил и „Един мъж и една жена – 20 години по-късно.” Определено е вълнуващо е да се види през какво минава една голяма любов в течение на повече от половин век.Полунощните прожекции в Кан по традиция показват по-хард филми и с „Гангстерът, ченгето, дяволът” на Лий Уон-Тае няма да има изключение.В „Особен поглед” засега са обявени 16 заглавия, от които 6 първи филма и една анимация.„ПОЧЕТНАТА ПАЛМА” ТАЗИ ГОДИНА Е ЗА АЛЕН ДЕЛОНТой ще я получи след Жана Моро, Уди Алън, Бертолучи, Джейн Фонда, Клинт Истуд, Белмондо, Маноел де Оливейра, Аниес Варда и Жан-Пиер Лео. 83-годишният Делон с над 80 филма в кариерата си, сред които и много шедьоври, дълго се е колебал и отказвал, защото е смятал, че в Кан трябва да ходи, за да уважи режисьорите, с които е работил. Сега обаче предстои да получи почестите на световната кинообщност, защото „той целият принадлежи на киното, на най-хубавите му филми и митове” – казват организаторите.Други новини от кухнята - засега е известен само председателят на журито – големия мексиканец Алехандро Гонсалес ИнЯриту (ударението е на буквата „я”), един от колосите на съвременното кино. Знае се и кой ще оглави „Особен поглед” – това е ливанката Надин Лабаки, направила покъртителния „Капернаум”. Останалите членове предстои да бъдат оповестени. В Кан отлично познават законите на съспенса - напрежението трябва да се нагнети до максимум преди да дойде щастливата развръзка. Така че, следва продължение...", "date": "2019.04.19", "title": "Любов и бунт на фестивала в Кан"}
{"url": "https://offnews.bg/politika/spirat-detskite-pomoshti-za-godina-pri-5-neizvineni-otsastvia-701582.html", "text": "Депутатите окончателно приеха промените в Закона за социалното подпомагане и Закона за семейните помощи, според които се спират детските надбавки на семейството за дете, което не посещава редовно училище или задължителните предучилищни занимания. Предложението бе внесено от депутати от ПГ на ГЕРБ. Според него, ако в рамките на един месец от една учебна година, са допуснати неизвинени отсъствия в размер на 5 учебни часа или 3 дни пропуснато обучение от задължителната предучилищна група, детските надбавки се спират за една година.Спрените средства пък ще бъдат пренасочвани към съседна детска градина или училище и използвани за осигуряване на равен достъп до образование. Предложението им още предвижда еднократната помощ за първокласници да бъде разделена на две равни части и да се получава в началото на първия и втория срок.Прието бе и предложението на \"Обединени патриоти\", което обвързва приемането на социални помощи с участието на получателите в програми за ограмотяване, придобиване на квалификация и полагане на общественополезен труд. Според него още ще се извършва ежегодна оценка от служител на Агенцията за социално подпомагане върху трайно безработни лица, които получават месечни помощи. Ако безработният получи две последователни отрицателни оценки, размерът на помощите ще бъде намален наполовина за срок от една година.Депутатите въведоха и дефиниция на понятието \"недобросъвестно получени средства от социални помощи\". Терминът ще се ползва, ако за получаването на помощите не са изпълнени или са нарушени изискванията на закона или други норми, включително и несъответствие между декларираните имоти и реалното притежание на такива.\"С нашите промени в Закона за социалното подпомагане искаме да решим проблема с т. нар. „социален паразитизъм\", коментира мотивацията за промените депутатът от ВМРО Александър Сиди. \"Искаме социалните плащания да бъдат до едно време и след това тези хора да ги върнем отново на пазара на труда, където да продължат да плащат социални осигуровки. Това е идеята на този текст\", допълни той.", "date": "2019.04.19", "title": "Спират детските помощи за година при 5 неизвинени отсъствия"}
{"url": "https://offnews.bg/politika/fandakova-ne-sam-reshila-dali-shte-se-kandidatiram-za-kmet-701585.html", "text": "\"Все още не съм решила.\" Така кметът на столицата Йорданка Фандъкова отговори на въпроса дали ще се кандидатира за нов мандат на кметските избори през есента в интервю за сутрешния блок на .\"Искам да напреднем в работата и тогава ще взема решение\", каза тя и добави, че сега приоритетно гледа към текущите ремонти в столицата и строежа на метрото.Запитана за казуса със спряното строителство на небостъргача \"Златен век\" в кв. \"Лозенец\", тя повтори позицията на Столичната община, че разрешителното за строеж е изтекло в края на 2018 г. Контролът върху законността е на ДНСК, те има своя позиция и имат право да я защитават, добави кметицата.„Когато има спорове, знаете, че в правовата държава те се решават в съда. На срещата при премиера беше казано ясно, че поправката в закона (станала известна като поправката „Артекс” - б.р.) не важи за този обект\", заяви Йорданка Фандъкова.Кметът коментира и ремонтът на ул. Граф Игнатиев. По думите ѝ тя все още е строителна площадка, на която се отстраняват нередности и предстои озеленяване. Наложило се да се намеси лично по въпроса с ограничителите между тротоарите и трамвайната линия, защото засягат сигурността на хората. ремонтът трябва да приключи до края на май, обяви Фандъкова.", "date": "2019.04.19", "title": "Фандъкова: Не съм решила дали ще се кандидатирам за кмет"}
