{"url": "https://offnews.bg/ikonomika/svinskite-parzholi-shte-poskapvat-708099.html", "text": "Пораженията от африканската чума неминуемо ще доведат до покачване на цената на свинското месо. Прогнозата е на Асоциацията на индустриалните свиневъди.Прогноза за процента на поскъпване обаче не може да се направи, а ситуацията вероятно ще наложи и по-голям внос на свинско месо у нас. Вече е отчетено намаление на потреблението.Преди ден бе открито ново огнище на африканската чума в индустриална ферма в русенско. 30 000 животни в свинефермата в Голямо Враново трябва да бъдат умъртвени. Положителните проби оттам са потвърдени.Това е третото поред огнище в индустриална ферма в областта. Бедственото положение в областта ще продължи и през август. Една шеста от отрасъла се намира в Русенско.Общо близо 90 000 свине ще бъдат унищожени. Свинефермата в Николово има 17 000 животни, тази в Бръшлен – 40 000, 30 000 в Голямо Враново.", "date": "2019.07.27", "title": "Свинските пържоли ще поскъпват"}
{"url": "https://offnews.bg/ikonomika/zapochvat-proverki-zashto-se-baviat-poleti-ot-i-do-balgaria-708101.html", "text": "Във връзка със зачестилите закъснения на полети министърът на транспорта, информационните технологии и съобщенията Росен Желязков разпореди на ГД ”Гражданска въздухоплавателна администрация” (ГД ГВА) да започне проверки на въздушните превозвачи, опериращи от и до България. Инспекторите на ГД ГВА ще следят за спазването на европейското законодателство, за създаването на общи правила за обезщетяване и помощ на пътниците, при отказан достъп до борда на самолета, отмяна на полет или голямо закъснение.От превозвачите се изисква да предоставят информация за причините за закъсненията или отмяната на полетите.", "date": "2019.07.27", "title": "Започват проверки защо се бавят полети от и до България"}
{"url": "https://offnews.bg/izvan-terena/stoichkov-sabra-250-dushi-v-pleven-na-blagotvoritelna-vecheria-708107.html", "text": "Над 250 души вечеряха в компанията на Христо Стоичков в Плевен на специална галавечеря. Гостите получиха възможност да се снимат със Златната топка, да получат автограф върху “Христо Стоичков. Историята” (изд. \"Софтпрес\") - официалната биография, написана в съавторство с журналиста Владимир Памуков и да наддават за спортни трофеи от личната колекция на футболиста по време на благотворителен търг.Събитието е част от лятното турне на Стоичков „25 години от САЩ ’94“ и бе организирано от верига магазини и ресторанти LIFE и издателство „Софтпрес“, а събраните средства бяха дарени на фондация “Св. Иван Рилски” – Плевен.Тя ще ги използва за закупуване и даряване на импланти на жени с карцином на гърдата, мобилна стоматологична помощ в малките населени места и даряване на зъбни протези на социално слаби възрастни хора.Комикът Димитър Туджаров-Шкумбата и водещият на Дарик радио Иво Райчев забавляваха гостите със специална шоу програма, а VIP гост на събитието беше легендарният плевенски футболист Пламен Гетов.Благотворителният търг започна точно в 22:00 ч. и за по-малко от 20 минути събра над 2000 лв. Гостите наддаваха за тениска и ръкавици на мексиканеца Хорхе Кампос, но най-голям интерес предизвика фланелка на Стоичков от времето му в националния отбор.Тя достигна финална цена от 1000 лв., а Камата я разписа с лично посвещение на новия ѝ собственик. Организаторите от „Софтпрес“ и LIFE също ще се включат в благородната инициатива с парични дарения в полза на организацията.В края на вечерта Стоичков поиска думата и в кратка, но прочувствена реч разказа за приятелството, което го свързва с плевенската легенда Пламен Гетов.“Когато дойде в ЦСКА, Пламен често оставаше да ни учи, да показва на нас, по-младите, как се бият удари, как се правят финтове. Аз съм безкрайно горд с нашето приятелство, защото приятелството е най-важното нещо. То не се купува!” каза Камата и изненада приятеля си със специален подарък - тениска на Уго Санчес.Лятното турне “25 години от САЩ 94” продължава на 28 юли в “Арена Монбат” в Русе.Всичко най-важно за лятното турне на Христо Стоичков – “25 години от САЩ '94”, може да бъде видяно на специално създадената страница www.soft-press.com/stoichkov/.„Христо Стоичков. Историята“ се превърна в най-продаваната биография в България през 2018 г., а от излизането ѝ са продадени общо над 50 000 екземпляра. „Софтпрес“ е сред водещите издателства в България, а портфолиото му включва над 1500 заглавия, подбрани така, че да отговарят на мотото „Книги за цялото семейство“.", "date": "2019.07.27", "title": "Стоичков събра 250 души в Плевен на благотворителна вечеря"}
{"url": "https://offnews.bg/politika/ninova-pred-40-000-na-buzludzha-narode-izpravi-se-i-gerb-shte-padne-708105.html", "text": "Лидерът на БСП Корнелия Нинова призова българите да отхвърлят авторитарното и еднолично управление и да отхвърлят пълзящата диктатура в България в пламенно слово в подножието на връх Бузлуджа, където червената партия празнува 128-ата си годишнина.Никова призова българските граждани да помогнат на партията ѝ да спаси България. Тя подчерта, че БСП не е разединена.Ето и цялото слово на лидера на БСП:Скъпи социалисти, симпатизанти, коалиционни партньори, гости, скъпи българи, историческият връх Бузлужда ни събра отново. Събра ни уважението към Димитър Благоев и съратниците му, към нашите предци, които преди 128 години проведоха тук Бузлуджанския конгрес и сложиха начало на борбата за справедливост.Тук сме, за да са поклоним пред героите на България – Хаджи Димитър и неговите четници, които проляха кръвта си на тази поляна за свободата на България. Днес ни събират тези две думи, тези две ценности – справедливост и свобода, защото и днес мнозина не се чувстват свободни българи и за мнозина няма справедливост, но за разлика от тогава, днес, българи отнеха свободата на други българи и справедливостта за други българи. Днес едноличната, авторитарна власт, пълзящата диктатура управлява чрез страх и апатия. Борисов управлява не защото може и не защото народът го иска и харесва, а заради страха, в който държи народа – заради апатията, която предизвиква с политиката, която води. Но държава не може да се управлява със страх. Нация не може да се развива с апатия. Държава се управлява с ум, нация се развива с труда и силите на всеки българин, и това е задачата пред нас. Днес нашият политически опонент е ГЕРБ, но нашият враг е страхът и нашата задача е да отидем до всеки – беден, слаб, онеправдан и унижен, да му подадем ръка, да му дадем вяра, да му дадем сили – да му кажем, че съдбата ни зависи от всеки от нас. Да му кажем – народе, изправете се и те ще паднат.Скъпи социалисти, в последните месеци срещу нас се сипят упреци и удари. Твърди се, че партията е разделена и разцепена и днес ние, вие, трябва да дадем ясен отговор на това – кой е партията. Не съм аз, не са тези 200 души, които сте избрали за свои ръководители – ние сме временно поставени от вас, за да свършим работа. Партията сте вие. Имаме нужда от вашата воля и дума днес. Разцепени ли сме, че БСП ще преизчисли всички пенсии? Разделени ли сме в мнението, че ще помогнем на младите семейства, за да ги задържим в България, като отпуснем еднократна помощ от 10 минимални работни заплати на работещите млади хора. Не сме. Разделени ли сме по въпроса за това, че трябва да има общинско и държавно здравеопазване? И че не трябва да се доплаща в българските болници – не сме. Разделени ли сме за това, че трябва да има по един учебник за един клас по един предмет и държавата да поеме отговорност, и да не сменя съдържанието на българската история. Не сме. Не сме разделени и по това, че трябва да се грижим за българското производство и българската икономика. За да има доходи и социална политика. Разделени ли сме, че сме против Истанбулската конвенция и Пакта за миграция? Ето, отговорът на българските социалисти към онези, които злословят, че партията е разцепена и разделена. Това е истинският отговор, това е народният референдум. Благодаря ви от сърце, че сте социалисти, за това, че сте верни на идеите, за това, че сте смели и сте тук въпреки страха.Второто обвинение – „няма такава партия като БСП, тя си отива, тя постоянно залязва”. Чудя се на тези хора – в какво криво огледало се гледат и какво виждат. Сигурно и математиците се чудят, защото 80 депутати са повече от 38, а 5 европейски депутати са повече от 4. И защото БСП е единствената партия, която е побеждавала ГЕРБ на избори и Румен Радев е президент, а Илияна Йотова – вицепрезидент. И това - само за 3 години. Тези хора на това му казват – „отиват си”. Като гледаме това и като чувстваме емоцията, на нас ни изглежда като идване  - гответе се, тук сме и идваме.Скъпи социалисти, не можаха да ни купят с постове и пари, не можаха да ни счупят с натиск, лъжи, манипулации и измислици, но решиха да ни унищожат финансово, като ни спрат субсидията и за да затворим БСТВ. Поставиха ни пред избор – да се предадем, или да се продадем на олигархията. Горките, в главите на тези хора политиката е само алъш-вериш, бизнес и продажба. Те не знаят какво е Българска социалистическа партия – не се предаваме и не се продаваме. Има трети път за нас.Не се предаваме, не се продаваме, а продължаваме. Продължаваме с вярата с която сте дошли тук. Аз обиколих поляната преди да изляза на трибуната и чух мнозина от вас, тръгнали в 3 часа през нощта от другия край на България. Не от страх, че ако не дойдат ще си загубят службицата, а с вяра за това, че са тук за справедливост, свобода, борба с неравенствата и срещу бедността. Благодаря ви. Поклон, социалисти! Истински сте, силни сте. Надявам се, заредени днес да тръгнем в новата си битка за местните избори. Вчера, като единствената истинска партия в България, ние първи излязохме с платформа за местните избори и показахме какво ще правим за хората. Чак тогава ще изберем кой да го прави. Идете във вашите общини и им кажете, че нашите кметове ще работят  за това, част от данъците, които плащаме да остават при вас и да се използват във вашата община, за вашето благо, а не да остават в централния бюджет и той да ги разпределя от прозореца на джипа си на този, на когото е удобно. Кажете на вашите съграждани, че БСП ще изпълнява всички комунални услуги в общините с общински предприятия, а не с концесии и че това ще им струва по-евтино. Кажете им, че там, където изберат кмет- социалист, ще се запази общинското здравеопазване, ще има аптечно обслужване по малките населени места, ще има социални домове за бедните и пенсионерски клубове за пенсионерите, където да развиват своя социален живот. Освен нашите идеи, ние имаме и нашите кандидати. Виждате ли какво се случва в ГЕРБ? Ден след ден се отказват от ключовите си досега кметове. Какво е това, освен признание за провал? Нали бяха най-успешните кметове? Защо ги сменят? А когато ги сменят, какво? Моделът остава същият, защото той е горе. За разлика от тях, ние държим на нашите успешни кметове и отново ще издигнем кметове, които са били по 3-4 мандата, обичани и уважавани от своите съграждани. Ще имаме и много млади и нови кандидати. Подкрепете ги, нека всички работим за тях, за да има приемственост и обновление.Скъпи социалисти, остава най-важният въпрос – въпросът за партньора, защото сами не можем. Подайте ръка на всеки българин, който милее за род и отечество, за семейство и дом, за добри доходи, достъпно здравеопазване, справедливост, борба с корупцията. Нека отворим умовете и сърцата си за всеки, който е готов заедно да извървим този път за промяната на България. Днес политиката вече не е дискусия в студията , политиката се превръща в будителство, възрожденско будителство. Нашата задача е оттук да тръгнем по страната и да будим. Нека си припомним надписа на едно възрожденско читалище „Помогни ми да те возвися“. Народе, помогни ни да спасим България. Единни за България!", "date": "2019.07.27", "title": "Нинова пред 40 000 на Бузлуджа: Народе, изправи се и ГЕРБ ще падне!"}
{"url": "https://offnews.bg/politika/borisov-se-pritesni-za-sotc-aktiva-izmachvat-vazrastni-hora-da-se-va-708106.html", "text": "Премиерът Бойко Борисов използва хитовото си лайв шоу във фейсбук, за да отговори на В новия епизод лидерът на ГЕРБ посъветва журналистите да си пуснат видеото от днешната му среща с учители в Пловдив и там те щели да видят колко много от родните просветители чакали да се снимат с него и да му благодарят за свършеното за тях.Той демонстрира и притеснение към застарелия електорат на БСП и пожела на всички присъствали на събора на Бузлуджа да се приберат живи и здрави вкъщи.Когато се стигна до въпрос за африканската чума по свинете обаче поредният епизод на \"Борисов фейсбук LIVE\" спря с думите:", "date": "2019.07.27", "title": "Борисов се притесни за соц актива: Измъчват възрастни хора, да се върнат живи и здрави от Бузлуджа"}
{"url": "https://offnews.bg/dw/ivan-geshev-i-mrachnite-prizratci-na-minaloto-708100.html", "text": "Като заваляха списъци на враговете – та цяла неделя...Серията започна със списъка, огласен от кандидата за главен прокурор, комуто Конституцията вменява задължението да крепи законността. Без да споменава каквото и да е за законност, избраникът Гешев заговори за разправа с враговете. Съответно, ги назова – поименно (Прокопиев, Христо Иванов и пр.), по професионални категории (адвокати, медии) и по видове: „които са в ареста или им предстои да влязат там”.Разбира се, че това няма нищо общо нито с българската Конституция, нито – с какъвто и да е мислим конституционен ред изобщо. Това е говорене на човек, решил да действа с извънредна сила срещу несъгласните с властта.В историята доста хора са говорили така, но Гешев е като че най-близо до съратника на Ленин, Феликс Дзержински, известен като „Железния Феликс” заради решимостта си да ликвидира, вън от всякакви законови конструкции, максимално количество „врагове”. Дзержински е основател и водач на „Чрезвичайния комитет” (ЧК), чиято работа е да изтребва враговете и да налага властта върху несъгласните; впоследствие ЧК става ОГПУ, НКВД и КГБ.Извънреден подход към репресиитеИсторическо е интервюто на Дзержински от 9 май 1920 година пред „Укррост”. В него е разкрита цялата философия на онзи извънреден подход към репресиите, който в наше време разгръща и Гешев.Ако заместим тогавашните квалификации на враговете, ползвани от Дзержински, с днешните, ползвани от Гешев, получаваме следния цитат от шефа на ЧК:„Нашата задача по отношение на попълзновенията на десните екстремисти и меншевики от Демократична България – това е да засилим и да постигнем най-висшата степен на интензивност на борбата срещу проявленията на болшевишкия им бандитизъм и мутро-олигархизъм”.По-нататък Дзержински обяснява разликата между „безпощадното унищожаване” на поименно известни врагове и „червения терор”, който визира цели категории хора. Ако заменим онзи списък на Дзержински със сегашния на Гешев, получаваме следните „основни признаци на терора”: „сплашване и унищожаване на враговете на властта на принципа на тяхната професионална принадлежност или на тяхната роля в периода преди 1989 година”.Към първия признак Гешев причислява адвокатите и медиите. Към втория – основните фигури на Демократична България, които според него са били „част от българската номенклатура преди 1989 година”. Та и в Лондон били учили чак...Списъците на враговетеПороят от списъци на враговете е продължен от пропагандната машина на властта, като този път начело намираме бившият вестник „24 часа”. Това също е от арсенала на партията на Владимир Ленин в епохата на Дзержински: големият вожд посочва враговете, цялата преса се втурва да повтаря и най-вече – да разширява списъка им.Под заглавието „Вижте кои участваха в протеста срещу Иван Гешев” виждаме неподписан материал, който чудесно се справя със задачите, поставяни на болшевишките вестници отпреди стотина години. Списъкът на враговете е разширен с една дузина обществено известни личности, вкл. ... наша скромност.Игрите „а ла Дзержински” обаче си имат правила. След появата на списъците на гадовете е задължително бдителната преса да посочи, че те нямат никакъв шанс, тъй като срещу тях в стройни редици са строени блюстителите на правдата. И тук бившият вестник „24 часа” се откроява като флагман - с редакционен материал. Заглавието би донесло на редакцията поне наградата „Златен кортик”, връчена лично от „Железния Феликс”, ако действието се развиваше нейде през 1921 година. Ето го: „Протестиращи активисти с първи опит да откажат Гешев, 130 прокурори и следователи: Няма как да стане!”.\"No pasaran!\"„No pasaran!” е положението, ако се върнем към комунистическите заглавия от втората половина на 1930-те години. Или – дори само към вестниците на БКП от средата на 1989 година, когато заглавията сипеха посланието, че тъмните попълзновения на световния империализъм са се разбили в твърдата позиция на другаря Тодор Живков, подкрепен от българския народ. Всъщност, в тази редакционна дописка на „24 часа” го има и това. Четете:Обичайния завършек на подобни писания – „Народ и Партия единни срещу врага!” – очакваме в близките дни...Очевидно на властта й е омръзнало да играе играта по правилата и се ориентира към „чрезвичайни” действия. Докато бившите вестници публикуват списъци, започнаха арести за „тероризъм” на хора, фигуриращи в първоначалния списък на Гешев (от фирмата ТАД). За всеки случай започват арести и на хора, подали сигнал за корупция във властта (като например подалият сигнал за „суджукгейт”).\"Чрезвичайното правораздаване\"Разбира се, веднъж тръгнал, влакът на „чрезвичайката” минава през различни, предварително известни (от историята) спирки. Още през 1921 година самият Дзержински набелязва основните с поредица от инструкции към своите агенти по места. Ето какви: „Задължително е да разстреляте всички арестувани, докато не е дошла някаква амнистия и не сме тръгнали да ги освобождаваме”. Или: „Борбата трябва да се води по метода на внезапни съкрушителни удари”. А накрая – основното: „Длъжни сме да бъдем жестоки”.Крайно любопитно е и неговото изрично настояване, че в упражняването на „чрезвичайното правораздаване” трябва да бъдат вкарвани максимално количество „партийци”. Очевидната цел е максимално количество хора от властта да се окажат с омърсени ръце, за да имат мотив да противостоят на някакво евентуално прекратяване на „чрезвичайките” в бъдеще.Нямам представа, какво си мислят, че правят нито Иван Гешев, нито пък бившият вестник „24 часа”. Виждам обаче резултата: безпомощно повторение на неща, случили се преди век в кървавите степи на болшевишка Русия.Всяка демокрация е различна и интересна по свой уникален начин. Всички „чрезвичайни” режими са еднакви и скучни по един и същ бездарен начин.Б. ред. - Статията е от ", "date": "2019.07.27", "title": "Иван Гешев и мрачните призраци на миналото"}
{"url": "https://offnews.bg/koloezdene/polski-koloezdach-striaska-sas-snimki-na-krakata-si-sled-trenirovka-708109.html", "text": "Полският колоездач Томаш Марчински качи шокиращи снимки на краката си след тренировка.35-годишният състезател на Lotto-Soudal не участва в Тур дьо Франс, като се възстановява в Испания за втората част от сезона и Вуелтата, където има две етапни победи.\"Готов съм за втората част от сезона. Краката са готови, надявам се и главата също.Остава да получа удоволствие от карането и добрите резултати ще дойдат\", написа Марчински под снимката, на която се виждат изпъкналите му вени и релеф, като кадърът си е направо страшен.Преди време и сънародникът му Павел Полянски  след етап в Тур дьо Франс.Марчински е роден в Краков през 1984 година.Дебютира в професионалното колоездене през 2006 година.През септември 2015 година се присъединява към белгийския отбор Lotto-Soudal. Две години по-късно печели два етапа от Вуелтата.", "date": "2019.07.27", "title": "Полски колоездач стряска със снимки на краката си след тренировка"}
{"url": "https://offnews.bg/drugi/vitosha-leten-fest-sabra-hiliadi-v-planinata-708110.html", "text": "Няколко хиляди софиянци и гости на столицата се събраха в съботната сутрин край хижа Момина скала за петото издание на Витоша летен фест. Спортният празник, организиран под мотото „Обичам спорта, Обичам София, Обичам Витоша“, е част от инициативата „София – Европейска столица на спорта“ и от програмата на Столичната община за предоставяне на повече възможности на столичани за активен и здравословен начин на живот.Над 500 бяха участниците, а гостите хиляди, те бяха поздравени от Дончо Барбалов, зам.-кмет на София. Първи стартираха участниците в планинското бягане. В него най-бърз бе Георги Гергов от „Стратеш Атлетик“, преминал 12-километровия маршрут с име „Кумата“ за 48:10 мин. Само на минута и половина след него финишира Димчо Мицов от СК Рилски атлет, а с трето общо време завърши „ветеранът“ Петко Стефанов – 50:45 мин., докато Александър Спасов от TeamSkisharki/Жулистан регистрира 51:11 мин. При жените единствената с резултат под 1 час бе шампионката Маринела Нинева от Локомотив Дряново. Тя финишира с време 55:24 мин., пред Елена Димитрова 5umrun 1.01:16 ч., Радостина Бяалова (ЖУЛИСТАН) 1.02:40 и др.Веднага след бегачите потеглиха участниците планинското колоездене. Шампион по 20-километровия маршрут с име „Копитото“ стана Владислав Гюров с 50:15 мин., пред Станислав Грабчев 54:39 мин. И тук, както при бегачите, третото общо време бе регистрирано от групата на над 40 годишните - Виктор Танков с 56:23 мин. Вторият при ветераните е Станимир Статев с 58:11 мин. и това бяха единствените четирима с резултати под 1 час. При жените номер 1 бе Христина Козарева, която преди месец бе най-бърза и в 100-километровото трасе на колоездачната Обиколка на Витоша. Сега тя финишира за 1.04:50 ч., пред Силвия Неделчева 1.44:22, Ива Иванова 1.44:40 ч. и др. Призьорите бяха наградени от зам.-кмета по финансите на София Дончо Барбалов, Ана Петракиева, Зорница Радонова, Анатоли Илиев и др.Туристическият поход отново бе без състезателен характер. По пътеката с име „Обичам Витоша“ тръгнаха няколко стотин души, сред които много деца, цели семейства и стари планинари, те преминаха по 3.5-километровия маршрут за близо час.Междувременно, през целия ден на широката поляна пред хижа Момина скала хиляди столичани се включиха в многото активности, спортни и забавни прояви, подготвени от организаторите. На голям интерес както сред децата, така и сред хората от третата възраст се радваше алпийският тролей и възможността за спортно катерене, осигурени от „Мачирски спорт“. Цяла сутрин не секна потокът от желаещи да изпитат емоцията от „прелитането“ по опънатото над Боянската река въже.Призьорите в отделните надпревари бяха отличени с медали и купи. Най-добрите при мъжете и жените в състезанията по планинско бягане и планинско колоездене си разделиха общ награден фонд от 5 600 лв. Както повечето от участниците отбелязваха обаче, победители този ден бяха всички дошли на спортния празник и прекарали един чудесен летен ден сред природата и красотите на планината.И още един супер-бонус от Витоша Летен Фест. Единствено всички участници в колоездачното състезание от Витоша Летен Фест 2019 ще могат безплатно да се насладят на на новия, предизвикал глобален интерес байк-филм на Anthill Films - \"Return to Earth\", който пристига в София. Домакин на събитието тази вечер ще бъде Grindhouse Skateboard Club.Във филма участват някои от най-големите имена на световната байк сцена, сред които Brett Rheeder, Thomas Vanderham, Тhomas Genon, Brandon Semenuk и много други, а кадрите са с много високо качество. Вратите ще отворят в 19:30 ч., а филмът ще започне около 21 ч. Билети на място - 5 лв, всеки закупен билет ще участва в томбола с награди.", "date": "2019.07.27", "title": "Витоша летен фест събра хиляди  в планината"}
{"url": "https://offnews.bg/sviat/oon-v-20-strani-pravata-na-detcata-sa-zastrasheni-708111.html", "text": "Сирийското крило на кюрдската ПКК превръща училищата в складове за боеприпаси и активно въоръжава деца и юноши за участие в бойни действия. Това се посочва в доклада на генералния секретар на ООН Антониу Гутериш, озаглавен „Децата и бойните действия“.Докладът информира за положението на децата в конфликтните зони. През миналата година в 20 страни са регистрирани над 24 000 случая на нарушения на правата на децата, над 1 000 са ударите върху училища и болници. В документа се подчертава застрашителният ръст на мащабите на насилието по отношение на децата, много от които загиват или остават инвалиди.Най-висок е ръстът на убитите и ранените деца в Афганистан – 3 062. Следва Сирия, където в резултат на обстрелите и използването на забранени бомби са убити и получили наранявания 1 854 деца. На обстрел и бомбардировки през 2018 г. в Сирия са били подложени 225 училища и здравни заведения. По-голямата част от атаките е извършена от режима на Башар Асад и съюзниците му. Две училища са разрушени от кюрдските милиции на ПКК.В доклада се посочва, че сградите на 24 училища и болници в Сирия се използват за военни цели. От тях 14 са преоборудвани от въоръжените отряди на ПКК и представляват складове за боеприпаси.В отрядите, наричащи се Сирийски демократични сили, през 2018 г. е имало 806 деца, от които 313 пряко са участвали в бойните действия. Около 40% от общия брой са момичета, 119 от тях са на предната фронтова линия. В редовете на бойците от групировката „Хаят Тахрир аш-Шам, свързана с терористите от „Ан-Нусра“, са включени 187 деца и юноши, а в състава на Сирийската освободителна армия още 170.В документа е отбелязано, че през 2018 г. в Йемен са загинали 1 689 деца, 729 от които са жертва на ударите на ВВС на Саудитска Арабия. Бунтовниците от движението „Ансаруллах“ са виновни за гибелта на 398 деца в Йемен. В зоната на палестино-израелския конфликт убитите деца 59, 2 756 са ранените.", "date": "2019.07.27", "title": "ООН: В 20 страни правата на децата са застрашени"}
{"url": "https://offnews.bg/futbol/krusharski-navliza-i-vav-volejbola-708098.html", "text": "Собственикът на носителя на Купата на България по футбол Локомотив Пловдив Христо Крушарски е решил да влезе и в родния волейбол, пише PlovdivDerby.com.Босът на футболния клуб от \"Лаута\" е потвърдил за намеренията си. \"Да, ще помогна\", заявил бизнесменът, попитан влиза ли във волейболния клуб.В четвертъкт вечерта футболният Локомотив направи чудесен подарък на привържениците си по случай своя 93-тия рожден ден на клуба. \"Железничарите\" спечелиха с 2:0 срещу словашкия Спартак Търнава във втория квалификационен кръг на Лига Европа. За Локомотив това бе завръщане в евротурнирите, както и първи мач на \"Лаута\" на европейска сцена.След срещата Христо Крушарски, който изгледа срещата в компанията на президента на волейболния клуб Петър Узунов, заяви, че прогнозира нова победа в реванша - този път с 4:0. След това обяви, че разноските по евроучастието на тима ще покрива кметът на Пловдив, който е направил такова обещание.В същото време стана ясно, че Крушарски е дал съгласието си на треньора Бруно Акрапович в тима да бъдат привлечени още двама нови футболисти, за да се засили конкуренцията. Треньорът работи усилено по намирането на още един вътрешен халф и десен халф-бек.Изкаралият проби в началото на седмицата германец с португалски корени Ридел Монтейро не е оправдал очакванията. Той си е заминал в сряда, а вчера Бруно Акрапович му се е обадил, за да му каже окончателното си решение, че няма да го привлече на \"Лаута\", съобщава \"Меридиан мач\".", "date": "2019.07.27", "title": "Крушарски навлиза и във волейбола"}
{"url": "https://offnews.bg/sviat/zashto-evropa-ne-mozhe-da-spre-da-se-smee-na-boris-dzhonsan-708102.html", "text": "Заглавието на корицата на германското списание “Щерн” тази седмица под снимка на изглеждащия изненадан Борис Джонсън улови настроенията в целия Европейски съюз, че новият премиер е изградил кариерата си със стремеж за подриване.Докато американците изглеждат несигурни какво да правят с новия британски премиер (“Той е известен с това, че прави много забавни, грамотни, много умни речи”, обясни на слушателите си кореспондент на Националното обществено радио в САЩ и добави, че той е бил в Итън и Оксфорд. и е “абсолютно един от британския елит”), европейците нямат илюзии за това кой наистина е Джонсън.На континента реакцията на неговото издигане до най-висшата политическа позиция на Великобритания бе белязана по-скоро от хумора на безнадеждната ситуация, отколкото от истинската загриженост за това какво може да донесе издигането му. От Брюксел до Берлин всеки изглежда има личен списък с “най-доброто от Борис”.Навремето той беше уволнен от „Таймс“ за измисляне на цитат за предполагаем любовник на Едуард II. А какво ще кажете за написаното в „Телеграф“ няколко години по-късно („Италия не успява да премери презервативите“), в което той погрешно твърди, че Рим се е опитал да убеди ЕС да преразгледа правилата си за презервативите, за да побират по-малки пениси? Помните ли онзи видеоклип на Джонсън, който се хвърли с глава към бившия германски национал по футбол Маурицио Гаудино по време на благотворителен мач?Дори в политически пейзаж, привикнал с подобни на Силвио Берлускони и Виктор Орбан, възмутителният стил на Джонсън и странната връзка с фактите го карат да изпъква като негова запазена марка. Но както показа той по време на кампанията си, за да стане министър-председател, независимо дали с помощта на пушена риба във вакуумирана опаковка като промоционална сцена или лакомо гълтащ бира, Джонсън е повече от щастлив на него да се гледа като на клоун.Най-голямото му предизвикателство в отношенията с ЕС през следващите седмици и месеци ще бъде да докаже, че има още неща в репертоара си.Но след изграждане в продължение на десетилетия на политическа личност, основаваща се на окарикатуряването на европейците като наивници без чувство за хумор, Джонсън скоро може да разбере, че целите на неговата комедия не могат да се видят отвъд шегата.След години са му се смяли, европейците просто не приемат сериозно Джонсън. На този етап е трудно да си представим какво би могло да промени мнението им.Докато европейците могат да изпитат наслада от осмиване на Доналд Тръмп, те също уважават (и се страхуват) от силата на неговия кабинет. Независимо дали им харесва или не (и повечето не го правят), Тръмп има значително влияние върху Европа, както по отношение на икономиката, така и по отношение на сигурността.Но никой не се страхува от Джонсън.Въпреки че Великобритания остава ключов стратегически играч в Европа, тази зависимост от двете страни на Ламанша се разрушава. Например, след завземането от страна на Иран на петролен танкер с британски флаг миналата седмица, Великобритания отговори с призив за европейски военноморски сили за защита на морските маршрути в Ормузкия пролив.Що се отнася до икономиката, Великобритания е много по-зависима от ЕС, отколкото обратното.Ето защо отговорът на Европа на заплахата от Джонсън да напусне ЕС на 31 октомври, със или без сделка , е учтива прозявка.Изборът на Джонсън за премиер ще улесни лидерите на ЕС да се придържат към позицията си като отказват да се откажат от условията на сделката, която са договорили с Тереза Мей, неговия предшественик. Каквито и да са недостатъците й като премиер, Мей, за разлика от Джонсън, се радва на репутация сред европейските лидери като честен посредник.Като се има предвид водещата роля, която Джонсън играе в кампанията за Брекзит и продължаващото му подиграване към ЕС, европейските лидери не само не се доверяват на новия премиер, много от тях го презират.Опасността от недостига на доверие в Джонсън е, че тя може да подтикне лидерите на ЕС да подценят готовността му да блъсне Великобритания от скалата на Брекзит, като предизвика потенциално катастрофална верижна реакция.Помагачите на Джонсън прогнозират, че той ще се изправи пред историческите предизвикателства, пред които е изправена Великобритания, подобно на своя идол, Уинстън Чърчил. Подобно на Джонсън, Чърчил също се сблъсква с дълбок скептицизъм, когато става премиер и се възприема като непредсказуем, дори безразсъден.Изглежда, че тук приликите свършват.Дори политическите врагове на Чърчил не се съмняваха в убеждението му в неговите идеали. В случая с Джонсън е трудно да се намери някой, който да си мисли, че дори има нещо такова.Дори ако комедийните таланти на Джонсън са му спечелили значително внимание (и, може би, ключовете на Даунинг стрийт), европейските лидери са решени да се смеят последни.Б. ред. - Статията на Матю Карнитшниг от „Политико“ препечатваме в превод на агенция БГНЕС.", "date": "2019.07.27", "title": "Защо Европа не може да спре да се смее на Борис Джонсън"}
{"url": "https://offnews.bg/koloezdene/v-burgas-startira-transcontinental-race-no7-708103.html", "text": "В ранното съботно утро в 6.00 ч. в морската градина на Бургас бе даден старта на #TCRNo7 - епичното велосъстезание, което ще прекоси почти цяла Европа и ще финишира в град Брест, Франция.Състезателите ще трябва да се справят самостоятелно с всевъзможни предизвикателства в предстоящите над 4 000 километра.Над 260 ентусиасти от цял свят започнаха да пристигат още от четвъртък и да се подготвят за днешния старт, подготвяйки своите велосипеди и тренирайки в града.Днес (събота) точно в 06.00ч. бе даден и самият старт в морската градина, като цялата група бе съпроводена от ескорт за по-лесно излизане от града.В Transcontinental Race No7 има и българско участие – Павел Стефанов с номер 64, Смилян Павлов с номер 148, Бен Клей с номер 176, които се състезават самостоятелно. Дамите са представени от номер 249 – Златимира Петрова. Състезателите ще се впуснат в предстоящото приключение, като сами ще определят маршрута и темпото си.Те трябва да достигнат първия и единствен чекпойнт в България на връх Бузлуджа, като основната група се очаква да пристигне привечер, а от там участниците ще поемет на запад в посока Сърбия.", "date": "2019.07.27", "title": "В Бургас стартира Transcontinental Race No7"}
{"url": "https://offnews.bg/analizi-i-komentari/ekspert-nap-ni-hvarlia-prah-v-ochite-s-prilozhenieto-za-proverka-na-t-708114.html", "text": "Най-накрая НАП пусна справка, с която да проверим дали са позволили личните ни данни да изтекат в мрежата. Оставяме настрана, че им отне повече от седмица, а други услуги със същото ниво на информация се появиха 48 часа след теча. Предполагам, че са проверявали измеренията на проблема.Проверката става на check.nra.bg и освен ЕГН, изисква и мобилен телефон. Това, изглежда, е идеята им за някакво ниво на сигурност и защита на личната информация. Това обаче е абсурден метод, но явно е единственото, което им е хрумнало при липсата на електронна идентификация и сигурен начин администрацията да общува с нас. Както каза Божо /Божидар Божанов/, причината да я няма е, че вече три години проектът се бави.Облаче ле бяло…Друг проблем обаче е, че тази проверка може да се използва почти изцяло само от хора, живеещи в България. За сънародниците ни зад граница е практически неприложима, тъй като може да нямат или да не могат да използват български номер, където се намират. (Допълнение: от НАП обещаха да измислят нещо). А данните на десетки хиляди българи зад граница могат да се намерят в теча. Освен декларациите на някои от тях, се вижда например, че са декларирали отказ от здравни права. На някои има целия им адрес в страната и в чужбина.Само в таблицата AEOI_OUT/I_NSSI_PENS_EU.csv има записи с ЕГН, име, местоживеене в чужбина с точност до пощенски код и друга информация за над 100 хиляди наши сънародници.Тук съм показал къде се намират те. Виждаме, че почти всички са в Европа, което може да е заради спецификата на данните в конкретната таблица. Не съм включил около 100-ина с грешни пощенски кодове, както и още няколко хиляди, чиито точни адреси намерих. Всяка от тъмните точки показва между няколко стотин и няколко хиляди българи засегнати от #НАПЛийкс.Интересното на тази карта е, че е навярно най-точната карта на концентрацията на емиграцията ни. Не съм показал точното местоположение от данните на тези 100 хиляди записа. За целите на тази статия съм ги групирал по региони с радиус от 50 км.НАП признава за 1% от личните картиДори в страната обаче проверката на НАП не е особено полезна. Това, което дава като информация, е дали ЕГН-то ти присъства в теча, или не. Нито дава представа какви са измеренията на проблема лично за теб, нито дава съвети.Все пак след вълната от критика, пуснаха няколко съвета /вчера, бел.ред./ като допълнение на списъка от сряда. В тях за пореден път обясняват, че всъщност нямало нужда да се сменят личните карти или друг повод за притеснение. В тях твърдят, че данните от личните карти на само 189 българи са станали публично достояние. Днес добавят, че поне 50-тина от тях са били вече уведомени за проблема.В действителност, в базата данни виждаме десетки хиляди номера на лични карти и паспорти. Само в таблицата GAMON/PLAYER.csv се виждат 19 420 български лични карти, които са издадени в последните 9 години и следователно би трябвало да са валидни. След проверка на няколко от тях се вижда, че има както невалидни, така и вече сменени.Надявам се, че НАП са направили именно такава проверка и затова твърдят, че само 189, или под 1% от хората с изтекли номера на лични карти, са в риск. Не се съмнявам, че ще отговорят така. Ако е вярно обаче, това означава, че цялата концепция на регистрирането в сайтовете за хазарт е сбъркана, щом над 99% от хората слагат невалидни данни. Всъщност, записите във въпросната таблица са над 45 хиляди и голяма част от другите са въвели измислени числа в полето за личната карта. Очевидно никой не проверява, за да са толкова сбъркани собствените им данни. Забелязват се и дузина номера на паспорти от Германия.И к’во като ми пратиха SMS?Тази седмица писах пуснах текст в Майко Мила за измеренията на проблема и какви мерки може да вземе всеки от нас. Общо взето – почти нищо не може да направим. Най-важното е това, което НАП също посочиха след статията ми – банки, мобилни оператори и други компании да са бдителни и да внимават в идентификацията на клиенти.Това, което НАП обаче настояват е, че проблем с личните карти почти няма и хората в риск ще бъдат уведомени лично. В данните обаче виждаме друго. Затова бих препоръчал на всеки, който е въвеждал такава информация в сайтове за хазарт и все още е със същите лични документи, да се замисли.За жалост, справката на НАП не изпълнява основната задача, за която следваше да бъде създадена. Въпреки всички съображения, които изтъкнах, другите „частни“ услуги правеха същото, а в случая на Биволъ – дори повече. За жалост, те са вече свалени. Проверката на НАП отговаря на въпроса дали данни са изтекли, но не и какво следва от това, което е същественото. Какви мерки могат да вземат хората? Дали домашния им адрес, доходите, роднините, заемите и/или договорите им са изтекли?В този смисъл проверката, пусната от НАП, е малко повече от отбиване на номера, а доста хора, къде на шега – къде на сериозно се усъмниха, че НАП така не само събират телефонни номера, но има риск и тези данни да изтекат. Показателно е, че хората имат повече доверие на Биволъ и дори анонимни услуги, отколкото на Министерството на финансите. Нищо в това разследване или досегашната работа на институцията под ръководството на Горанов не ни кара да мислим различно.*Боян Юруков е старши програмист и технически ръководител в компания за финансови услуги в Германия. Интегрирането на системите за търговия на някои от най-големите банки, корпорации и фондове в света е част от работата му. Публикуваме текста от блога му с негово съгласие, заглавието е на Offnews.", "date": "2019.07.27", "title": "Експерт: НАП ни хвърля прах в очите с приложението за проверка на течовете"}
{"url": "https://offnews.bg/obshtestvo/slanchevo-i-toplo-no-na-mesta-pak-shte-prevali-708085.html", "text": "Днес ще е предимно слънчево, след обяд с развитие на купеста и купесто-дъждовна облачност и на места в Западна и Централна България ще превали, на изолирани места и ще прегърми, показва прогнозата за времето на НИМХ. Атмосферното налягане ще се понижи още и ще е значително по-ниско от средното за месеца. Ще духа слаб, в източната половина от страната - до умерен вятър от юг-югоизток. Максималните температури ще са предимно между 31 и 36 градуса.В планините облачността ще е значителна, купеста и купесто-дъждовна и на места в масивите от западната половина от страната ще превали и прегърми. Максималната температура на височина 1200 метра ще е около 24 градуса, на 2000 метра - около 18 градуса.По Черноморието ще бъде слънчево. След обяд ще има временни увеличения на облачността, но ще е без валежи. Ще духа до умерен югоизточен вятър. Максималните температури ще са между 27 и 30 градуса. Температурата на морската вода е 25 - 26 градуса. Вълнението на морето ще бъде 2-3 бала.", "date": "2019.07.27", "title": "Слънчево и топло, но на места пак ще превали"}
{"url": "https://offnews.bg/koloezdene/22-godishniat-egan-bernal-specheli-tur-dio-frans-708112.html", "text": "22-годишният колумбиец Еган Бернал от отбора на Ineos спечели тазгодишния Тур дьо Франс и стана най-младият победител от 110 години насам.Състезателят от Южна Америка изкова победата си в последните два етапа, а утре му предстои парадното каране до столицата Париж, където ще бъде коронясан.Втори остана миналогодишният първенец Герант Томас, който оформи двойната победа на Ineos още в първата година на бившия отбор на Sky с името на новия спонсор.Французинът Жулиен Алафилип, който носеше жълтата фланелка до вчера, остана пети в крайното подреждане.Днешният 20-и етап беше съкратен от 130 км на 59,5 км, като причината бяха неблагоприятните условия, които принудиха организаторите да прекратят преди финала и вчерашния етап.Заради кратката дистанция етапът премина на много висока скорост още от старта. 33-километровото изкачване до Вал Торен също премина при високо темпо, налагано от състезателите на Jumbo Visma, които успяха да \"качат\" съотборника си Стивън Крайсвайк до третото място в крайното класиране.Победата в етапа, чийто финал беше на 2365 метра, спечели Винченцо Нибали от Bahrain-Merida с време 1:51.53 часа.Втори се нареди Алехандро Валверде от Movistar, който изостана с 10 секунди. Подиума допълни съотборника му Микел Ланда, на 14 секунди.Четвърти и пети финишираха Бернал и Томас, като при пресичането на финалната линия уелсецът прегърна своя млад съотборник и с усмивка го поздрави.Така Тур дьо Франс се оказа повече от успешен за отбора на Ineos, който загуби лидера си Кристофър Фрум няколко седмици преди старта на надпреварата. Британецът катастрофира тежко по време на тренировка на критериума Дофине и в момента се възстановява.", "date": "2019.07.27", "title": "22-годишният Еган Бернал спечели Тур дьо Франс"}
{"url": "https://offnews.bg/112/maskirani-ograbiha-zalozhna-kashta-v-burgas-gradat-e-blokiran-ot-poli-708113.html", "text": "Бургас е под полицейска блокада, затворени са всички изходи, издирват се двама извършители на грабеж. Сигналът за инцидента, възникнал в заложна къща в комплекс „Меден рудник“, е получен към 14.30 ч., съобщиха от регионалния пресцентър на МВР.Двама маскирани мъже са нападнали и довели до безпомощно състояние 30-годишната служителка, и прибрали близо 300 грама златни накити. По-късно тя е обяснила, че двамата са влезли в обекта и поискали да разгледат пръстен от витрината. Докато момичето ги обслужвало, единият от „клиентите“ минал зад гърба й и с помощта на съучастника си я нападнал. След това взели част от изложените златни накити и напуснали пеша заложната къща.Веднага след сигнала са предприети полицейски действия по установяване на местонахождението на мъжете. Ситуирани са КПП на входно-изходните артерии, както в Бургас, така и в околните населени места. Изземват се записи от камери, разположени в близост до мястото на инцидента. Установяват се и очевидци. Служителката в заложната къща също е разпитана. Работата по случая продължава.", "date": "2019.07.27", "title": "Маскирани ограбиха заложна къща в Бургас, градът е блокиран от полиция"}
{"url": "https://offnews.bg/horoskop/horoskop-za-27-iuli-2-avgust-ot-antonia-mechkova-706050.html", "text": "Последните дни на юли ви подсказват нови делови възможности, но мнозина от зодията мечтаят и за ваканция, влюбените жадуват пълна свобода. Овните да анализират внимателно проблемите, не са наясно с някои обстоятелства. От понеделник се стремите към изява и печалби, но не ви се остава в сянката на колеги. Във вторник-сряда привличате още партньори, ала трябва да уреждате стриктно финансовите въпроси. От началото на август забавете темпото, има за проучвате куп обстоятелства, критичността ви не винаги е най-основателна.Трудностите сега са свързани с пътувания, усвояване на повече информация, обвързване с нови хора. Телците да бъдат по-предпазливи, всеки детайл в работа или лични отношения трябва да бъде съобразен с правила и традиции още от уикенда. Мнозина не споделят грижите си от понеделник, в любовта някои избират даже кратка раздяла, за да премислят още веднъж решенията си. Във вторник и сряда ще изчистите редица неясноти и тревоги, ала избягвайте споровете и особено теми, които не ви засягат лично, имате си толкова задачи.Тези летни дни ще увенчаят с успех и печалби отдавнашни ваши усилия, но идва време и за отдих. Още повече едни Близнаци спират да се ядосват заради чужди глупости и грешки, втори си правят програма за усъвършенстване на професионализма, за здравословна промяна в режима на живот. В понеделник трябва да обърнете голямо внимание на най-близки, може да поискате прошка за рязкостта си, за вечната заетост. Вторник е напрегнат, уреждайте стриктно дела и финанси, от сряда ще откриете къде да търсите услуги и помощници.Разни поводи ви събират на маса с приятели, мнозина са избрали периода за малка ваканция. Раците да останат нащрек, близки може да им развалят настроението с капризи, а и те не са доволни от постигнатото в деловата сфера. В понеделник се пазете от чужди спорове, не е лесно, ако зависите от страна в тях. Във вторник съчетавайте упорство и такт, в сряда не поемайте обещания, или ще се преуморите много, или няма да свършите всичко и ще разочаровате околни. Търсите съвет за проблемите, ще се намери някой, които да услужи.Вие също бягате от делови и лични грижи през тези 7 дни, стига и да не се намесвате в спорове на околните, щом не ви засягат пряко. През уикенда доста Лъвове не споделят свои неща, в понеделник обаче да се съобразяват с разни шефове, ако искат да прокарат свои идеи в екипа. Бъдете предпазливи, вторник идва с куп неясноти, краят на юли може да ви подлъже и към стъпки, които не ви водят към висок пост и печалби. Творците от знака са в по-благоприятна ситуация, потъват в работата си, откриват и шансове за изява, сътрудничество.Тези дни са по-напрегнати, но вие трябва да се пазите от спорове с по-близки, а и да внимавате да не свиквате с ядовете, с които сега се сблъсквате. Още от понеделник Девите ще се мъчат да хармонизират партньорства, включително по-лични. Вторник може да ви върне към стари идеи и екипи. В сряда куп неща ви радват, но трябва да сте бдителни, а и по-дипломатични, възникват непредвидени пречки. От началото на август ви се струпват много задачи, не прекалявайте с критики, по природа сте перфекционисти, но вижте и успехите.Вие също ще търсите начин да се откъснете поне за малко от делови и лични проблеми, наясно сте, че не можете да разчитате на особена помощ от близки за оправянето им. Група Везни да не дават воля на раздразнение в понеделник, сега са им нужни помощници за изясняване на деликатни ситуации, партньори за печеливши начинания. В края на юли ще ги откриете, а наученото в общата работа ще удвои и утрои енергията ви. Мнозина отдавна чакат щастлива среща в любовта, обстоятелствата най-сетне ги събират с истинската им половинка...Динамично 7-дневие, проблемите ще ви подтикнат към доста сериозен анализ. Скорпионите са склонни да се държат настрана от чуждите грижи или просто да критикуват за едно-друго, но сега това не е най-подходяща гледна точка. В понеделник сложете акцент на домашните неща и отношенията с най-близки, във вторник вниманието да е към деловата изява. В сряда са възможни грижи за пари, ще намерите решение, ала без да изостряте отношенията на околните. Изясняването на нещата ви придава енергия и упорство още на прага на август. Това 7-дневие е за бизнес и личен промени, не ги пришпорвайте. Стрелците си усещат: трябва да намалят хъса и деловото темпо, има за уреждане и домашни неща. Понеделник и вторник са по-трудни, макар че сигурно давате всичко в името на по-високи доходи. В края на юли обмислете своя стратегия, и някои по-стари идеи не са лоши, и нови шефове и покровители ще са склонни да ви подкрепят. Август ви зарежда с енергия, но бъдете по-тактични, може да ви сложат друг началник или трябва да парирате интриги без всякакви рискове.Кроите амбициозни делови планове и сигурно периодът ще ви предложи доста подходящи условия за реализация. Пък и Козирозите умеят да реагират според нуждите на момента, в понеделник изчистват служебни и лични неясноти, във вторник упорстват до педантизъм по задачите си, в сряда отделят време за проучване и анализи на деликатни въпроси в работата. В синхрон сте с перспективни професионални тенденции, утвърждавате се като лидери сред колеги. От август мнозина уреждат в желаната посока и интимни отношения.Краят на юли ви открива шансове за изява и печалби, от деня на целителя св. Панталеймон не забравяйте да бъдете по-грижовни и към тонуса си. Група Водолеи кроят амбициозни планове за начинания, да не ги обявяват още пред партньори, шефове, клиенти. Ще дойде и това време, в сряда съгласувайте усилия с по-влиятелни хора или привлечете подкрепата им. Ала някои колеги май са свикнали повече да вземат от вас, нежели да дават... Е, в началото на август избягвайте спорове, припряност, порадвайте се на личното си щастие.Последните дни на юли ще ви се видят доста трудни, искате да си изясните и да промените редица неща, но в службата сега спасението е в търпение. Рибите по интуиция улавят къде и какви пречки ще се появят пред плановете им, да не се залъгват с лесни победи над опоненти и конкуренти. Вашите идеи трябва да отлежат, ще ги преработите, ще търсите по-подходящи партньори. Началото на август ще ви предложи такива условия, предстои сериозна работа. Ако се чудите накъде това лято, маршрути на юг са уместни, ще стоплят сърцето ви.", "date": "2019.07.27", "title": "Хороскоп за 27 юли – 2 август от Антония Мечкова"}
{"url": "https://offnews.bg/politika/nikolina-chakardakova-shte-pee-na-sotcialistite-na-buzludzha-708088.html", "text": "Социалисти от цялата страна се събират в местността Историческа поляна под връх Бузлуджа, за да присъстват на традиционния събор на левицата. С него се отбелязват 128 години организирано социалистическо движение в България.Съборът е под мотото „Бузлуджа 2019 - Единни за България“. На историческия връх ще бъде обявен носителят за тази година на Националната награда за политическа журналистика и публицистика „Георги Кирков – Майстора“.От 10,30 часа ще бъдат поднесени венци и цветя на паметника на Хаджи Димитър, на барелефа на основоположниците на партията и на паметника на партизаните от габровско-севлиевския отряд. В 11,30 часа на сцената на Историческа поляна лидерът на БСП Корнелия Нинова ще произнесе слово.Художествената част ще продължи в 12-30 часа с концерт на Николина Чакърдъкова и Неврокопският танцов ансамбъл. В 13,30 часа на поляната над хижа „Малка буза“ ще се проведе младежката дискусия „Оставам в България, променям своята община“, в която ще участва и председателят на левицата Корнелия Нинова.От 14 часа на историческата поляна ще се проведат и срещи на членовете на изпълнителното бюро на НС на БСП и народни представители, участници в националния събор от общините и областите.Честванията бяха предшествани от заседание на Националния съвет на партията, на което беше одобрена платформата за участие в местните избори наесен.", "date": "2019.07.27", "title": "Николина Чакърдъкова ще пее на социалистите на Бузлуджа"}
{"url": "https://offnews.bg/futbol/levski-shte-se-opita-da-privleche-rumanski-zashtitnik-708091.html", "text": "Отборът на Левски ще сложи край на лятната селекция с привличането на краен защитник от Румъния. Това трябва да стане до края на следващата седмица, твърди “Тема спорт”.Желанието на треньорското ръководство е това да се случи колкото може по-скоро. Новият играч обаче няма как да бъде картотекиран за реванша срещу АЕК (Ларнака) в Лига Европа.Липсата на такъв футболист създава главоболия на треньора Петър Хубчев. Особено сериозен е проблемът отляво, където наставникът има само Иван Горанов. Пазарът в Първа лига затваря на 6 септември, но на “Герена” нямат намерение да чакат.Една от опциите за нов бек е от Румъния. Става въпрос за футболист, предложен от главния скаут Богдан Патрашку и одобрен от Хубчев и от спортния директор Ивайло Петков.Възможно е новият краен защитник да струва поне колкото последното ново попълнение Насиру Мохамед. За него Левски плати на шведския Хекен около 300 хил. евро.Бюджетът на Левски за лятна селекция е около 1 милион евро. Петцифрена сума бе платена на Рапид за наема на Дени Алар. Наем се плаща и за Асен Чандъров от Септември, както и за Здравко Димитров. Различни суми пък са платени като комисионни за привличането на предишните нови футболисти.", "date": "2019.07.27", "title": "Левски ще се опита да привлече румънски защитник"}
{"url": "https://offnews.bg/bojni/kubrat-pulev-ofitcialno-poiska-dvuboj-za-titlata-s-andi-ruis-708092.html", "text": "Звездата ни в профибокса Кубрат Пулев и неговият екип внесоха официална петиция в Международната боксова федерация (IBF), в която се искат шампионът Анди Руис да отложи реванша си с Антъни Джошуа и да се изправи веднага за защита на титлата на организацията срещу българина, съобщава “24 часа”.В петицията се обяснява, че Кубрат е спечелил правото си на незабавен реванш, като е спечелил два елиминационни мача на IBF (на 27 октомври 2018 г. срещу №3 в ранглистата на IBF Хюи Фюри и на 7 май 2016 г. срещу бившия шампион и претендент Дерек Чисора) и е активен срещу сериозни съперници. На 23 март Пулев нокаутира Богдан Дину, №14 в ранглистата на Световната боксова асоциация.Пулев трябваше да се изправи срещу Антъни Джошуа на 28 октомври 2017 г. в Кардиф, но бе спрян от контузия. След това Джошуа победи с технически нокаут заместника му Карлос Такам и се би с още двама претенденти, преди да загуби колана на IBF и останалите си титли през юни от Руис, без да се изправи срещу българина.Въпреки, че Пулев отново е официален претендент, промоутърът на Джошуа Еди Хърн обяви, че той и неговият клиент смятат да се възползват от клауза в договора за незабавен реванш срещу Руис.\"Чакахме достатъчно. Времето дойде!\", обяви промоутърът Боб Аръм, основател и изпълнителен директор на Top Rank, която държи правата на Пулев заедно с Epic Sports. \"Анди Руис е задължен да се бие с претендента на IBF Кубрат Пулев\", допълва той.\"Еди Хърн си управлява титлата при свръхтежките все едно му е частно предприятие\", каза Ивайло Гоцев от Epic Sports.\"Пулев се би преди три години и спечели титлата на претендент. И то задължителен. \"IBF е организацията, която не прави прецеденти със своите правила. И според правило 5.А.1, клаузата на Руис за реванш срещу Джошуа няма влияние върху задължението му да защити титлата си срещу претендента на IBF. Задълженията са над промоутърските права. Заради това IBF трябва да спази правилника си\", допълва той.\"Самият Руис е спечели индиректно от спазването на правилника от страна на IBF. Когато Тайсън Фюри победи Владимир Кличко, от лагера на Кличко веднага активираха клаузата за реванш. И когато Фюри отказа да защитава титлата си срещу задължителния претендент, тя му бе отнета. Направен бе мач между Вячеслав Глазков и Чарлз Мартин.Мартин спечели титлата. И при първата си защита срещу претендента на IBF той загуби от Антъни Джошуа. Това бе първата му голяма титла. Следвателно Руис като отне титлата на Джошуа индиректно получи облага от спазването на правилника. Следователно той също трябва да го спазва и да излезе срещу претендента - Кубрат Пулев в следващия си мач\", допълва Гоцев.В друг пример IBF отне титлата на суперзвездата Генадий Головкин в категория \"средна\", след като той предпочете да се бие с Ванес Мартиросян миналата година, а не да излезе срещу претендента Серхий Деревянченко от Украйна. И Даниел Джейкъбс стана шампион, като победи Деревянченко за вакантната титла.\"Два месеца минаха откакто се спука балонът \"Джошуа\". Няма подписан договор за реванш, само някакви брътвежи на Еди Хърн къде ще се играе мача. Няма и дата. Еди Хърн бе говорил с нас за мач на \"Уембли\" през ноември, а сега Анди Руис му развали плановете. Анди е ново лице при свърхежките и ние уважаваме неговите способности. Руис срещу Пулев ще бъде невероятен мач\", каза още Ивайло Гоцев.\"Бях готов да изляза срещу Антъни Джошуа през ноември и сега нямам търпение да се бия с Анди Руис. Ще се бия с него където поиска. Заради това този мач трябва да стане\", допълни Кубрат Пулев.", "date": "2019.07.27", "title": "Кубрат Пулев официално поиска двубой за титлата с Анди Руис"}
{"url": "https://offnews.bg/drugi/obmisliat-promeni-v-pravilata-na-borbata-708089.html", "text": "Промени в правилата по борба след олимпийските игри Токио 202“ ще обсъжда Техническата комисия към Международната федерация по борба (UWW) на заседанието си в София в неделя, информира сайтът на българската федерация по този спорт.Форумът е в навечерието на световното първенство за кадети, което стартира от понеделник, 29 юли, в „Арена Армеец“.У нас пристига целият състав на Техническата комисия, начело с нейния председател Михаил Мамиашвили (Русия). В състава е и Даниел Игали (Канада), олимпийска шампион в свободната борба от Сидни 2000.„Промените засягат до голяма степен класическия стил – заяви Цено Ценов, президент на Европейската федерация и член на Изпълкома на Световната централа. - Едно от предложенията е да не се начисляват технически точки за пасивност и предупреждение, а само за технически изпълнения. Защото в момента наблюдаваме ситуации, в които борецът не е направил никаква хватка, а повежда в резултата. Ако има пасивност, следва предупреждение и при второ се дисквалифицира.“Гост на шампионата ще бъде президенът на UWW Ненад Лалович (Сърбия), който във вторник, 30 юли, от 10 часа ще даде пресконференция в „Арена Армеец“.Жребият за първите категории ще бъде теглен в неделя от 17 часа.Първите схватки започват в понеделник от 10,30 часа. На тепиха ще излязат петима българи в свободния стил, сред тях са Рухан Расим (55), трети от Евро 2018, както и Георги Иванов (110), спечели сребро на европейското преди месец.Останалите са: Виктор Нейчев (48), Божидар Динев (65) и Адил Мехмедали (80).Откриването на първенството също е в понеделник от 17,30 часа. Входът за зрителите е свободен.", "date": "2019.07.27", "title": "Обмислят промени в правилата на борбата"}
{"url": "https://offnews.bg/futbol/raznoboj-v-ludogoretc-za-sadbata-na-marselinio-708093.html", "text": "Разнобой цари по върховете в Лудогорец относно съдбата на бразилската звезда на отбора Марселиньо. Роденият през 1984 година футболист предизвика гнева на треньора Стойчо Стоев с поведението си след смяната му в мача с Ференцварош в Шампионската лига.Тогава той напусна терена с ехидна усмивка, а след това продължи да се държи предизвикателно и на резервната скамейка. Преди време бразилецът ритна бутилка, след като отново беше сменен от Стоев, чието търпение към него явно е изчерпано.При прибирането на отбора от Рейкявик след срещата с Валур (1:1) в Лига Европа, наставникът заяви, че докато той е начело на “орлите”, бразилецът повече няма да запише официален мач.“Темата за Марселиньо за мен е изчерпана. Той няма как да не е част от отбора, тъй като си има договор с клуба. Но поне аз докато съм треньор, той не е част от този отбор.Тъй като направи неща, който всеки уважаващ себе си човек с достойнство не би ги подминал с лека ръка. Аз смятам, че съм такъв човек с достойнство и няма как да не му обърна сериозно внимание”, отсече Стоев.Изпълнителният директор на разградчани Ангел Петричев обаче се идказа по-дипломатично към този въпрос.“Не знам точните думи на Стойчо Стоев, но понякога емоциите вземат връх. След време позициите може да се сближат. Така че, аз не мисля, че става дума за нещо крайно и категорично”, заяви Петричев.Очевидно решението за съдбата на бразилеца, който е един от най-скъпоплатените играчи на разградчани, ще трябва да бъде взето от собствениците на клуба.", "date": "2019.07.27", "title": "Разнобой в Лудогорец за съдбата на Марселиньо"}
{"url": "https://offnews.bg/ikonomika/stivan-makkejb-kristalina-georgieva-ima-goliam-shans-da-oglavi-mvf-708087.html", "text": "Кристалина Георгиева има голям шанс да оглави Международния валутен фонд, но победата ѝ не е 100% сигурна, каза пред БНР преподавателят в университета в Бирмингам Стивън Маккейб.В интервю за програма „Събота 150“ на програма „Хоризонт“ той изтъкна, че е необходим широк политически консенсус, какъвто няма за най-добрия според него кандидат - управителя на Английската централна банка Марк Карни. Така именно Кристалина Георгиева може да стане компромисната фигура, въпреки че не са изключени изненади в последния момент, посочи Маккейб.Ройтерс съобщи вчера, позовавайки се на френски представител, пожелал анонимност, че Кристалина Георгиева е добавена в списъка с кандидатите, които ЕС обсъжда за управляващ директор на МВФ.Освен нея в списъка влизат още бившият холандски финансов министър Йерун Дейселблум, министърът на икономиката на Испания Надя Калвиньо, председателят на Еврогрупата от Портигалия Мариу Сентену и Оли Рен, гуверньор на Централната банка на Финландия.", "date": "2019.07.27", "title": "Стивън Маккейб: Кристалина Георгиева има голям шанс да оглави МВФ"}
{"url": "https://offnews.bg/obshtestvo/tcarkvata-pochita-sveti-sedmochislenitci-dnes-708086.html", "text": "Църквата почита паметта на Свети Седмочисленици – просветителите, и първоучители Кирил и Методий и техните ученици Климент, Сава, Горазд, Наум и Ангеларий.Седмочисленици е събирателно название за 7 светци, почитани от Българската православна и други църкви като създатели и разпространители на глаголицата и кирилицата.Те са братята Кирил и Методий – създали глаголицата. Техните 5 ученици идват в България: Климент, Наум, Горазд, Сава и Ангеларий. Църквата традиционно не включва към тях Константин Преславски, защото не е канонизиран, въпреки че е считан за пряк ученик на Методий.Руската православна църква чества братята Кирил и Методий отделно, а учениците им се признават за равноапостоли. Българската православна църква е определила 27 юли – Деня на успението на св. Климент Охридски, и за Ден на светите Седмочисленици.", "date": "2019.07.27", "title": "Църквата почита Свети Седмочисленици днес"}
{"url": "https://offnews.bg/sviat/masovi-aresti-na-opozitcioneri-v-moskva-obnovena-708108.html", "text": "Полицията в Москва задържа над 1000 участници в протеста на опозицията, организиран в подкрепа на независимите кандидати за депутати в Московския градски парламент, на които ЦИК отказа регистрация.Според съобщението на МВР, цитирано от агенция Интерфакс, арестувани са 1 074 души заради различни нарушения по време на неразрешената проява, срещу тях ще бъдат приложени законни мерки. Сред задържаните са публицистът Виктор Шендерович, журналистът от „Новая газета“ Иля Азар, негов колега от Дойче веле, кандидатът, получил отказ от ЦИК за участие в изборите Константин Янкаускас, друг вече регистриран Сергей Цукасов и мн. др.Не по-малко от 6 000 московчани се включиха в протестната проява, въпреки полицейското насилие, според официалните данни на МВР те са били не повече от 3 500. Докато към 12 ч. задържаните пред кметството са били едва 6 души, към 18 ч. броят им е скочил 100 пъти, уточнява „Коммерсантъ“. Арестуван е Иля Яшин, получил отказ от ЦИК, след като в Туитър е призовал за нови мащабни протести в столицата на 3 август, ден преди ЦИК да обяви окончателните регистрации.Демонстрацията се провежда без разрешението на столичните власти, униформените бият с палки и електрошок. Няколко издания публикуват онлайн събитията, предхождащи големия митинг. По данни на ОВД-Инфо, в центъра на Москва преди началото на митинга задържаните са 357 души, МВР съобщава за 295. По-рано бяха задържани екс-кандидатите Любов Собол, Дмитрий Гудков, Александър Соловьов, Иван Жданов и Юлия Галямина, а жилищата им обискирани през нощта, търси се връзка на протестите със Запада.Журналисти и участници в протестната проява сигнализират за лоша телефонна връзка в района, където се събират хората. Централната Тверская улица е затворена и няма достъп до нея. Не е допуснат и сватбен автомобил до ресторант, намиращ се на тази улица, младоженецът е влязъл в спор с гвардейците.В студиото „Навални Live“, откъдето се води прекият ефир за случващото се на протеста, са нахлули полицаи, които облепили със скоч камерите за видеонаблюдение. Самият Алексей Навални е в ареста от седмица, където с решение на съда ще остане общо 30 денонощия.Преди началото на митинга кметът на Москва Сергей Собянин предупреди за възможни сериозни провокации и посочи, че редът в столицата ще бъде осигурен в съответствие с действащия закон, пише „Коммерсантъ“. „Опитите за ултиматуми, организирането на безредици няма да доведат до нищо добро“, написа той в социалната мрежа. По-рано за търсене на наказателна отговорност предупреди и прокуратурата на Москва.", "date": "2019.07.27", "title": "Масови арести на опозиционери в Москва /обновена/"}
{"url": "https://offnews.bg/vodni/tragedia-zasegna-svetovnoto-po-pluvni-sportove-708095.html", "text": "Трагедия засегна световното първенство по плувни спортове в Куанджу, Република Корея.При инцидент в нощен клуб, намиращ се в близост до местата за настаняване на спортистите, са загинали двама души, а други 16 са получили наранявания.Инцидентът е станал при срутване на вътрешен балкон в заведението и е отломките са притиснали посетителите. Сред тях е имало много участници на световното.Засега се съобщава, че пострадалите атлети са осем, като сред тяха има трима представители на САЩ, двама - от Нова Зеландия и по един от Холандия, Италия и Бразилия. Някои имат натъртвания, а други разкъсни рани по ръцете и стъпалата.Съобщава се също, че пострадалите американци са състезатели от отборите по водна топка за мъже и жени. Те са били в заведението да отпразнуват победата на САЩ при дамите по-рано през деня.\"Това е страхотна трагедия. Мислите ни са с жертвите и техните семейства\", коментира шефът на американската федерация по този спорт Кристофър Рамзи.Повечето от атлетите са с леки наранявания и вече са се прибрали в хотелите си. Един е останал в болница, тъй като има разкъсвания на долните крайници.", "date": "2019.07.27", "title": "Трагедия засегна световното по плувни спортове"}
{"url": "https://offnews.bg/futbol/barselona-predlaga-bezsrochen-dogovor-na-mesi-708094.html", "text": "Ръководството на Барселона възнамерява да предложи на лидера на клуба Лионел Меси безсрочен контракт до края на кариерата му, съобщи El Mundo Deportivo, цитиран от БГНЕС.Настоящият договор на аржентинското острие е до лятото на 2021 г.В него е включена опция за продължение с един сезон, но въпреки това каталунците са готови да предложат на футболиста ново споразумение, което ще приключи заедно с края на неговата състезателна кариера.Меси неведнъж е споделял, че с радост би приключил кариерата си в Барса.Ако Меси приеме новата оферта, това ще бъде десето споразумение, което подписва с Барселона през своята кариера.32-годишният южноамериканец е възпитаник на испанския гранд. През миналия сезон той взе участие в 34 мача от Ла Лига, в които вкара 36 гола и асистира за 13.", "date": "2019.07.27", "title": "Барселона предлага безсрочен договор на Меси"}
{"url": "https://offnews.bg/analizi-i-komentari/buntat-na-moskovchani-obedini-opozitciata-vlastta-se-krie-zad-silovit-708119.html", "text": "Най-малко 835 са задържани по време на протестите на опозицията в Москва, сред тях е журналист от Дойче веле.Независимо от това кой е вземал решенията за недопускането на независимите кандидати до изборите за Московския градски парламент, тези хора са некомпетентни. Тяхната цел се състои в това, да бъдат блокирани нежеланите политици в настъплението им към органите на властта, да запазят единомислието си пред решаването на проблема 2024, а и да дадат сигнал на другите региони: не допускайте никого до изборите.Резултатът от чистката в изборната кампания в Москва обаче се оказва нещо напълно противоположно – налице е нова политическа мобилизация.Независимите кандидати, много от които бяха относително неизвестни до последната седмица, набират точки и показват, че, за разлика от тези на Единна Русия, са готови да защитават правата на избирателите си. Сигналът, който пристигна по регионите, е: в Москва гражданите вече излязоха да се борят за своите права, присъединявайте се.За регионалните власти вече ще бъде много трудно да повтарят тактиката на московското кметство, която от политически опонент на части от гражданите се превърна в структура, криеща се от тях зад полицейските кордони. Действията на силоваците, от една страна, обединиха опозицията, а от друга – напълно обезсмисли септемврийските избори. Със същия успех на тях рота от Росгвардия би могла да се представи като проуправляваща команда от кандидати.Този политически разрив между целите и възможностите е поразяващ: от редовите градски избори властите си сътвориха проблем на федерално ниво. Съдейки по всичко, логиката на решението в този случай е следствие от особената картина на света, в който политиката по принцип е устроена по модела на казармата. Но поне сега московчани не бързат да преминат към военно положение.Властите са последователни в опитите да решат политическите проблеми с помощта на палките. В навечерието на митинга пред кметството, вместо да го разрешат и така да отклонят недоволството на хората, заведоха фиктивно наказателно дело срещу „възпрепятстването на работата на изборните комисии“. Как това дело трябва да приключи, силоваците сами още не знаят, не са получили указания.Но като начало новината за това широко се коментира в медиите, а в рамките на делото се провеждат масови нощни обиски в жилища и офиси на независимите кандидати. При това в хода на обиските нищо конкретно не се конфискува, целта им е всички да се почувстват застрашени.Със същата цел повечето кандидати преди митинга се оказаха задържани – така протестът е обезглавен и вече нищо няма да се случи. Това означава, че лицата във властта, вземащи решения на такова равнище, са оглупели от собствената си пропаганда и действително вярват, че гражданите излизат на улицата, подстрекавани от провокатори. Като резултат на 27 юли московското кметство през целия ден е под обсада, въпреки липсата на всички известни опозиционни лидери на улицата.Студиото на Алексей Навални пряко излъчва митинга в Youtub и през целия ден там се опитват да нахълтат полицаи, които разбиват врати буквално като в съветската история за юношеството на Ленин и жандармите. Към 16 ч. входната врата беше разбита, а полицаите с извинителен тон четат на служителите постановлението на ФСБ /Федералната служба за безопасност/ за наказателното дело.Този фарс в пряк ефир е наблюдаван от над 40 000 души, а още в пъти повече хора ще го гледат на запис. След това полицията нахлува в телевизия „Дождь“ с вероятното предположение, че „центърът за управление на протестите“ се е преместил там. Главната редакторка Александра Перпелова получава четенето на същото наказателно дело за „възпрепятстване на изборите“.Цял ден силоваците решават ребус – кой трябва да бъде задържан, та всичко да приключи? В техните глави не се и прокрадва мисълта за това, че хората имат свобода на волята.Действията на полицията и гвардията срещу протестиращите изобщо не са координирани. Участниците в разгонването на митинга не разбират защо изобщо са на мястото и си пречат взаимно. Същите действат на улицата точно толкова професионално, колкото и колегите им, подхвърлили наркотиците на разследващия журналист Иван Голунов. Не успяват с тълпата, нямат ясни указания, залавят и пребиват случайно преминаващите.Зад всички тези летни столични пейзажи се открива хоризонтът на руската политическа драма, наречена „организация за предаването на властта до 2024 г.“. Рейтингите падат, парите свършват, хората са преследвани заради оскърбления срещу чиновници, участието в изборите се определя като углавно престъпление, силоваците са вчерашни тройкаджии със съответния кръгозор, нови лица сред подкрепящите властта няма, а съществуващите са дискредитирани в комплект с всичките им проекти.Моля, предайте това на властта. Но как бихте го направили, щом дори и редовите избори за Московския градски парламент се оказват непосилен политически товар?Да се правят прогнози е неблагодарна работа. Но от резултатите от събитията на 27 юли в столицата може сигурно да се каже: московската кампания вече е загуба за официалните лица.", "date": "2019.07.27", "title": "Бунтът на московчани обедини опозицията, властта се крие зад силовите структури на улицата"}
{"url": "https://offnews.bg/politika/kiril-dobrev-manolova-e-naj-podhodiashtiat-kandidat-za-kmet-na-sofia-708097.html", "text": "Мая Манолова е най-подходящият кандидат за кмет на София. Това заяви огранизационният секретар на БСП Кирил Добрев пред Нова телевизия. Днес хиляди следовници на Столетницата събират на Бузлуджа за да отбележат 128-мата годишнина от създаването на червената партия.По думите му местните избори са голям приоритет на организацията.Добрев обясни, че предизвикателствата на местния вот ще бъдат много.Според него субсидиите са на последно място.Според него БСП имала сили да победи наесен.Добрев коментира и актуалната тема от последните седмици за чумата в страната.Левицата вече проведе национално съвещание в Габрово. Днес се очаква обръщението на Корнелия Нинова към симпатизантите. Предстоят и срещи на ръководството на партията и депутатите от парламентарната й група с участници в събора.", "date": "2019.07.27", "title": "Кирил Добрев: Манолова е най-подходящият кандидат за кмет на София"}
{"url": "https://offnews.bg/ikonomika/vlastite-v-dobrich-prizovaha-da-se-koliat-prasetata-i-da-se-konservira-708120.html", "text": "В Добричка област е обявено бедствено положение за седмица заради усложнената епизоотична обстановка в Североизточна България и нарастващите случаи на заболяването Африканска чума по свинете, съобщават от областната управа.До 5 август всички стопани, отглеждащи прасета в т. нар. \"задни дворове\", имат гратисен период, в който могат да умъртвят животните и да приберат месото за лична консумация. Забранява се и свободното събиране на трюфели, билки и горски плодове.Днес областният управител Красимир Кирилов е свикал заседание на областния щаб за защита при бедствия, пише сайтът dobrichonline.com. В заседанието е участвал и д-р Румен Караманов, управител на свинекомплекс в село Козлодуйци. Обсъдена е била усложнената епизоотична обстановка в североизточната част на страната, нарастващите установени случаи на заболяване от Африканска чума по свинете /АЧС/ в промишлени обекти и множеството установени случаи в Румъния.Всички участници са решили да бъде обявено бедствено положение за срок от 7 дни на територията на цялата област Добрич, областният управител Красимир Кирилов е издал заповед. В нея са разписани и мерки, които се налагат с цел неразпространение на болестта на територията на област Добрич. До 5-и август всички стопани, отглеждащи прасета в т. нар. „заден двор“ имат гратисен период, в който могат да умъртвят животните и приберат месото за лична консумация.В същия срок кметовете и кметските наместници на населени места трябва да посочат площадки в рамките на землищата на населените места, на които ще могат да бъдат загробвани животни. Комисии от експерти, със съдействието на служители на Областната дирекция на МВР, започват проверки по населените места за спазване на разпоредените мерки. За същия период се забранява свободното събиране на трюфели, билки и горски плодове. За неспазването на разпорежданията ще следят служителите на държавните и ловни горски стопанства, глобите достигат до 500 лв.След изтичане на гратисния период ще се премине към санкциониране на нарушителите – стопанин, отглеждащ нерегламентирано прасе, ще бъде глобен по Закона за ветеринарномедицинската дейност в размер от 150 до 1000 лв. Животно, открито в заден двор, ще бъде умъртвено от служители в местната дирекция за безопасност за храните и загробено без право на консумация. По време на гратисния период служителите на реда ще налагат санкции за нерегламентиран превоз на животни по пътната мрежа на територията на цялата област.", "date": "2019.07.27", "title": "Властите в Добрич призоваха да се колят прасетата и да се консервират"}
{"url": "https://offnews.bg/112/vlak-blasna-kola-na-zhp-prelez-shofiorat-zagina-708104.html", "text": "Един човек е загинал при опит за неправомерно преминаване през жп прелез, съобщиха за OFFNewsот пресцентъра на БДЖ. Влак е блъснал лек автомобил на прелез на жп линия между гарите „Граф Игнатиево“ и „Труд“.Прелезът е бил с редовно задействана сигнализация и спуснати бариери. Шофьорът е починал на място.", "date": "2019.07.27", "title": "Влак блъсна кола на жп прелез, шофьорът загина"}
{"url": "https://offnews.bg/tenis/toplo-posreshtane-za-grigor-dimitrov-v-meksiko-708117.html", "text": "Григор Димитров вече е в Лос Кабос, където следващата седмица му предстои участие на турнира от сериите АТР 250. На мексиканска земя първата ни ракета бе посрещнат много топло и от организаторите, и от феновете.Самият българин също не скри вълнението си и определи мястото като невероятно и заяви, че няма търпение да излезе на корта.В събота вечерта Григор ще научи името на съперника си в Лос Кабос, а интересно е, че надпреварата е в седмицата, в която се играе АТР 500 турнирът във Вашингтон, но първата ни ракета е предпочел да бъде на мексиканска земя в периода 29 юли – 3 август.В това има логика, тъй като след четирите поредни загуби, три от които в първи кръг, Григор има нужда да натрупа увереност преди US Open.За последно Димитров загуби в първи кръг в Атланта, където беше победен от 405-ия в света Кевин Кинг в два сета.", "date": "2019.07.27", "title": "Топло посрещане за Григор Димитров в Мексико"}
{"url": "https://offnews.bg/futbol/tcska-zadalzhitelno-napred-sled-suha-mrezha-u-doma-708090.html", "text": "Отборът на ЦСКА задължително продължава напред, когато стигне до „суха мрежа“ в първия мач на свой терен в Лига Европа (преди Купата на УЕФА).Десет пъти досега в историята „червените“ не са допускали гол у дома и след това са се поздравявали с краен успех, показва справка на \"Труд\". Само три пъти мачовете в София са завършвали 0:0 – срещу Парма, Хайдук (Кула) и Динамо (Москва). В първите два случая един гол на чужд терен бе достатъчен, а в руската столица ЦСКА спечели дори с 2:1.След „суха мрежа“ у дома българският клуб отстрани още Арарат (3:0), Портадаун (3:0), Шахтьор (Донецк) (3:0), Дери Сити (1:0), Рига (1:0), Адмира Вакер (3:0) и Титоград (4:0).В последните два сезона след завръщането на ЦСКА в Европа жребият решава всички дуели да започват първо на българска земя.Така бе срещу Рига, Адмира Вакер и Копенхаген преди година, а сега срещу Титоград и Осиек, евентуално и срещу украинския Зоря (Луганск) в третия предварителен кръг, ако ЦСКА отстрани Осиек.", "date": "2019.07.27", "title": "ЦСКА задължително напред след \"суха мрежа\" у дома"}
{"url": "https://offnews.bg/nashite-avtori/za-kalinkite-708096.html", "text": "Нека ви запозная с уникалното същество наречено Калинка.Калинката е странно животно. Хем гръбначно, хем безгръбначно. Хем има собствен си мозък, хем не е така. Хем е отделен биологичен организъм, хем не е така. Затова науката се затруднява определяне на нейната биология. Но нека бъдем пионери.В исторически план има предположения, че калинките отдавна населяват нашата планета. Развили са паралелна еволюция и са на път да станат втори доминиращ вид. Според някои автори вече са. Напоследък, популацията на калинките се радват на небивал разцвет. Науката все още мълчи за причините за този видов прогрес, но има отделни смели, дори граничещи с пълно безразсъдство теории, които сочат за този прогрес действията на хора облечени с власт. С което аз категорично не съм съгласен и по-скоро бих обвинил глобалното затопляне.Като биологичен вид Калинката е просто животно. Калинката е лакома. Калинката яде повече от колкото може да изяде. Тя винаги е гладна. Плюска наред, дори с риск да си изплюска и бъдещето си. Срещу този апетит нищо не може да се направи. Какво да се прави, природа.Калинката е сенколюбива. Излиза на светло само в краен случай и то с риск за живота си.Калинките или не притежават разум, или той е дотолкова закърнял, че е станал напълно неизползваем. При нея съществуват само мозъчните функции поддържащи сърцето, дишането и плюскането, плюскането, плюскането…Калинката е паразит. Тя чудесно вирее върху на другите организми и има изключителна непригодност да оцелява без наличието на гостоприемник.Калинката не допринася с нищо към екосистемата, на която принадлежи.Калинката издава странни, будещи смях в околните звуци. Има записи.Калинката може да живее без никакъв проблем и без глава. Доказано е. Дори може да се размножава, което я прави уникално същество.Калинката е изключително поддаващо се на дресировка същество. Изпълнява чужди заповеди безпрекословно. Толкова безпрекословно, че се поражда съмнение дали е отделен биологичен организъм.Калинката не може да създаде устойчива популация от калинки поради паразитната си същност. Където има изобилие на хранителни вещества, се наблюдава изключително струпване на калинки. След изчерпване на ресурса, калинките мигрират и се преразпределят.От гледна точка на морфологията калинките се делят на: Калинка бушон, Скатаващата се калинка, Мушеща се калинка, Амбициозната калинка и Калинката, която не осъзнава, че е Калинка.Важно! Калинката е поставена под защита на закона. Всеки посегнал на калинка, ще бъде наказан с цялата сила и строгост на закона!Ясно?", "date": "2019.07.27", "title": "За Калинките"}
