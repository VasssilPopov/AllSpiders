{"url": "https://offnews.bg/bojni/parvo-zlato-za-balgaria-ot-evropejskite-igri-v-minsk-705979.html", "text": "Мария Оряшкова спечели първия златен медал за България на Европейските игри в Минск, след като на финала в категория до 80 килограма в самбото победи рускинята Жанара Кусанова. Рускинята първа реализира точка, но българката отвърна по възможно най-добрия начин и се поздрави с успеха. Оряшкова започна турнира в Минск с трудна победа срещу представителката на домакините Светлана Тимошенко с 3:2 точки, а на полуфиналите се справи с украинката Алина Ковалска с 2:0.Българката ще участва в Минск и в турнира по борба в категория до 76 килограма, което я принуждава да свали килограми, за да влезе в категорията си.Ден по-рано Цветелина Цветанова донесе бронз в самбото. Така медалите за България вече са общо 10 от началото на игрите в Минск.", "date": "2019.06.23", "title": "Първо злато за България от Европейските игри в Минск"}
{"url": "https://offnews.bg/politika/pargov-postizheniata-na-sotcialisticheska-balgaria-dnes-izglezhdat-ka-705961.html", "text": "Постиженията на социалистическата народна република България от мечтите на Димитър Благоев днес, за съжаление, изглеждат като блян за нас. Това каза лидерът на БСП - София Калоян Паргов по време на официалното честване на 163-тата годишнина от рождението на основателя на организираното социалистическо движение в България и на първата социалдемократическа партия на Балканския полуостров.То се проведе в къщата-музей на Димитър Благоев-Дядото в Банкя. Организатори на събитието бяха Националният съвет на БСП, Градският съвет на БСП - София и Районният съвет на социалистите в Банкя.Официален гост беше председателят на БСП Корнелия Нинова. По време на честването двамата с Калоян Паргов връчиха официално и членските карти на 16 новоприети социалисти.На събитието присъстваха още народни представители от БСП, евродепутатът Петър Витанов, общински съветници, районни председатели и представители на различни обществени организации.За поредна година се събрахме в къщата-музей на първоапостола, първопроходника на лявото движение в България Димитър Благоев, за да си припомним мислите и делото на този голям българин и да почерпим енергия от тях, коментира Калоян Паргов.\"Когато Димитър Благоев се качва на политическата сцена на следосвобожденска България, той ясно си дава сметка за историческата мисия, която му предстои. А именно - създаването на българската социалдемократическа партия. Той започва политическата си дейност като завършен марксист и такъв остава до края на живота си - последователен, безкомпромисен, праволинеен. Георги Бакалов казва, че могъщото си оръжие Благоев придобива от учението на марксизма. То му дава възможност да направи едно велико откритие за времето си, а именно - работническата класа в България. С това той дава тласък на научната мисъл, както и собствен принос за създаването на една нова обществена сила в България. 20 години след смъртта на Дядото мечтата му за социалистическа народна република става вече факт. Тя просъществува близо половин век, но социалните измерения на този период днес, за съжаление, изглеждат като недостижима мечта и блян\" - каза още лидерът на БСП - София.Калоян Паргов се спря и на един малко коментиран аспект от обществената дейност на Димитър Благоев. В периода 1911-1915 г. Дядото е общински съветник в София:\"Тъй като сме на прага на поредните важни избори за нас, софиянци, бих искал да припомня факти от дейността на Благоев. Преди малко повече от 100 години в Царска България той се е борил за граждански и градски каузи, които днес звучат повече от актуално - за спиране на трамвайната концесия, за строителство на общински жилища и срещу корупцията сред чиновниците. По време на мандата си през 1911 - 1915 г. той неотклонно защитава интересите на своите избиратели, пледира за достъпен общестен градски транспорт, за жилищна политика, за всеобщо образование и здравеопазване. Днес, след почти 30 години дясно управление в София, ние, общинските съветници от БСП, се борим за същото. И от всички нас зависи на предстоящите местни избори да спечелим доверието на софиянци и да претворим в реална политика онова, за което е мечтал основателят на нашата партия Димитър Благоев\".Лидерът на БСП - София добави, че делото и авторитетът на Дядото са оценени още от съвременниците му:\"На погребението му през 1924 г. се стичат над 200 000 души. Далеч не всички те са комунисти. Нещо, което дотогава не се е случвало, не се случва и след това. Длъжни сме, ако искаме да се наречем истински последователи на делото на Благоев, да работим и да се борим за демокрация, достъпна за всички хора, за социална демокрация. Днес ние имаме възможност да покажем, че мечтата му не е само ален мак самотен, а може да бъде реалност в България\".", "date": "2019.06.23", "title": "Паргов: Постиженията на социалистическа България днес изглеждат като недостижима мечта и блян"}
{"url": "https://offnews.bg/sviat/noviat-kmet-na-istanbul-prizova-erdogan-za-razbiratelstvo-705981.html", "text": "Екрем Имамоглу от опозиционната Републиканска народна партия, който за втори път спечели вота за кмет на Голямата Истанбулска община, се обърна с призив към президента и лидер на управляващата партия Реджеп Ердоган да постигнат единомислие за проблемите на хората в мегаполиса.В първото си слово след станалите известни все още неофициални резултати Имамоглу настоя за среща с държавния глава, за да обсъдят вижданията си за развитието на най-големия град в страната. „Имам предвид нуждите на 16 милиона души. Готов съм да работя с вас в хармония. Искам да намеря решение на всички проблеми на Истанбул, чакащи спешни мерки. Още когато получа удостоверението си, бих искал да чуя вижданията ви и за да ги обсъдим, оттук казвам, че е необходима среща“, заяви новият кмет пред журналистите в партийния щаб.Той отбеляза намеренията си да ограничи безработицата и бедността, и подчерта, че няма смисъл от култ към партийните лидери. „Партиите не са табу, а институции, работещи за доброто на народа, т.е. те са инструмент и искам всеки от гражданите ни да знае това. Не е правилно да издигаме партийните лидери в култ, защото суверенитетът безусловно е на народа. Ще работим безотказно за милионите хора, имаме младостта и трудолюбието“, каза Имамоглу.Все още президентът Ердоган не е произнесъл следизборна реч, но поздрави победителя в Туитър. „Волята на народа се прояви още веднъж. Според неофициалните резултати спечели Екрем Имамоглу и аз го поздравявам за победата. Както и преди, ние ще вървим към целите си в единство и сплотеност, според принципите на /управляващата/ коалиция „Народ“, без да правим компромиси с демокрацията, върховенството на закона, мира, просперитета и стабилността на нашата страна“, написа в мрежата турският държавен глава.Към 21 ч. Висшият изборен съвет бе проверил протоколите от около 20 000 урни или 65%, общият им брой е 31 342. Председателят Сади Гювен увери, че най-много до час системата ще е обработила всички урни. Той каза, че ще бъдат проверени всички нарушители на забраните в изборния ден, а когато изтече срокът на възраженията, новият кмет ще получи удостоверението си за встъпване в длъжност.Две агенции – АНКА и Анадолската, придобиха правото да съобщават първи резултатите, макар и неофициални. Но както винаги по избори в Турция, малко преди да приключи обработването на резултатите от всички урни, публикуването зацикля. Така според досега известните разликата между Имамоглу и избраника на Ердоган Йълдъръм е 800 242 гласа от обработени 96,07 протоколи, съобщи АНКА. Социалдемократът Имамоглу печели 54,30% подкрепа, а Йълдъръм от управляващата партия 44,79%.Анадолската агенция съобщи за 99, 19% проверени протоколи и разлика между главните опоненти от 773 449 гласа. За Имамоглу са гласували 4 688 628 избиратели, за Йълдъръм 3 915 179.През 1994 г. Реджеп Ердоган спечели кметския вот в Истанбул с 25,2%.", "date": "2019.06.23", "title": "Новият кмет на Истанбул призова Ердоган за разбирателство"}
{"url": "https://offnews.bg/politika/ninova-dimitar-blagoev-e-dostoen-darzhavnik-705960.html", "text": "\"Днес почитаме делото, словото и заветите на Димитър Благоев. Той е не само основоположник на организираното социалистическо движение в България, но и достоен държавник. Това каза лидерът на БСП Корнелия Нинова при отбелязването на 163 годишнина от рождението на Димитър Благоев-Дядото.Според нея с активната си политическа позиция в парламента и яркото си перо на страниците на списание \"Ден\" и \"Ново време\", на вестник \"Работник\", Благоев е поставил на дневен ред \"индустриализацията, модернизацията на България, нейното духовно и европейско развитие.\" Тя изтъкна, че за него социализмът е равенство между хората и чиста и свята република.\"Днес неравенствата растат, бедността е непоносима за милиони хора, принципите на чистата и свята република се погазват. Ние, социалистите, продължаваме идеите му и делата му. Атакуват ни наши опоненти, хулят ни, клеветят ни. Но както казва самият Благоев: \"наш дълг е да смъкваме маските на византийците и лъжците\" и да вървим напред. Поклон пред мъдростта на Дядото\", заключи  Корнелия Нинова. Днес тя връчи и членските карти в БСП на 15 нови социалисти. ", "date": "2019.06.23", "title": "Нинова: Димитър Благоев е достоен държавник"}
{"url": "https://offnews.bg/gimnastika/katrin-taseva-ni-nosi-dva-medala-v-minsk-705962.html", "text": "Звездата ни в художествената гимнастика Катрин Тасева спечели два медала на европейските игри в Минск.Възпитаничката на треньорките Бранимира Маркова и Силвия Стойнева завърши участието си в Беларус с бронзово отличие във финала на лента. По-рано днес тя спечели и сребро на топка.Тасева изигра по най-добрия начин новото си съчетание на лента и получи оценка от 20.450 точки за третото място.Златния медал на лента извоюва шампионката в многобоя Дина Аверина (Русия) с 21.350 точки, а среброто заслужи Линой Ашрам (Израел) с 21.100 точки.Във финала на бухалки Тасева завърши четвърта с 20.800 точки. Там триумфира Линой Ашрам с 22.700 точки, следвана от Дина Аверина (Русия) с 22.600 точки и от Влада Нилокченко (Украйна) с 21.750 точки.Медал за България донесе и Антоанета Бонева в спортната стрелба. Бонева заслужи бронзовото отличие на 10 метра въздушен пистолет в спортната стрелба с 218.1 точки.Така медалите ни в Минск станаха четири, след като вчера самбистката Цветелина Цветанова се окичи с бронз в категория до 48 килограма.", "date": "2019.06.23", "title": "Катрин Тасева ни носи два медала в Минск"}
{"url": "https://offnews.bg/obshtestvo/44-arestuvani%c2%a0sled-poreden-boj-mezhdu-zhiteli-na-selo-rozino-705974.html", "text": "За втора поредна вечер в карловското село Розино се биха две враждуващи ромски фамилии - Сребреви и Искендерови, съобщава БНР.Въпреки масовото присъствие на специални полицейски сили от Карлово и Пловдив, хора от двете фамилии са успели да се издебнат и отново са влезли в конфликт с камъни и дървета. Разменени са и изстрели.Полицията е овладяла ситуацията, няма сериозно пострадали.Арестувани са 44 участници в сбиването.Полицейското присъствие остава засилено, съобщиха от МВР - Пловдив.", "date": "2019.06.23", "title": "44 арестувани след пореден бой между жители на село Розино"}
{"url": "https://offnews.bg/sviat/stotitci-hiliadi-chehi-izliazoha-dnes-na-naj-masovia-protest-ot-padane-705980.html", "text": "Стотици хиляди чехи излязоха днес в Прага на протест с искане за оставка на премиера Андрей Бабиш. Това е най-масовата проява на обществено недоволство от Нежната революция през 1989 г., която свали комуническия режим, отбелязва агенция Ройтерс.Митингът в парка \"Летна\" е кулминация на серията от протести срещу Бабиш през последните седмици.Организаторите на днешния протест твърдят, че са се събрали около 250 000 души.Демонстрантите издигнаха плакати с надписи \"Оставка\" и \"Писна ни\", развяваха чешки знамена и флагове на ЕС.През април полицията обяви, че премиерът Бабиш - бизнесмен милиардер, влязъл в политиката, трябва да бъде обвинен в измама заради злоупотреба с европейски субсидии преди десет години, с които е построил хотел и конферентен център край Прага. Бабиш отрича да е извършил нещо незаконно.Назначаването на нов министър на правосъдието непосредствено след като становището на полицията беше огласено, предизвика демонстрации заради подозренията, че Бабиш се опитва да влияе върху разследванията срещу него.Същевременно изтекли предварителни резултати от одит на Европейската комисия показват, че Бабиш е бил в конфликт на интереси като бенефициент на доверителни фондове, където прехвърлил бизнеса си. Премиерът твърди, че одитът е неточен.Днешните протести бяха организирани от гражданската група \"Милион моменти за демокрация\", създадена от студенти.", "date": "2019.06.23", "title": "Стотици хиляди чехи излязоха днес на най-масовия протест от падането на комунизма"}
{"url": "https://offnews.bg/politika/barekov-tcvetan-tcvetanov-e-skritiat-kupuvach-na-chez-shte-reketira-705959.html", "text": "Публикации от няколко дни сочат, че низвергнатият от Борисов Цветан Цветанов се завръща в играта на бяло магаре като скрит в сянка купувач на #ЧЕЗ. Оставяме настрана бъдещите проблеми лично за Борисов. Ако Цветанов реши да реализира амбициите си за политически реваншизъм, електроразпрделителният монополист му е идеален трамплин. Това заяви безцензурният политик Николай Бареков, цитиран от пресцентъра на партията си, която днес се нарича \"Презареди България\".Според Бареков такива сценарии вече били в ход.Според него бившият втори имал натрупан ресурс не само за \"един ЧЕЗ, ами и за едно ново #КТБ\". Бареков лансира и теза, че Цветанов се подкрепят от медиите на Прокопиев и другите олигарси покрай кръга Капитал и КТБ.Според него в момента над 2 милиона \"мишлета\"  плащали необосновано високи сметки за ток, а системата на ЧЕЗ и сега спирала \"планово\" тока след полунощ и унищожавала електроуредите на хората. ", "date": "2019.06.23", "title": "Бареков: Цветан Цветанов е скритият купувач на ЧЕЗ, ще рекетира Борисов"}
{"url": "https://offnews.bg/tenis/federer-triumfira-za-deseti-pat-v-hale-705969.html", "text": "Роджър Федерер продължава да пише история на турнира в Хале.37-годишният швейцарец спечели титлата на трева в германския град за 10-ти път, след като във финала надигра със 7:6(2), 6:1 Давид Гофен за 1 час и 23 минути игра. Маестрото има и три загубени финала.Двубоят беше равностоен само в първия сет, който бе решен след тайбрек. И двамата тенисисти си взимаха безпроблемно подаванията, а белгиецът единствен достигна до три точки за пробив.В крайна сметка всичко трябваше да се реши в дълъг гейм и Федерер оправда статута си на фаворит. Той взе ранна преднина от 5:1 и затвори сета на свой сервис.Оттук насетне Гофен нямаше какво да предложи и Федерер му даде само един гейм до края на мача. Три пробива за около 30 минути му бяха достатъчни да спечели втората част, а с това и мача.Швейцарецът записа 7 аса и спечели 29/35 разигравания при първото си подаване.Титлата в Хале е трета за Федерер през 2019 г. след трофеите от Дубай през февруари и Мастърса в Маями през март. Така общо титлите му станаха 102.", "date": "2019.06.23", "title": "Федерер триумфира за десети път в Хале"}
{"url": "https://offnews.bg/obshtestvo/vtorata-kandidatstudentska-sesia%c2%a0v-su-prikliuchi-s-izpit-po-geografia-705966.html", "text": "Втората кандидатстудентска сесия за учебната 2019/2020 г. в Софийския университет приключи с изпит по география.За полагането му днес са подадени 323 заявления. В 272 аудитория в Ректората кандидат-студент изтегли вариант № 2 на теста.Председател на изпитната комисия е проф. Нина Николова от Геолого-географския факултет на Алма матер.Заместник-ректорът на Софийския университет проф. Ренета Божанкова пожела на кандидатите последният изпит от втората кандидатстудентска сесия за учебната 2019/2020 г. да бъде за тях началото на студентския им живот и ги призова да работят спокойно и уверено, за да получат отлични резултати.Успешното полагане на конкурсния изпит по география е условие за прием в следните специалности: „Политология\", „Библиотечно-информационни науки\", „Публични информационни системи\", „История и география\", „Педагогика\", „Социални дейности\", „Неформално образование\", „География и биология\", „География\", „Геология\" „География и английски език\", „Геопространствени системи и технологии\", „Предучилищна и начална училищна педагогика\", „Социална педагогика\", „Специална педагогика\", „Логопедия\" и „Физическо възпитание и спорт\".С изпит по география и с изпит по английски, немски, френски, испански, италиански или руски език се влиза в специалностите: „Туризъм\" и „Регионално развитие и политика\".„Европеистика\" могат да запишат кандидатите, успешно издържали изпита по география и изпит по английски, немски, френски или испански език.", "date": "2019.06.23", "title": "Втората кандидатстудентска сесия в СУ приключи с изпит по география"}
{"url": "https://offnews.bg/112/zapaleni-gumi-kraj-stochna-gara-odimiha-tcentara-na-sofia-705968.html", "text": "Гъст черен дим се издигна в центъра на София, лесно забележим както от Министерски съвет, така и от булевард „Мария-Луиза“.Оказа се, че горят гуми на трактори, запалени в района на Сточна гара - на бул. \"Ген. Данаил Николаев\".Екипи на пожарната са успели да загасят огъня в неделя следобед.", "date": "2019.06.23", "title": "Запалени гуми край Сточна гара одимиха центъра на София"}
{"url": "https://offnews.bg/futbol/toni-uot-misiata-mi-sega-e-tcska-fenovete-sa-palna-ludost-705965.html", "text": "- Здравей, Тони! Как реши да поемеш това приключение и да подпишеш с ЦСКА?- Мениджърът ми се обади преди няколко седмици. Каза ми да разгледам какъв клуб е ЦСКА и дали бих приел да играя там. Аз съм шотландско момче, но не ми е чуждо да заиграя в чужбина. Освен това аз знаех името ЦСКА и се вдъхнових от идеята да дойда тук.- Какво знаехте за ЦСКА преди да дойде офертата?- Знаех, че e клуб от калибъра на руските Спартак (Москва) и ЦСКА (Москва). Може би не съм могъл да кажа кой знае колко подробности по въпроса. Но със сигурност знаех, че ЦСКА е топ отбор.- Кои са най-големите футболисти, които са играли в ЦСКА и вие ги знаете?- Разбира се, Христо Стоичков. След него е Бербатов. Когато бях млад, много често го гледах по телевизията. Първо беше в Тотнъм, а след това отиде в Манчестър Юнайтед и стана световна звезда. Също знам, че Стилиян Петров е започнал в ЦСКА. Аз съм привърженик на Селтик и Стан беше от хората, на които най-много се възхищавах. Той е българинът, когото познавам най-добре досега. Също и Бербатов. По-малко спомени имам от Стоичков, който игра малко преди тях. Бях твърде млад, за да помня с подробности неговите мачове.- Какво беше първото нещо, което прочетохте в интернет за ЦСКА?- За феновете. Разглеждах в YouTube. Играехме с приятели на плейстейшън. Един ми каза да вляза във видеоканала и да погледна. Това, което видях, беше абсолютна емоция, направо лудост.- Какви са първите ви впечатление от София, а и от България? Разбира се въпросът е към човек, който все още е прекарал малко време тук.- София е много красива. Вече видях стадиона, където ще играем мачове. Повечето ми впечатления са от Тетевен, където планината наистина е божествена. Има много слънце, има река. Всичко е красиво.- Може ли да го сравните с прочутите „високи земи” в Шотландия?- Всички по света говорят колко красиви са нашите „високи земи”, но тук, в Тетевен е по-красиво.- Подписването на договора с ЦСКА съвпадна с вашата сватба. Може ли 2019-а да е най-щастливата ви година?- Надявам се да е така. Когато като юноша подписах със Селтик, бях изключително горд. Това е моят отбор. Сега идва ред на първото ми международно предизвикателство. Всичко се развива много бързо. Ожених се. Изкарах най-добрия си сезон преди това. Играх най-добре в цялата си кариера досега. В момента съм амбициран да съм още с поне 20 процента по-силен и да вкарам повече голове за новия ми тим. И да се борим за първото място, разбира се.- Какво мисли съпругата ви за ЦСКА и България?- И тя е много вдъхновена от новото начало. Нейното семейство е от Италия. Вече изпратих доста снимки и тя ги хареса. Няма търпение да дойде и да види на живо България.- Много британци идват на почивка у нас. Вие или съпругата ви били ли сте в България преди?- Много съм слушал за Слънчев бряг, но никога не съм го виждал. В Източна Европа досега бях ходил единствено в Русия. Не съм обикалял останалите страни.- Коя е любимата ви позиция на терена?- Аз съм нападател, но не съм типичната деветка. Обичам да се боря и да печеля топката. Харесва ми да правя комбинации с партньорите ми в атаката. Като цяло мога да играя на различните постове в нападение.- С кого от световните звезди бихте се сравнили като позиция?- Трудно е да правиш сравнения. Няма как когато си малко момче обаче да не си избираш идол и да не искаш да приличаш на него. Разбира се, че аз съм си избирал Роналдо, Меси, Неймар... Естествено, аз съм много далече от тях. Обичам да гледам как играят и да се уча от това. Не мога да се сравнявам с тях. Винаги се стремя да следя внимателно футболистите на моята позиция, за да мога да се подобря.- Започнал сте кариерата си в Еърдри Юнайтед. Що за клуб е това?- Моят дом е точно до Еърдри. Започнах да играя футбол на улицата. И така беше, докато станах на 15.- До 15 години на улицата?- Да, така беше. Тогава ме взеха в Еърдри Юнайтед. Започнах да тренирам.- И мечтата се сбъдна – отидохте в Селтик.- Сбъдна се. Бях на 17 години. Точно ги бях навършил. Винаги съм мечтал да облека зелено-бялата фланелка и да я нося гордо, както например феновете на ЦСКА носят червената. Случи се. Аз обичам да си изпълнявам мечтите. Селтик беше една от тях.- Вярно ли е, че е имало възможност да заиграете и в Ливърпул?- Бях там на проби. Много отбори от Висшата лига искаха да ме пробват. Но тогава Селтик беше голямата ми мечта.- Кой беше треньор на Ливърпул по това време?- Може би Кени Далглиш. Не съм тренирал с първия отбор, а само с младежите.- А вярно ли е, че сте бил на проби и в големия враг Рейнджърс?- Само за един ден.- Как така само за един?- Да, беше след пробния ми период в Селтик. И вече живеех с усещането, че ще ме вземат.- Как се почувствахте със синята фланелка на Рейнджърс?- Не съм я носил. Когато отидох на проби в Селтик, ми дадоха пълна екипировка. Клубът беше много по-професионален от Рейнджърс. Там ми казаха конкретно: „Вземи това, вземи онова.” А в Рейнджърс беше една синя фланелка „Умбро”, но на нея нямаше дори емблемата на клуба. Нищо нямаше като инициали. Но тогава бях много млад и единствената ми мечта беше да играя професионален футбол. Това е.- Представете си история. Ако от Рейнджърс ви бяха харесали и ви бяха предложили подпис, какво щеше да се случи?- Трудно е да отговоря. Аз съм фен на Селтик и щом моят отбор се обърна с лице към мен, друга опция за Тони Уот нямаше. Е, ако нямах това предложение и Рейнджърс ме бе поискал, може би щеше да е друго.- Бихте ли разказали от първа ръка на българските фенове какво е „Олд Фърм”, голямото дерби между Селтик и Рейнджърс?- Да си представят ЦСКА – Левски.- Но кажете за вашето дерби. Ние нашето го знаем.- Играх само веднъж. Три минути бях на терена. Дори не пипнах топката.- На „Айброкс” или на „Селтик Парк”?- На „Селтик Парк”. Гледах трибуните. Беше изумително, а аз бях долу на терена. Още една мечта ми се сбъдна. Казах ви вече, че обичам да ги отмятам. Първата беше да играя за Селтик, втората да играя в „Олд Фърм”. Всяка седмица си набелязвам какво ново да отметна.- Значи сега чакате дербито с Левски?- Точно така. Това ще е поредната отметната мечта. После да отметна титлата на България, също и Купата на България.- Вече говорихме за Стилиян Петров, който е една от големите звезди на българския футбол. Познавате ли го лично?- Не, но веднъж успях да го помоля за една снимка. Беше на един благотворителен мач на Селтик. Мисля, че беше в чест на Крис Бойд. Видях, че Петров е там и веднага го „хванах”. Тогава бях още малко момче. За мен той е велика звезда. Не го помня толкова добре от Селтик. Повечето ми впечатления са от времето, когато беше в Астън Вила. Винаги е бил великолепен футболист. Играеше страхотно. Оказа се, че освен това е и много смел човек. Пребори успешно битката с рака. Истинско вдъхновение за всички, които обичат футбола. Не само голям играч, но и голям човек.- Има ли шанс феновете на Селтик да го забравят?- Никога! Селтик спечели добри пари от трансфера му. А и спечели репутация, че е дал на Висшата лига голям футболист. Тръгна си като легенда и ще остане такава.- Кой е вашият идол от Селтик?- Хенрик Ларсон. Завинаги! В България вие имате Христо Стоичков. За Шотландия това е Ларсон. Да, той е швед. Но попитате ли фен на Селтик кой е неговият футболен бог, почти всеки ще ви отговори – Ларсон!- Той беше истински кошмар за България. Вкара ни доста голове.- Точно така. Той винаги вкарваше голове. Имал съм късмет да го наблюдавам от много близо.- А вие вкарахте два гола в дебюта си за Селтик. Ще ни разкажете ли?- За мен най-важното в този ден бе, че дебютирам в Селтик. Играхме срещу Мадъруел. Като дете ходих често на мачовете на въпросния отбор. В този двубой все едно всяко мое докосване ставаше гол. Със сигурност това е един от най-гордите моменти в кариерата ми.- Но вероятно най-гордият ви би трябвало да е дебютът в Шампионската лига?- Да, ако погледнем какво се случи в него. Но истинският ми дебют в Селтик означава повече. Аз бях много млад, мечтаех за този миг. И той се случи. Бях в отбор, който обичам безрезервно. Беше нещо велико, което не се случва на всеки и често.- Но нека да разкажем и за дебюта в Шампионската лига. Той беше срещу Барселона и вие вкарахте победния гол. Как се случи?- 99 процента късмет и един процент умения. Всичко просто се случи и мечтата се сбъдна. Много се радвам, че имах шанс да изживея такъв миг.- Кой защитник на Барселона ви пази?- Пазеха ме Хавиер Масчерано и Жерар Пике. На вратата беше Валдес. Но както вече казах - това беше огромен късмет. Радвам се, че се случи на мен.- Това ли е най-ценният гол в кариерата ви?- Мнозина го разглеждат така. Но това си остава един гол. Но също важно попадение бе срещу Андерлехт, което също се оказа победно. В кариерата си всеки има и добри, и лоши моменти. Аз се старая да работя за повече добри.- Вие сте един от футболистите, които спечелихте 44-ата шампионска титла за Селтик. Какво означава тя за вас?- Всъщност имам три шампионски сезона в Селтик. Но само в този натрупах достатъчно мачове, за да получа медал. Титлата означаваше много за мен. Това лято говорихме с мениджъра ми за бъдещето. Разгледахме клуба ЦСКА, както и класирането на българското първенство. Това е и целта ми – отново да стана шампион. Искам да печеля трофеи.- Защо решихте да отидете в Белгия преди години? Първо в Лиерс, а после в Стандард (Лиеж) и Лойвен?- Беше добра възможност. Исках да опитам нещо напълно ново. В Белгия ми харесваше, но все се случваше нещо, което не беше окей. Във Великобритания хората са по-целеустремени. В Белгия футболът е непредвидим. Треньорите се сменят непрекъснато. Животът в страната определено ми харесваше, но повтарям - футболът е много непредвидим. А може би попаднах и на грешните отбори.- Всеки британец иска да е част от английския футбол. Вие отидохте в Лондон и заиграхте в Чарлтън. Добро решение ли беше това за кариерата ви?- Чарлтън е невероятен клуб. Може би е един от най-добрите тъй наречени „фамилни клубове“. Всеки човек ми помагаше за всичко и непрекъснато. Много хубаво беше. С изключение на последния ми сезон в отбора може би там играх най-добре. Нещата се развиваха отлично за мен. Имах условията да показвам най-доброто от себе си. Нормално беше и Чарлтън да иска да спечели пари от мен. Това е разбираемо и се случи. Така отидох в Кардиф. После бях и в Блекбърн. Там се натъкнах на трансферно ембарго. След това заиграх и в Хартс, и в Лойвен. Навсякъде, където съм бил, съм се наслаждавал на футбола.- Сменил сте доста клубове в кариерата си. Мислите ли, че ще останете по-дълго в ЦСКА?- Да, надявам се. Подписах договор за две години. В живота си съм видял много неща. Имах един ден в Рейнджърс, преживях трансферно ембарго, някакъв мениджър преди години се опита да бракониерства и да прави пари от мен. Може би много неща видях. Бих искал вече да остана на едно място за дълго време.- Феновете на ЦСКА искат да знаят най-вече как сте се представил в Сейнт Джонстън през миналия сезон. Разкажете ни за него.- Имах много успешен сезон и в края ми предложиха нов договор. Завършихме на пето място в класирането, което за Сейнт Джонстън е много добро постижение. Когато отказах нов договор в края на сезона, спряха да ме пускат. Приемам го и го разбирам. Не се сърдя. За мен сезонът беше много успешен. Направихме клубни рекорди за най-много поредни победи и за най-много поредни мача без поражение. Завърших като голмайстор на отбора, въпреки че не съм особено доволен от постижението си.- Колко гола вкарахте?- Имам осем гола и пет асистенции.- Бил сте и национал на Шотландия.- Да, имам един мач.- Беше срещу Чехия, нали?- Мисля, че играх десетина минути. Ето и това е отметната мечта от моя списък. Ако играя добре за ЦСКА, може да имам шанс да се завърна в националния отбор.- На Евро 2016 участваха Англия, Уелс, Северна Ирландия и Ейре. Като шотландец завиждахте ли им?- В никакъв случай. Всички те донесоха много позитиви на нашата страна. Справиха се отлично на първенството. Бях щастлив за тях. И вярвам, че на следващото европейско или световно първенство и Шотландия ще е сред най-добрите. Ние също имаме уникални фенове. Нашата страна също е прекрасна. Дано се класираме и се представим на ниво.- Има ли голямо съперничество между отборите под британския флаг?- Не. Не сме играли достатъчно мачове един срещу друг, за да има вражда. Много англичани идват в Шотландия и обратното. Няма омраза, няма съперничество.- Кои треньори са повлияли най-много върху кариерата ви?- Джими Бойд, когато бях младеж в Еърдри Юнайтед. Първият ми треньор е той. После Крис Маккар, който ме тренираше при младежите на Селтик. Имах много качествени треньори и в Стандард (Лиеж), които ми помогнаха. И накрая да не забравя Пол Ламбърт. Стремял съм се да уча от всеки мой треньор.- Сега ще ви води Люпко Петрович, бивш европейски клубен шампион.- Точно така. Всички изпитваме голямо уважение към него. Вярваме, че ще ни направи достатъчно добри като тим, за да сме първи.- В историята на ЦСКА футболисти са преминавали във Висшата лига. Може ли това да е следващата ви отметната мечта?- Много е рано да се говори за следващ мой отбор. Сега искам само да се подготвя добре и да изиграя силен сезон. Предпочитам да остана, колкото е възможно по-дълго в ЦСКА. В момента Висшата лига не е моя цел. Още не съм изиграл и един официален мач за ЦСКА. Това е предстоящата ми мечта. Не е правилно да мисля за друго. В главата ми е само ЦСКА.- Мечтаете ли да се завърнете един ден в Селтик?- Не. Вече съм играл там. Мечтал съм за това, но много отдавна и съм го постигнал. Разбира се, не изключвам един ден отново да заиграя в Селтик. Но това не ми е мисия в живота. Мисията сега е ЦСКА.- Българските футболни фенове приличат на британските в любовта си към бирата. Опитахте ли нашата?- Не пия алкохол. Като млад съм опитвал, но не и сега. Не съм фен на бирата. Пия вода и фрешове. Ето в този момент се сещам и за още една мечта, която трябва да отметна – да опитам възможно най-много български ястия.", "date": "2019.06.23", "title": "Тони Уот: Мисията ми сега е ЦСКА, феновете са пълна лудост"}
{"url": "https://offnews.bg/politika/siderov-iska-diskusia-za-ili-protiv-zabranata-na-abortite-v-ba-705970.html", "text": "Трябва да започнем дискусия „за” или „против” забраната на абортите в България. Този въпрос е много важен и се дискутира в редица напреднали страни, но не и у нас. 26 000 аборта се правят на година тук, които са 26 000 убийства, заяви лидерът на \"Атака\" Волен Сидеров в предаването „Неделя 150” в ефира на БНР.Сидеров е категоричен, че трябва да мислим за това дали българският народ ще оцелее и ще се развива.„А сега всяко едно момиче срещу определена такса може да убие човешки живот. Нека се замислим колко сериозен е проблемът”, каза лидерът на \"Атака\".Според него демографският проблем и високата смъртност в страната са много по-важни теми от това кой политик какво е казал и на кое място е в разни класации.Той призова Българската православна църква \"също да се произнесе по-строго по въпроса с абортите, защото това са 26 000 убийства на година.\"„Война да имаше, нямаше да са толкова. Има нихилизъм към собствения живот, към демографското развитие на България”, коментира още Сидеров.", "date": "2019.06.23", "title": "Сидеров иска дискусия ''за'' или ''против'' забраната на абортите в България"}
{"url": "https://offnews.bg/sviat/izborniat-den-v-istanbul-prikliuchi-parvi-rezultati-sled-21-ch-705972.html", "text": "В 17 ч. изборният ден в Истанбул, стартирал в 8 ч., приключи при завидна активност на гласоподавателите, предаде Анадолската агенция.Ако и след затварянето на секциите все още има опашки от избиратели, председателят на съответната изборна комисия ще ги преброи и допусне до урните. Дори всички от списъците да са пуснали гласа си, урните не трябва да се отварят преди крайния час.Докато Висшият изборен съвет не вдигне забраната за публикуване и излъчване на резултатите, никой няма правото да ги огласява. След 18 ч. има забрана да се публикуват и споделят новини, коментари и всякакви авторски текстове за гласуването с пропаганден характер.Във времето 18-21 ч. радиостанциите и всички възможни медии ще могат да съобщават единствено изявленията от Висшия изборен съвет. Едва след 21 ч. медиите получават свободата за излъчвания и публикации.Конституцията и изборният закон дават правото на турската ЦИК да премахне тези забрани и преди 21 ч. тази вечер. Екзитпол няма, а и никой не смее дори символично да съобщава предварителни резултати.Турските медии акцентират на традиционно високата избирателна активност на гражданите и публикуват фотоси и видеоматериали, заснели масово прекъсване на отпуските, и хора, задръстили летища и автогари, завърнали се само заради вота. Баби с проходилки, болни с линейки се добираха до урните. С право на глас в мегаполиса са 10 560 963 души, урните са 31 342, 62 от тях са в затворите.„Това не са само избори за кмет на Истанбул, това е начин да върнем демокрацията“, заяви кандидатът от опозицията Екрем Имамоглу, който бе спечелил предишния вот от 31 март, но бе принуден да напусне поста след възраженията на управляващата партия, а Висшият изборен съвет касира избора. Основният му опонент Бинали Йълдъръм поиска прошка от поддръжниците си.Президентът Ердоган отиде да пусне бюлетина, придружен от съпругата си и изрази увереност, че избирателите в Истанбул ще вземат най-вярното решение за бъдещето на мегаполиса. Той каза, че много внимателно ще следи за резултатите от вота. От публикации в отделни медии преди дни стана известно, че той замисля да вземе бюджета на най-големия град в страната на свое еднолично разпореждане, което ще постави кмета в позицията на фигурант. ", "date": "2019.06.23", "title": "Изборният ден в Истанбул приключи, първи резултати след 21 ч."}
{"url": "https://offnews.bg/112/zhena-zagina-a-petima-sa-raneni-pri-katastrofa-na-patia-kam-gkpp-leso-705971.html", "text": "Жена загина, а петима души са ранени при тежка катастрофа на международния път за граничен пункт \"Лесово\", край ямболските села Чарган и Козарево.Ударили са се ТИР с румънска регистрация и микробус - също с румънска регистрация.В микробуса са пътували шестима румънци, които са се връщали от почивка на българското Черноморие, съобщава bTV.При катастрофата на място е загинала една жена от микробуса.Петимата ранени са настанени в ямболската болница.", "date": "2019.06.23", "title": "Жена загина, а петима са ранени при катастрофа на пътя към ГКПП Лесово"}
{"url": "https://offnews.bg/gimnastika/strahotni-ansambalat-ni-specheli-3-medala-na-evropejskite-igri-v-mins-705976.html", "text": "Ансамбълът ни по художествена гимнастика спечели 3 медала от 3 възможни такива на Европейските игри, които се провеждат в Минск. Грациите ни в състав Симона Дянкова, Ерика Зафирова, Стефани Кирякова, Лаура Траатс и Мадлен Радуканова първо стигнахо сребро на съчетанието с 5 топки. В композицията с 3 обръча и 2 чифта бухалки, гимнастичките ни започнаха нервно и допуснаха няколко неточности в началото на композицията си.Така крайната им оценка бе 25.750 точки, което им отреди третото място на уреда и второ във временното класиране, след състава на Беларус. Грациите ни останаха в очакване на оценките на следващите ги в програмата на турнира – Русия и Италия на обръчи и бухалки. Съперничките им обаче също сбъркаха и така нашите добавиха още два медала – бронз на обръчи и бухалки и сребро в многобоя.Първи в крайното класиране се нареди съставът на Беларус със сбор от 52.600 т. Нашите са втори на едва 5 стотни от тях – 52.550 т., а трети завърши тимът на Русия с 51.700 т.От тук нататък следва най-важното - Световното първенство през септември в Баку, което ще е квалификация за нашите индивидуалистки за Олимпиадата в Токио.Иначе с успеха си ансамбълът увеличи бройката на медалите на България от Европейските игри на 8 за деня. Общата бройка е 9, в сравнение с 10 общо на миналите Европейски игри.По-рано днес Катрин Тасева се пребори с много силна игра за среброто във финала на топка и бронз във финала на лента.Джудистът ни Ивайло Иванов пък загуби драматично финала в категория до 81 килограма и се окичи със сребърен медал. В изключително здрава битка с представителя на Белгия Матиас Касе, българинът допусна да бъде заключен 17 секунди преди края на първата част, което му коства поражението.", "date": "2019.06.23", "title": "Страхотни! Ансамбълът ни спечели 3 медала на Европейските игри в Минск"}
{"url": "https://offnews.bg/politika/dps-s-ostar-zavoj-veche-ne-iskat-subsidiata-za-partiite-da-se-namalia-705958.html", "text": "„Наш приоритет е да се запази 11 лева. Винаги е било наш приоритет. През всичките тези години от въвеждането на субсидията ДПС е било за това финансирането на политическите партии да е публично, т.е. от бюджета, за да не се създават онези зависимости, за които започна да говори българското общество едва в последната една седмица.“ Това каза пред БНР Йордан Цонев в коментар към темата за отложеното гласуване на намаляване на партийните субсидии.Цонев коментира още дали има концепция как да се осъществява финансирането от икономически субекти за партиите и как да бъде строго регламентирано:Според Цонев ако все пак обществото държи на субсидия от 1 лв. за глас, трябва да се изработи концепция как политическите партии да се предпазват от икономически зависимости:", "date": "2019.06.23", "title": "ДПС с остър завой: Вече не искат субсидията за партиите да се намалява"}
{"url": "https://offnews.bg/obshtestvo/zhega-do-36-gradusa-dnes-705941.html", "text": "Днес ще преобладава предимно слънчево и горещо време. След обяд над Западна и Централна България ще започне да се развива купеста и купесто-дъждовна облачност и по-късно през деня и през нощта срещу понеделник на много места там ще има краткотрайни валежи с гръмотевици.Максимални температури между 31-36 градуса, в София около 31 градуса.Над Черноморието ще бъде предимно слънчево, след обяд с купеста облачност, но без валеж. Максималните температури ще са 29-31 градуса. Температурата на морската вода е 25-27 градуса. Вълнението на морето ще бъде 1-2 бала.Над планините ще бъде предимно слънчево, след обяд с купесто-дъждовна облачност и ще има краткотрайни валежи с гръмотевици. Максимална температура на 1200 метра около 26 градуса, на 2000 метра - около 19 градуса.", "date": "2019.06.23", "title": "Жега: до 36 градуса днес"}
{"url": "https://offnews.bg/sviat/metla-v-makedonskoto-pravitelstvo-premierat-shte-e-i-ministar-na-705973.html", "text": "Македонският премиер Зоран Заев предприе промени в кабинета - назначи пет нови министри, а той поема временно поста министър на финансите паралелно с настоящия си.Траян Димковски вече оглавява министерството на земеделието, Насер Нуредини – това на околната среда, Хисни Исмаили – на културата, Горан Милевски – на местното самоуправление и Садула Дураки - на политическата система и отношенията между общностите.Самият Заев обяви, че временно ще съвместява премиерския пост с този на министъра на финансите, на мястото на Драган Тевдовски.\"Предложението ще бъде изпратено на парламента днес. Вярвам, че ще бъде обсъдено от депутатите следващата седмица\", каза Зоран Заев във Валандово.Той благодари на досегашните министри в тези ресори за това, че са служили на страната и народа си, като са изпълнявали своите задължения.", "date": "2019.06.23", "title": "''Метла'' в македонското правителство, премиерът ще е и министър на финансите"}
{"url": "https://offnews.bg/analizi-i-komentari/samo-narodi-s-dalboki-kompleksi-vodiat-tezhki-bitki-za-minaloto-705943.html", "text": "Някак не мога да се \"възпаля\" по темата българин ли е Гоце Делчев.Първо, защото е българин, даже велик българин.Второ, защото по фамилните предания Гоце Делчев е идвал като драг и желан гост в къщата на моя прадядо Панайот Делвински в село Стоб.Трето, защото само народи с дълбоки комплекси водят тежки битки за миналото.Четвърто, защото проблемът не е дали Гоце, Даме, Яне са били българи (били са), а дали нашите внуци ще бъдат българи (сега са).Можеш да си българин ако се бориш да възродиш България и да я опазваш и развиваш.Каква полза да си българин, ако няма да я има България или ако я има, но като санитарен кордон, като гето или бидонвил, като територия, населявана от спасяващи се поединично индивиди, като глуха, ориенталска периферия, опоскана от крадливи и корупмирани, лишени от стратегическо мислене и оперирани откъм национална отговорност политици?!Б. ред. - Мнението на проф. Николай Слатински е от профила му във фейсбук.", "date": "2019.06.23", "title": "Само народи с дълбоки комплекси водят тежки битки за миналото"}
{"url": "https://offnews.bg/sviat/istanbul-dnes-glasuva-za-povtoren-shamar-za-erdogan-705945.html", "text": "В Истанбул се провеждат повторни избори за кмет. До урните ще отидат над 10 милиона души, които ще трябва да избират между кандидата на управляващата партия – Бинали Йълдъръм и претендента на опозицията – Екрем Имамоглу.Крайбрежните градове, в които опозицията държи главните постове, проведоха кампания в Twitter, използвайки различни техники да накарат гласоподавателите да отидат до урните.Като например шеговити текстове: \"На 23 юни ще бъде 150 градуса по Целзий, затова по-добре си останете в Истанбул, а не ходете на море\".Кампанията определено дава резултат, тъй като мотивацията на гражданите Истанбул да гласуват е много висока, а туроператорите отчетоха масови анулирания на летни почивки.Последните социологически проучвания показват около 5 процента преднина за кандидата на опозицията, който вече веднъж успя да победи в мегаполиса, но местната ЦИК не призна избора.", "date": "2019.06.23", "title": "Истанбул днес гласува за повторен шамар за Ердоган"}
{"url": "https://offnews.bg/futbol/sapernikat-na-levski-v-evropa-gromi-vekoven-tim-v-kontrola-705950.html", "text": "Футболистите на Ружомберок демонстрираха страхотна форма в навечерието на битките с Левски от първия квалификационен кръг на Лига Европа.Те разбиха с 8:0 отбора на Пивовар в предсезонна контрола.Мачът беше част от честванията на 100-годишния юбилей на футбола в града на Пивовар.Самият съперник е аматьорски тим, който няма особени претенции. Но въпреки това Ружомберок показа класата си.  Попаденията за Ружомберок отбелязаха Артур Леняни, Ондржей Новотни, Алекс Мойжиш и Тихомир Костадинов до почивката.На полувремето Ружомберок излезе с друг състав, но головете продължиха да падат. Растислав Кружляк и на два пъти Марек Бобчек оформиха крайното 8:0.", "date": "2019.06.23", "title": "Съперникът на Левски в Европа громи вековен тим в контрола"}
{"url": "https://offnews.bg/volejbol/lavovete-otstapiha-pred-rusia-sokolov-se-razigra-705948.html", "text": "Мъжкият национален отбор на България отстъпи на Русия с 0:3 (20:25, 20:25, 21:25) във втория си мач от група 16, на турнира в Куияба (Бразилия), от четвъртия уикенд във Волейболната лига на нациите.Победата бе девета за „Сборная“, която заема трето място във временното общо класиране на Лигата с 2 загуби и 26 точки. Въпреки поражението волейболистите ни запазват 12-о място в подреждането с 3 победи и 8 точки.Селекционерът Силвано Пранди започна със следния стартов състав: Георги Сеганов, Цветан Соколов, Розалин Пенчев, Мартин Атанасов, Красимир Георгиев, Светослав Гоцев - Владислав Иванов-либеро.В първите две части руснаците диктуваха играта изцяло. “Лъвовете“ се опитваха да бъдат равностойни, но имаха частичен успех и съперникът наложи волята си след двадесета точка.В третата част националите ни показаха повече възможности и поведоха с 10:6, но не успяха да запазят аванса си. Руснаците постепенно стопиха пасива и изравниха играта при 15:15. След отлични изяви на Виктор Полетаев руснаците дръпнаха в резултата, запазиха разликата и затвориха мача в три гейма.Най-резултатен за българския тим бе Цветан Соколов с 15 точки (1 блок, 1 ас и 52% ефективност в атака). Мартин Атанасов и Светослав Гоцев завършиха със 7 точки.Реализатор за победата на Русия стана Виктор Полетаев с 20 точки (2 блока, 4 аса и 64% ефективност в атака) за победата.В последната си среща на турнира в Бразилия, „лъвовете“ излизат срещу Германия. Мачът е на 24 юни от 00:00 ч.", "date": "2019.06.23", "title": "\"Лъвовете\" отстъпиха пред Русия, Соколов се разигра"}
{"url": "https://offnews.bg/futbol/petar-hubchev-debiutira-nachelo-na-levski-705940.html", "text": "Бившият национален селекционер Петър Хубчев ще направи своя неофициален дебют начело на Левски днес.Той ще изведе сините за първи мач като треньор тази вечер от 18,00 часа в контролата с РБ Бразил по време на лагера в Австрия. Съперникът се подвизава в щатското първенство Паулиста.Очаква се Хубчев да пусне новите попълнения - вратаря Милан Миятович и защитника Янис Каргас, които вече натрупаха тренировки с Левски.Последният нов - Франко Мазурек, ще пропусне мача, тъй като все още тренира по индивидуална програма, тъй като е изостанал.Аут е и голмайсторът Станислав Костов, който е с травма. Така атаката на Левски ще води Илия Димитров, който е без алтернатива на този етап.", "date": "2019.06.23", "title": "Петър Хубчев дебютира начело на Левски"}
{"url": "https://offnews.bg/futbol/nov-v-levski-vzima-polski-pasport-holandetc-se-otmetnal-za-gerena-705947.html", "text": "Аржентинският халф на Левски Франко Мазурек може да освободи място за чужденец извън ЕС. Това ще стане факт, ако успее да си изкара полски паспорт. Халфът може да кандидатсва за такъв, защото дядо му е поляк.Именно с такъв ход са опитали да го увещават от Шльонск. Тимът от Вроцлав е бил сред най-настоятелните за подписа му, но в крайна сметка “сините” си осигуриха услугите на 25-годишния плеймейкър, информира \"Тема Спорт\".Мазурек е бил ухажван още от гръцките Панатинайкос, Атромитос, АЕЛ Лариса, кипърските Омония, АЕК Ларнака, Аполон Лимасол и Анортозис.Междувременно стана ясно, че Левски е бил близо до привличането на холандски нападател. Той е бил силно желан от треньора Петър Хубчев. Преговорите за трансфера му са били доста интензивни.В един момент таранът дори е казал “да” на офертата на “сините”. След това обаче той се отметнал и в петък агентите му информирали Левски, че той няма да премине при тях.Това е объркало сериозно плановете на “сините”. Хубчев държи непременно да подсили тима с централен нападател преди мачовете с Ружомберок от 1-ия квалификационен кръг на Лига Европа.Първият двубоя в Словакия е на 11 юли, а реваншът е седмица по-късно на “Герена”.Лошото за треньора е, че и Станислав Костов е наказан за първата среща. Това означава, че Хубчев ще разполага само с Илия Димитров за върха на нападението.", "date": "2019.06.23", "title": "Нов в Левски взима полски паспорт, холандец се отметнал за \"Герена\""}
{"url": "https://offnews.bg/sviat/sotcialdemokratat-imamoglu-vodi-pred-favorita-na-erdogan-vav-vota-za-i-705975.html", "text": "Започналото в 17 ч. преброяване на бюлетините от решаващия вот за Истанбул продължава, а агенция ANKA огласи 690 375 гласа разлика между главните претенденти за кметския пост в мегаполиса, предаде опозиционният всекидневник „Сьозджу“.При преброени бюлетини от 25 204 урни избирателната активност е 80, 82%. Екрем Имамоглу от опозиционната Републиканска народна партия печели 54, 94%, а фаворитът на Ердоган Бинали Йълдъръм – 45, 09%.При отворени 17 212 урни избирателната активност бе достигнала 55, 19%. Без да посочва имената на двамата опоненти, агенцията съобщаваше за 55, 23% в полза на кандидат №1 и 44, 74% за кандидат №2. Анонимността бе заради наложената от Висшия изборен съвет забрана за огласяване на резултатите преди 21 ч. Гласуването започна днес в 8 ч. и приключи в 17 ч.Според държавната Анадолска агенция преброените урни са 95, 64 и разликата между двамата основни опоненти е 700 523 гласа. Имамоглу печели 4 505 298 гласа в своя подкрепа, Йълдъръм – 3 804 775.Новинарската агенция IHA публикува видео, на което се вижда как младо момиче в панталони и потник плаче на стълбите пред секцията, и припада, защото е закъсняло с минути и не е успяло да пусне бюлетината си. Случаят е в квартал Авджълар в Истанбул, населен предимно с изселници от България.Множество чуждестранни избиратели пристигнаха в мегаполиса и заявиха, че до тях не са достигнали сигнали за нарушения по време на изборния ден. Това е заявила Маргит Стъмп от Зелената партия в Германия пред агенция DPA. Тя е наблюдавала и други избори в Турция, а този път казва, че групата й не е имала проблеми при посещенията в секциите, нито при контактите си с избирателите. „Впечатляващо е, че хората са много активни в гласуването, въпреки отпускарския сезон“, казва тя.Ренате Зигмунд, ръководителка на наблюдателната мисия на Съвета на Европа, също твърди, че изборният ден е минал без нарушения, а всичко, което изисква организацията му, е било направено.", "date": "2019.06.23", "title": "Социалдемократът Имамоглу води пред фаворита на Ердоган във вота за Истанбул"}
{"url": "https://offnews.bg/112/peshehodetc-zagina-na-magistrala-struma-705952.html", "text": "Пешеходец загина на магистрала \"Струма\" тази нощ край Сандански, съобщава БГНЕС.Пътният инцидент е станал около 22.30 часа в района на град Сандански в платното в посока Благоевград.Мъжът, чиято самоличност засега все още не е установена, е бил прегазен от автомобил и е загинал на място.Докато приключи огледът на местопроизшествието, движението по автомагистралата беше ограничено за 1 час. Въведен беше обходен маршрут Ново Делчово - Сандански.", "date": "2019.06.23", "title": "Пешеходец загина на магистрала Струма"}
{"url": "https://offnews.bg/futbol/levski-zagubi-ot-braziltci-v-parvata-si-kontrola-v-avstria-705978.html", "text": "Левски загуби с 0:1 от Ред Бул Бразил в първата си предсезонна контрола. Мачът се игра пред около 50 привърженици на \"сините\" в австрийското градче Ангерберг.През първата част на двубоя 26-кратните шампиони имаха преимущество през по-голямата част от времето, но бразилския тим се прибра на почивка с гол преднина. Първият удар по посока на вратите бе в сметката на столичани – в 10-та минута Юруков стреля от границата на наказателното поле, но топката премина встрани от левия стълб на вратата на Ред Бул. Десет минути по-късно Мариани влезе отляво в наказателното поле, шутира силно, но топката премина отново встрани от вратата на Деймисон.Ред Бул откри резултата с първия си удар към вратата на \"сините\". В 26-та минута Бруно Тубарао шутира силно отдясно по атаката на своя тим и намери горния десен ъгъл на вратата на Левски. Само три минути по-късно Станислав Иванов се измъкна отдясно в наказателното поле и шутира, но вратаря на бразилците изби в корнер. До края на първата част играчите на Петър Хубчев се настаниха в половината на Ред Бул, но не успяха да стигнат до възможност за гол.В началото на второто полувреме старши треньорът на Левски Петър Хубчев извърши две смени – голмайстора на Първа професионална лига Станислав Костов замени Мартин Детелинов Петков, Атанас Кабов влезе на мястото на Станислав Иванов. Играчите на Ред Бул пробваха на два пъти от далечна дистанция да застрашат Николай Михайлов, но вратарят на \"сините\" отрази ударите им. В 61-та минута Миланов центрира отдясно, Костов овладя на гърди и продължи към Мариани, който обаче шутира встрани от целта.В 71-та минута Юруков бе повален пред наказателното поле на Ред Бул, зад топката застана Живко Миланов, но ударът му премина на сантиметри от дясната сглобка на вратата на бразилците. Десет минути преди края на мача Деян Иванов замени Янис Каргас, а Ивайло Найденов влезе ня мястото на Атанас Кабов.В 82-та минута нападател на бразилците излезе сам срещу Михайлов, но стражът демоонстрира спокойствие и отрази удара му. Минута след това Франко Мазурек замени Илия Юруков.В последната минута на срещата играчите на Петър Хубчев организираха много добра атака. Мазурек подаде от централния кръг наляво към Горанов, той центрира от самата аутлиния, топката стигна до Ивайло Найденов на далечната греда, той стреля с глава, но вратаря на Ред Бул спаси.Следващата контрола на Левски е на 25 юни срещу руския шампион Зенит. Мачът е от 19.00 часа и ще се играе в Куфщайн.Левски: 13. Николай Михайлов, 20. Живко Миланов, 19. Янис Каргас (77 – 39. Деян Иванов), 22. Нуно Рейш, 4. Иван Горанов, 23. Хали Тиам, 77. Илия Юруков (83 – 10. Франко Мазурек), 8. Давиде Мариани, 99. Станислав Иванов (51 – 93. Атанас Кабов) (79 – 6. Ивайло Найденов) 79. Мартин Д. Петков (49 – 29. Станислав Костов), 7. ПаулиньоРед Бул: 1. Деймисон, 2. Лукас Рамон, 3. Лео Ортиз, 8. Уилиан Кореа, 9. Матеус Пейшото, 14. Бараляс, 20. Бруно Тубарао, 23. Раян, 25. Тиаго Рибейро, 27. Уесли, 36. Едимар", "date": "2019.06.23", "title": "Левски загуби от бразилци в първата си контрола в Австрия"}
{"url": "https://offnews.bg/bojni/lobov-pobedi-malianidzhi-s-goli-ratce-705946.html", "text": "Бившият боец от UFC Артьом Лобов победи с единодушно съдийско решение големия си съперник Поли Маляниджи в централния двубой на набиращата популярност верига по боеве с голи ръце Bare Knuckle FC 6 в категория до 70,3 кг, която се проведе в Тампа.Така бившият спаринг партньор на Конър Макгрегър записа втори успех във веригата, докато за Маляниджи това беше дебют. И тримата съдии дадоха победа на Лобов, като записаха в картите си 48:47, 48:47, 48:47.\"Аз ще стана първият ирландец със световна титла в бокса с голи ръце. Някои много говорят, а след това се крият. Може да мразя Поли, но го уважавам за това, че дойде\", коментира Лобов.Според регламента двамата се биха пет рунда по 2 минути. Зрителите така и не видяха дългоочакваното зрелище.Двамата бойци действаха сравнително предпазливо и повече залагаха на защитата, отколкото на нападението.Едва в четвъртия рунд Лобов вдигна оборотите и вкара повече агресия, благодарение на което успя да притисне двукратния световен шампион в бокса Малиняджи и да пласира няколко добри удара, но не съумя да откаже своя съперник.", "date": "2019.06.23", "title": "Лобов победи Маляниджи с голи ръце"}
{"url": "https://offnews.bg/tehnologii/novi-danni-ot-mars-vazobnoviavat-nadezhdite-za-zhivot-na-chervenata-pl-705957.html", "text": "Марсоходът на НАСА „Кюриосити“ е открил в атмосферата на Марс високо съдържание на метан, което може да е свидетелство за присъствието на живи организми на Червената планета, съобщи в. „Ню Йорк таймс“, цитиран от БНР.Образци от въздуха на Марс са били взети в сряда, а още в петък учените са направили редица експерименти. От тях станало видно, че откритият метан може да служи за газ-биомаркер. Но досега не беше обявено официално за откритието.Резултатите могат да бъдат получени още в понеделник.По-рано „Кюриосити“ установи сезонни изменение на съдържанието на метан в атмосферата на Марс. Марсоходът, чието име се превежда като \"Люборитко\", кацна на Червената планета на 6 август 2012 година за изследване на кратер, кръстен на името на австралийския астроном Уолтър Гейл.", "date": "2019.06.23", "title": "Нови данни от Марс възобновяват надеждите за живот на Червената планета"}
{"url": "https://offnews.bg/obshtestvo/chestit-imen-den-na-panajot-nedelia-na-vsichki-svetii-e-dnes-705942.html", "text": "Първата неделя след Петдесетница е посветена на всички светии. Имен ден днес празнуват Панайот, Панталей и Панчо. Отците на Църквата са установили този празник по три причини. Първо - да ни посочат плодовете, с които слизането на Светия Дух изпълни и оплоди нетленната действителност, духовния свят.Второ - да ни напомнят, че има много герои на вярата, които със съвършен живот и с жертвена изповед са служили на Бога и са овенчани от Него с \"венеца на славата\", но са останали безименни и неизвестни за света.И трето - да се съберат всички светии в един ден, за да се знае, че те са живели и просияли със силата на Единия Спасител Иисус Христос, че са се подвизавали на едно и също поприще на добродетелта, че всички са от Едната, Света, Съборна и Апостолска Христова Църква и че пребъдват в едно Небесно Царство на Отца и Сина, и Светия Дух - в Царството на благодатта.", "date": "2019.06.23", "title": "Честит имен ден на Панайот, неделя на всички светии е днес"}
{"url": "https://offnews.bg/futbol/brazilia-i-venetcuela-prodalzhavat-napred-na-kopa-amerika-705951.html", "text": "Бразилия разгроми Перу с 5:0 в последен мач от група „А” на Копа Америка.Домакините на турнира решиха всичко още през първата част, когато Каземиро, Роберто Фирмино и Евертон се разписаха. До края на мача това направиха още Дани Алес и Уилиан, а Габриел Жезус пропусна дузпа в добавеното време.По този начин възпитаниците на Тите печелят своята група със 7 точки и се класират за 1/4-финалите на надпреварата.Бразилия поведе след гол с глава на Каземиро. Той засече центриране от ъглов удар и след разбъркване в наказателното поле беше най-съобразителен, за да довкара. Вторият гол беше още по-куриозен.Вратарят на Перу изрита топката, но тя се отби в застаналия близо Фирмнио и прехвърли стража на „инките”. След което се удари в гредата и се върна в нападателя на Ливърпул. Той само замахна, за да излъже вратаря и вкара на празна врата.В 32-та минута Евертон вкара хубав индивидуален гол. Той залъга защитник, отвори си коридор да стреля и го направи в близкия ъгъл – 3:0.В началото на втората част Дани Алвес завърши хубава комбинация с Фирмино, а в 90-та минута влезлият като резерва Уилиан отбеляза с марково изпълнение в далечния ъгъл.В другия двубой от групата Венецуела надигра с 3:1 Боливия и се класира на второ място с 5 точки. Перу остана трети с 4, а Боливия няма спечелена точка.", "date": "2019.06.23", "title": "Бразилия и Венецуела продължават напред на Копа Америка"}
{"url": "https://offnews.bg/zdrave/istoricheska-sreshta-na-svetovnia-elit-v-detskata-kardiohirurgia-v-sof-705949.html", "text": "Световният елит в областта на детската кардиохирургия и кардиология се събра в София за обсъждане на иновативни хирургични практики.Срещата е историческа, защото за пръв път обединява специалисти от двете най-големи и авторитетни организации, които се занимават с пациенти с вродени сърдечни малформации (ВСМ) - Европейската асоциация на детските сърдечни хирурзи (European Congenital Heart Surgeons Association (ECHSA) и Световната организация по детска и конгенитална сърдечна хирургия (World Society for Pediatric and Congenital Heart Surgery (WSPCHS).В рамките на форума се срещнахме с Бистра Желева - вицепрезидент в Children's HeartLink, САЩ, и с д-р Димитър Печилков – началник на Отделение за следоперативно интензивно лечение и реанимация на деца към Националната кардиологична болница.Сhildren's HeartLink е 50-годишна неправителствена организация в Минеаполис, която се занимава с подпомагане на развитието на детски кардиологични и кардиохирургични центрове в развиващите се страни. Като неин вицепрезидент Бистра Желева има дългогодишен международен опит в организирането и ръководенето на програми за обучение на медицински персонал и за подобряване на достъпа до здравни услуги за деца с ВСМ. Организацията работи с 16 болници в 5 държави – Бразилия, Китай, Индия, Малайзия и Виетнам.Според Желева проблемът в повечето страни е, че липсва стратегия за обучение на специалистите, което е въпрос на държавно планиране. Обучението, което организацията предлага, се провежда в болниците, които са и академични центрове. За целта здравните заведения трябва да имат базов екип, да извършват минимум 100 операции годишно и определен брой легла.По думите ѝ в последните години са започнали да партнират на национално ниво. Такъв е случаят с болницата в южния индийски щат Керала, с население 30 млн. души, където местните власти са решили да вземат мерки за намаляване на смъртността при новородените с ВСМ. Ангажиментът на неправителствената организация е бил свързан с изграждането на пътека за диагностика, лечение и проследяване на тези деца.Желева признава, че не е достатъчно добре запозната с проблемите на българското здравеопазване, но е приятно изненадана от стратегията за майчино и детско здравеопазване, която е приета у нас.„Ние имаме прекрасна стратегия за майчино и детско здравеопазване, страхотни мерки, но кой контролира тези неща, случват ли се наистина? На документи всичко изглежда прилично“ – опонира д-р Печилков. Проблемите, които той извежда като първостепенни, са валидни за повечето болници у нас. Според д-р Печилков недостигът на квалифицирани специалисти по здравни грижи е бомба със закъснител. Според стандартите на болницата, в която работи, една медицинска сестра трябва да се грижи за не повече от 2 деца. Липсата на персонал се компенсира с извънреден труд, което генерира допълнителни разходи.Честотата на вродените сърдечни малформации (ВСМ) у нас е приблизително фиксирана. Специалистите знаят колко деца с такова увреждане ще се родят. Бройката през последните три години е една и съща - около 300 - 220 операции и 80 интервенции. Обемът на дейността и разходите, които генерира, могат да се планират, за да не се създават проблеми при лечението и проследяването на тези пациенти.Според д-р Печилков и при перфектно направена операция, грижата в първите часове е много важна. При децата подходът е много по-различен, защото те не могат да сигнализират при проблем. Това прави трудът на детските кардиолози и кардиохирурзи много специфичен и изисква специален ангажимент от страна на хората, от които зависи дейността на болницата. Не е само въпрос на финансиране, а и на обучение на персонала, на контрол върху спазването на стандартите.По думите на д-р Печилков форумът е изключително полезен, тъй като лекторите са световно известни специалисти, чиито имена стоят на корицата на учебниците. Те създават правилата, мерилото, към което трябва да се стремят лекарите. Конференцията е възможност да се коментират много проблеми в детската кардиология и кардиохирургия, да се обсъдят трудни пациенти, да се създават контакти.Д-р Печилков споделя и друг факт – ако преди световните специалисти са идвали да оперират у нас с целия си екип, сега идват сами, което е признание за качеството на работа в болницата, която в последните година няма загубени пациенти при такива операции.Това, което все още е в процес на изграждане не само у нас, а в други страни, е пътека, по която да се следи цялостната грижа за децата с ВСМ. Специалистите знаят колко са новородените с това увреждане и могат да осигурят лечението. Родителите получават точни инструкции през какви интервали от време са контролните прегледи, последващите интервенции, в кой период какви проблеми могат да възникнат и какви специалисти трябва да наблюдават децата им, но системата за проследяване все още не е достатъчно ефективна.В много случаи се губи връзката с личния лекар, който следи детето, или родителите пропускат профилактичните прегледи в болницата. Това може да доведе до усложнения в състоянието на малките пациенти, които може да са фатални.", "date": "2019.06.23", "title": "Историческа среща на световния елит в детската кардиохирургия в София"}
{"url": "https://offnews.bg/politika/ivo-hristov-naesen-gerb-savsem-zakonno-shte-kupi-izborite-705953.html", "text": "„Европа трябва да бъде съхранена, защото при всичките й кусури, тя гарантира стабилността на континента“. Това заяви евродепутатът от БСП Иво Христов в сутрешния блок на БНТ. Според него ЕС вече е толкова сложен организъм, че трябва да съвмести няколко алгоритъма, за да конституира своите органи.Като резултат от това той посочи абсурдни предложения, като това всяка страна да издигне по двама кандидати за еврокомисар – мъж и жена, за да може бъдещият председател на Комисията да подбере съответния брой мъже и жени.Той подчерта, че има кризи в отделни държави и назрели проблеми, които трябва да бъдат решени.„Всички народи очакват нещо, а виждат политически пазарлък“, коментира евродепутатът.По повод намаляването на партийните субсидии, Иво Христов подчерта, че ГЕРБ не зависи от партийното финансиране.Той припомни най-лошата си прогноза от кампанията, която според него се сбъдва – да се окажат последните избори.Според него тези дни се случва нещо странно, в което няма бюджетна логика – правителството, което се хвали с огромен бюджетен излишък, заема нови 400 млн.лв. за изтребители.Във връзка със закупуването на самолети, евродепутатът посочи Полша като добър пример как се прави политика.", "date": "2019.06.23", "title": "Иво Христов: Наесен ГЕРБ съвсем законно ще купи изборите"}
{"url": "https://offnews.bg/drugi/eko-12-chasa-na-balgaria-potegli-s-atraktiven-start-video-705956.html", "text": "Атрактивен старт и редица звезди белязаха началото на картинг състезанието ЕКО 12 часа на България. Пистата в град Хасково, която ще се превърне в \"малкия Льо Ман\",  посрещна 140 участника от 11 националности.В 10:30 часа първи на стартовата решетка тръгна отборът на WLF Racing Team с време 52.224 секунди. След него остана UK Pro, който спря хронометрите на 52.253, а трети остана PFV с 52.321.Най-колоритният отбор All Stars в лицето на Снежана Макавеева, Александра Жекова, Красимир Георгиев и Петър Стойчев стартира от 15-та позиция с време 52.863.Сред официалните гости се отличаваха имената на автомобилния състезател Димитър Илиев, актрисата Невена Бозукова и други.В стартовия списък са миналогодишните победители – смесеният отбор на двама българи, италианец и белгиец, които победиха в първото издание отбора на бившия пилот от Ф1, Витантонио Лиуци и поне още 7 от топ отборите в световен мащаб.", "date": "2019.06.23", "title": "ЕКО 12 часа на България потегли с атрактивен старт (видео)"}
{"url": "https://offnews.bg/obshtestvo/vtorata-kandidatstudentska-sesia-v-su-prodalzhava-s-izpit-po-frenski-e-705954.html", "text": "В 9.00 часа започна изпитът по френски език в Софийския университет „Св. Климент Охридски\".В аудитория 272 на Ректората кандидат-студент изтегли вариант № 3, по който ще работят 61 кандидати, подали заявления за явяване на изпита. Председател на изпитната комисия е доц. Маргарита Руски-Вандова.Заместник-ректорът на Софийския университет проф. Ренета Божанкова приветства кандидатите в Алма матер и посочи, че всеки изпит е един праг по пътя към успеха. Тя подчерта, че пред тях има много прагове и изрази надеждата си, че днешният ще бъде достатъчно висок, но по силите им и пожела на всички да постигнат своите цели.Тегленето бе в присъствието на заместник-декана на Факултета по класически и нови филологии проф. Милена Попова.Специалностите, за които кандидат-студентите могат да кандидатстват след успешно положен изпит, са: „Философия\"; „Психология\"; „Социология\"; „Културология\"; „Политология\"; „Публична администрация\"; „Библиотечно-информационни науки\"; „Публични информационни системи\"; „Философия\" (на английски език); „Педагогика\"; „Социални дейности\"; „Неформално образование\"; „Българска филология\"; „Славянска филология\"; „Балканистика\"; „Френска филология\"; „Испанска филология\"; „Италианска филология\"; „Португалска филология\"; „Класическа филология\"; „Унгарска филология\"; „Новогръцка филология\"; „Румънска филология\"; „Тюркология\"; „Арабистика\"; „Иранистика\"; „Китаистика\"; „Японистика\"; „Кореистика\"; „Арменистика и кавказология\"; „Комуникационен мениджмънт\"; „Предучилищна и начална училищна педагогика\"; „Предучилищна педагогика и чужд език\"; „Начална училищна педагогика и чужд език\"; „Социална педагогика\"; „Специална педагогика\"; „Логопедия\"; „Медийна педагогика и художествена комуникация\".С успешно положени изпити по френски език и по история на България кандидат-студентите може да запишат „Международни отношения\", „Регионално развитие и политика\", „Европеистика\" и „История и чужд език\".С изпити по френски език и по география бъдещите студенти могат да запишат „Европеистика\", „Туризъм\" и „Регионално развитие и политика\".Специалност „Европеистика\" може да бъде записана и след успешно положени изпити по френски език и по математика (I и II), български език и литература и философия и социални науки (по избор).Специалността „Регионално развитие и политика\" може да бъде изучавана и след успешно положени изпити по френски език и по математика (I и II), български език и литература и философия и социални науки (по избор).", "date": "2019.06.23", "title": "Втората кандидатстудентска сесия в СУ продължава с изпит по френски език"}
{"url": "https://offnews.bg/ikonomika/kak-zhp-proekti-za-nad-1-miliard-leva-ot-es-uvisnaha-zaradi-kzk-705828.html", "text": "България е напът да загуби еврофинансиране за над 1 милиард лева по проекти за модернизацията на жп инфраструктурата у нас. В ролята на саботьора този път не са зловреди интереси на опозицията, която всячески се опитва да подрони авторитета и да събори властта, а Комисията за защита на конкуренцията. Антимонополният орган напоследък е взел присърце най-важните и многомилионни обществени поръчки на Национална компания \"Железопътна инфраструктура\" (НКЖИ).За какво иде реч. Необходимо е да започнем от малко по-далеч, а именно общото състояние на жп транспорта в България. То е отчайващо и допълнително влошаващо се. Новият мениджмънт на БДЖ, назначен след като бившият министър Московски бе командирован на сладка служба в Солун, откровено \"не е в час\". Не знаят какво да направят и как да го направят, а тарикатите от старите схеми са ги натиснали с чатал на врата.  По почти всички железопътни дестинации в страната влакът отдавна е загубил битката с автомобилния транспорт, а единственото направление, по което жп услугата би могла да е конкурентна на автобусите, е линията София - Пловдив - Бургас. За нея вече три петилетки БДЖ ни обяснява, че в един хубав ден влакът от столицата до морето ще стига за някакви си три часа.За да стане това, не че пак е сигурно, че ще стане, обаче трябва да се завършат няколко важни жп проекта с осигурено еврофинансиране, бавещи се вече много години заради серия от съдебни обжалвания.На първо място това е тежкият високопланински участък Елин Пелин - Костенец. Проектът за жп трасето с дължина от 51 километра е с бюджет от над 1 милиард лева. Щедрото еврофинансиране привлече интереса на 19 сериозни строителни компании, сред които и много чужди компании.Заради сложността на проекта трасето е разделено на три лота. В рамките на проекта трябва да бъдат изградени над 20 км тунели и 23 моста и виадукти, с обща дължина около 3 км. Предвижда се още да бъдат модернизирани 5 жп гари, както и премахване на всички пресичания на едно ниво между жп транспорта, автомобилното движение и пешеходците.Паралелно вървят и дружи важни проекти - строителството на жп линията София - Волуяк, проект за още почти 200 милиона лева и за сигнализацията на жп линията Пловдив - Бургас - още 200 милиона лева.Милиарди на трупчетаСлед серия от съдебни перипетии, които са забавили процедурите след обжалвания от страна на фризьорски салон и етажната собственост на блок в столичния квартал \"Люлин\", в началото на тази година най-накрая и петте изключително важни проекта се отпушват и НКЖИ извършва класиране на подадените оферти. Изборът на печелившите от страна на инфраструктурната компания може да се определи като \"шарен\". Има по нещо и за добре известни нашенски компании, които на конвейр печелят многомилионните обществени поръчки, но също така и за трите лота от технологично сложния участък Елин Пелин - Костенец са избрани консорциуми с преобладаващо международно участие.След серия от обжалвания в КЗК обаче картината става съвсем различна. Ето какво се случва:НКЖИ класира полско-испанския консорциум „Комса – Тракция“, с участници в обединението „Комса“ ЕАД и „Тракция ПРК и И“ С.А., на първо място в откритата процедура за модернизация на жп участъка София – Волуяк, финансиран от Механизма за свързана Европа.В антимонополното ведомство обаче се получава жалба от сръбската ЗГОП (местния аналог на родното ТСВ), която изобщо не е включена в класирането. А причината за отстраняването на дружеството е, че основно изискване на тръжната процедура е изпълнителят да има поне 88 милиона лева оборот за последните 3 години. Сръбската компания първо изобщо не представя данни за приходи, а след това внася документи, с които успява да докаже постъпления от едва 35 милиона лева.КЗК обаче отменя решението и разпорежда включване в класирането на ЗГОП, зад която източници от НКЖИ подозират, че реално стои пернишки бизнесмен със солидни позиции както в антимонополния орган, така и във ВАС.Съвсем сходен е сценарият с лот 1 от участъка Елин Пелин - Костенец. Тук НКЖИ класира на първо място обединението “Джен-Дуй ЖП Елин Пелин”. В него са големите турските компании “Дженгиз Иншаат Санайи ве Тиджарет Аноним Ширкети” и “Дуйгу Мюхендислик Иншаат Туризм Дъш Тиджарет ве Санайи Лимитед Ширкети”. Офертата им бе за 498,8 млн. лв.След обжалване обаче КЗК отменя решението и по този начин класира родната ГБС.За лот № 2 - от Вакарел до Ихтиман, с прогнозна стойност 116,154 млн. лв., регулаторът се произнася по техническата част на офертите, което е меко казано странно за орган, съставен от партийно излъчени юристи. Така антимонополистите отменят избора на италианско-българския консорциум “Салчеф - Гигастрой”, в който са италианските “Салчеф” и “Салчеф Конструциони Едили е Феровиарие” и “Гигастрой”, чиято оферта е за 126,395 млн. лв. След решението на КЗК тук победител би трябвало да е фирмата на Велико Желев ВДК (бившата \"Водстрой 98\"), която е отстранена от класирането на НКЖИ заради технически грешки на офертата.Няма изненада и при третия лот от участъка. Там жалба на “Щрабаг Джи Пи Рейл 2017”, които са класирани на второ място, отменя старта на строителството от Ихтиман до Костенец.Инфраструктурната жп компания е класирала на първо място консорциум “Булрейл 2018 г.” с цена от 283,8 млн. лв.В него са китайската “Чайна Комюникейшън Кънстракшън Къмпани” и българската “Трейс - София”. С произнасяне отново по техническата част на офертите КЗК отменя избора. Така прекласирането на антимонополния орган вади на първо място офертата на консорциума \"Щрабаг-Джи Пи Рейл 2017\", която е с над 110 милиона лева по-висока от китайската. Стойността ѝ е 394 525 074,05 без ДДС.По проекта за сигнализацията на жп линията Пловдив - Бургас КЗК проявява различен подход, въпреки че има жалби от страна на две световно известни компании като \"Талес\" и \"Алстом\". Те не са уважени и КЗК потвърждава избора на консорциума \"Плобур\", в който влизат \"Бомбардие\" и актуалният победител в редица други обществени поръчки Джи Пи Груп.РезултатътСлед намесата на КЗК е очевидно, че изборът на сериозни строителни компании от чужбина е заменен от органа от познати нашенски изпълнители на проекти с много евромилиони.Сега финалното действие се мести във Върховния административен съд, а до края на настоящия период на оперативна програма Транспорт остава още година, което означава много висок риск България да загуби повече от 1 милиард лева. А според източници на OFFNews този път няма да ни бъде разрешено да прехвърляме средства към метрото на София.", "date": "2019.06.23", "title": "Как жп проекти за над 1 милиард лева от ЕС увиснаха заради КЗК"}
