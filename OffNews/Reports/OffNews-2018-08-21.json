{"url": "https://offnews.bg/obshtestvo/vertolet-se-omota-v-zhitci-kraj-tcalapitca-niama-postradali-686669.html", "text": "Военен вертолет \"Кугър\" претърпя инцидент край пловдивското село Цалапица.Инцидентът стана около 18.25 ч.По време на тренировъчния полет за медицинска евакуация се наложила рязка маневра, за да се избегне ято птици, при която машината е закачила жици на електропровод.Тричленният екипаж веднага е приземил вертолета. Военнослужещите са невредими.Вертолетът е от състава на 24-та авиобаза в Крумово. По случая се води разследване от Служба „Военна полиция“, съобщиха от пресцентъра на Министерството на отбраната.", "date": "2018.08.21", "title": "Вертолет се омота в жици край Цалапица, няма пострадали"}
{"url": "https://offnews.bg/medii/zhurnalisti-vrachiha-na-borisov-podpiska-v-zashtita-na-uvolnenia-sluzh-686653.html", "text": "Журналисти направиха подписка в защита пресаташето от правителствената пресслужба Любомир Методиев, който бе уволнен от премиера, след като удари репортер на вестниците \"Телеграф\" и \"Монитор\".Това се разбра от личен разговор между представители на медии и Бойко Борисов в кулоарите на парламента, който беше излъчен на живо по \"Канал 3\".Журналисти обяснили на премиера, че работят добре с Методиев и смятат да предприемат действия в негова защита.\"Напишете ми писмо в защита, за да имам да пратя на европейските... или говорете с него, защото той страда. Майка му е болна\", каза премиерът. Репортерите отговориха, че ще подготвят писмо в защита на уволнения служител на пресцентъра, но подчертават, че не са били там и не знаят какво е станало.Случаят се е разиграл край Пловдив, където Борисов беше на посещение и разгледа археологически разкопки. В кулоарите на парламента премиерът разказа, че не е видял инцидента, защото е бил с журналистка, която е припаднала от жегата и лекар се е грижел за нея. \"Аз на галено му викам Шиши. Ама на галено, това не е обида. Всеки си има такова обръщение. И това, което от него знам, е че тя отива и иска да се снима с него, защото бил Шиши. Или нещо такова. Аз слязох долу да видя момичето, което беше припаднало. Вода имаше, докторът ѝ беше направил каквото трябва, сложихме я на сянка. И се връщаме пред медиите и един ваш колега ме пита: Абе, ваш служител е ударил журналистка. Аз ги питах дали верно е направил такова нещо. Не мога да повярвам, защото горе-долу го познавам - той е кротък човек. Но нямах друг избор, след като вече ми го вдигат на такова ниво, че едва ли не моят пресцентър бие журналисти, което самите вие казвате, че не е така\", каза Борисов.Премиерът посъветва журналистите, които защитиха Методиев, да говорят и с останалите хора в гилдията.По- късно подписката беше връчена на премиера. \"Да оставим Любо на работа? Карах го да се извини, той отиде да посети това момиче, което е пострадало. Ще се опитам да се съобразя с вас. Ще ми е много по-леско, ако тя приеме извинението\", каза той след връчването на подписката.", "date": "2018.08.21", "title": "Журналисти връчиха на Борисов подписка в защита на уволнения служител от пресцентъра на МС (обновена)"}
{"url": "https://offnews.bg/dw/premalchanite-istini-okolo-sluchaia-olimpik-686658.html", "text": "„Кои са пък тези?“ Това бе най-често срещаната реакция на новината за фалита на кипърската застрахователна компания „Олимпик\". Мнозина никога не бяха чували името ѝ, нито пък им е минавало през ума да се застраховат там. Оказа се обаче, че цели 275 хиляди българи (към месец май т.г.) са ѝ се доверили и са я изкачили чак до четвърто място на пазара на застраховката „Гражданска отговорност“ с дял от близо 10%. Обяснението е просто: „агресивна пазарна политика“. А това означава: с една трета по-ниски от средните за този пазар цени (които напоследък и без това не покриват рисковете, обезщетенията и останалите разходи).Кой е виновен и кой да плати?Така компанията е събрала 40 милиона лева „премиен приход“. Разбира се, реалните щети от нейния фалит са по-малки. Първо, защото до влизането ѝ в ликвидация срокът на част от полиците вече е бил изтекъл. И второ, защото повечето от останалите клиенти са плащали „на вноски“. Затова броят на онези, които губят по-значителни суми (примерно над 100 лева), е относително малък. Но все пак изниква важен въпрос с икономическо, социално и политическо измерение: кой е виновен и кой да плати?Според засегнатите (които трябва да сключат нови застраховки преди изтичането на старите) и техните защитници, отговорността е на държавата - тя е въвела със закон задължителната застраховка, пуснала е играчите на пазара и следователно трябва да защити гражданите, които са изпълнили задължението си. Опозицията, естествено, споделя тази гледна точка и даже предлага държавата да обезщети хората, след което да си търси парите вместо тях.Според други, отговорността е изцяло на онези, които са опитали да надхитрят системата, като са решили да се застраховат на „промоционални“ цени. Това де факто е и гледната точка на държавните институции, които твърдят, че са изпълнили задълженията си. Както каза самият премиер: „Когато си застраховат колите, да подбират застрахователя“.И двете гледни точки може да изглеждат основателни. Но и едната, и другата премълчават част от истината.Отговорността на държаватаДа, държавата в лицето на Комисията за финансов надзор (КФН) е формално права, че в случая става дума за компания, лицензирана в друга страна от ЕС (Кипър). Което означава, че е „пусната на пазара“ не от българския, а от кипърския регулатор, и че оперира тук, ползвайки се от „правото на установяване“ - част от свободното движение на услуги в ЕС. Съответно и отговорността за надзора над дейността ѝ е основно на органа, издал лиценза. КФН е формално права и когато казва, че е изпълнила задълженията си, като още при първия сигнал от Кипър за отнетия лиценз (на 10 май) е забранила на компанията да сключва нови договори и да удължава старите. Възможно е да е формално права и в твърдението си, че няма как на потърпевшите да бъде платено от двата български фонда и че потърпевшите трябва да чакат обезщетение от Кипър като кредитори на компанията по процедурата за нейната несъстоятелност.Истината обаче е, че КФН е можела да направи много повече. Особено щом става дума за компания с толкова голям пазарен дял, която оперира само в Кипър и в България, като тукашният ѝ бизнес е доста по-голям от кипърския. Сега се обръща внимание главно на въпроса за действителните собственици, които КФН не била проверила. Или се прави, че не знае. Които и да са те обаче, Комисията не е бивало да си затваря очите за отдавна известното на всички в бранша (не)пазарно поведение на компанията. Специалисти посочват, че е можела например да проверява, да сигнализира кипърската страна и дори сама да налага санкции с последващ арбитраж в европейския регулатор. Или най-малкото: можела е ясно да предупреди потребителите, че при проблем ще трябва да разчитат не на българския, а на кипърския механизъм за защита. И че да се дават пари на компания, която отчита загуби и въпреки това продава на нереално ниски цени, е крайно рисковано и неразумно.Отговорността на потребителитеВпрочем, последното със сигурност е добре известно на огромна част от потърпевшите. Но въпреки това те са решили да надхитрят държавата и (спазвайки формално закона) да минат „тънко“, като влязат в една твърде съмнителна схема. Ако „Гражданската отговорност“ не беше задължителна, същите тези хора навярно изобщо нямаше да я плащат - с презумпцията, че плащат вместо някой друг (още един данък на държавата) за нещо, което не ги засяга. Това разбиране е невярно и лекомислено. Макар и на пръв поглед да изглежда справедлив, аргументът, че щом е направила застраховката задължителна, държавата трябва да поеме цялата отговорност, е също толкова лекомислен. Това е гледната точка на човек, който живее с илюзорното предположение, че никога няма да попадне в произшествие на пътя. В действителност обаче на всеки от нас може да се случи сам да предизвика или да стане жертва на предизвикано от друг произшествие. И в двата случая въпросът за щетите ни засяга съвсем пряко. Ако ги нямаше застраховките „Гражданска отговорност“, в единия случай щеше да ни се налага да плащаме (по друг ред) много повече за нанесените от нас щети. А в другия - да чакаме реални и справедливи обезщетения за понесените от нас щети. Тоест, макар и задължителна, тази застраховка е от съществена полза за всички. Да се твърди обратното е вредно и безотговорно. А както се вижда в случая с фалиралия застраховател, гражданската безотговорност също има цена. Сега държавата може и да намери някаква вратичка в закона, за да плати тази цена. Но това едва ли ще е справедливо спрямо останалите потребители и застрахователи.\"Кои са пък тези?\"Накрая няколко думи и за самата компания. Засега е ясно, че тя е изпаднала в неплатежоспособност, но не и защо. Дали заради „агресивната си пазарна политика“ (ниските цени) или поради зла умисъл (да прибере парите на клиентите си без да ги застрахова)? Или причината е някаква комбинация от двете?Не без значение е и въпросът за собствеността. Може наистина да се окаже, че реалните собственици са не люксембургско дружество, собственост на панамска компания с „краен едноличен собственик“ някакъв испански гражданин (чиито далавери в самата Испания са разкрити още през 2015), а някакви наследници на българските борчески времена в застраховането, когато „гущерът отряза опашката си“.Така или иначе историята е много поучителна. Първо, защото показва до какво води безотговорното поведение на участниците в пазара. Включително на държавата, която го регулира. И второ, понеже дава отговор на въпроса защо България е доста по-привлекателна за всякакъв тип мошеници, търчи-лъжи и авантюристи, отколкото за сериозни инвеститори с чисти пари и намерения.", "date": "2018.08.21", "title": "Премълчаните истини около случая 'Олимпик'"}
{"url": "https://offnews.bg/zdrave/mz-otkri-narushenie-pri-lechenieto-na-pochinalata-v-pleven-rodilka-686651.html", "text": "Откриха нарушения при лечението на родилката, която почина в Плевен след планирано секцио, съобщиха от здравното министерство след приключване на проверката в плевенската болница „Д-р Георги Странски“.Жената е постъпила в болницата на 25 юли за планово цезарово сечение. Проведена е предоперативна анестезиологична консултация, но не е извършен преглед и в Историята на бременността и раждането няма записани данни за състоянието на устната кухина и подвижността на шийния отдел на гръбначния стълб на пациентката.На по-късен етап това не е позволило да се направи оценка на риска от извършване на ендотрахеална интубация.По преценка на анестезиолога и по желание на пациентката раждането е планирано да се извърши под обща анестезия.Оперативната интервенция е започнала в 9 часа на 26 юли. Направени са няколко опита за ендотрахеална интубация, която не се е осъществила поради анатомични особености на устната кухина. Екипът е пристъпил към ръчно обдишване. В периода на обдишване е установено повишено съпротивление на дихателните пътища, тежък бронхоспазъм и хипотония. Вследствие при родилката настъпва остра хипоксия, довела до пренатално страдание за плода.Реанимационните мероприятия в Клиниката по акушерство и гинекология са продължили в пълен обем до 14.00 ч., след което е взето решение за преустановяването им поради настъпила необратима сърдечна и съдова слабост. Това е и обявеният час на смъртта.Цялата документация по случая е предоставена на Районната прокуратура в гр. Плевен.Изпълнителна агенция „Медицински одит“ е отправила препоръка към УМБАЛ - Плевен в срок до 30.09.2018 г. да бъде разработена и приложена писмена процедура за оценка на риска при осъществяване на ендотрахеална интубация.", "date": "2018.08.21", "title": "МЗ откри нарушение при лечението на починалата в Плевен родилка"}
{"url": "https://offnews.bg/politika/ralitca-agajn-tcenite-na-zastrahovkite-v-olimpik-ne-biaha-dampingov-686642.html", "text": "Застрахователното дружество \"Олимпик\" не е имало по-ниски цени от пазарните на полиците \"Гражданска отговорност\".Това се разбра от доклада на зам.-председателя на Комисията за финансов надзор (КФН) Ралица Агайн, която обяви, че подава оставка преди днешното извънредно заседание на депутатите, свикано по повод фалита на застрахователното дружество и срива на Търговския регистър. Агайн подчерта, че миналата година е представила информация за средните цени на застраховката.\"До 11 ноември цената за леки автомобили е 196 лв. при средно за пазара 179 лв. След тази дата цената е била 207 лв. при 196 лв. средна за пазара. Така че не съществува дългосрочен дъмпинг от този застраховател“, каза тя. По думите ѝ през последните години не е имало основание да се смята, че има проблем с компанията.Агайн каза още, че комисията е направила всичко, което е било необходимо. И е информирала за ситуацията с \"Олимпик\".Тя определи оставката си като \"емоционален акт\", a не като решение, продиктувано от нарушение на правилата.След информацията, предоставена от Агайн, лидерът на левицата Корнелия Нинова попита кой лъже - Агайн или Борисов, който заяви, че цените са били по-ниски. \"Тези, които са плащали с 20 или 30% по-евтини застраховки, са знаели, че нещо не е толкова сигурно. Иначе в цената има разлика 2-5%, но при 30% би трябвало да се замислиш, когато по-евтино плащаш нещо\", коментира премиерът през почивните дни.Лидерът на левицата се обърна към премиера и Агайн: „Вие тук представлявате КФН, изключително важна държавна институция. От тази страна стои МС, който управлява държавата в момента. Недопустимо е между държавна институция и правителство да има такова разминаване. Премиерът заяви публично, който се е подлъгал да плаща евтини застраховки, да търпи риск. Вие казвате, че цената не е била дъмпингова\".По-късно премиерът Борисов обяви, че не се е виждал с Агайн от години и доклади до него не са стигали. Той обясни, че се е видял само с председателя на КФН, за да се запознае с темата. \"Защо сте ме викнали мен тука? Мястото на правителството не е тук. КФН е независим орган, избран от парламента\", каза той.Борисов подчерта, че материята за гаранционните и обезпечителните фондове е фина и дори юристите в пленарната зала не са на едно мнение дали клиентите на \"Олимпик\" могат да бъдат обезпечени от български фонд. Премиерът благодари на Агайн за моралното решение да подаде оставка. Премиерът предложи решението на въпроса да се вземе след дебати по темата през следващите дни. Той предложи работна група, която да се запознае със законодателството и да вземе решение какво да прави. \"Утре, вдругиден да обсъдим въпроса и в петък, събота или неделя да се съберем пак\", предложи той. Йордан Цонев от ДПС пък обяви, че нито Агайн, нито КФН имат вина за станалото. Той все пак обяви, че ще подкрепи моралното решение на зам.-председателя на регулатора да подаде оставка. Цонев подчерта, че режимът за това дадена компания от ЕС да започне да оперира у нас е уведомителен.И БСП казаха, че ще подкрепят решението на Агайн да подаде оставка, но трябва да бъде ясно установено дали е имало дъмпинг или не. ", "date": "2018.08.21", "title": "Ралица Агайн: Цените на застраховките в 'Олимпик' не бяха дъмпингови"}
{"url": "https://offnews.bg/na-tozi-den/50-godini-ot-smazvaneto-na-prazhkata-prolet-686654.html", "text": "Днес отбелязваме 50 години от смазването на Пражката пролет от войските на Варшавския договор. В нощта на 20 срещу 21 август 1968 г. Москва и нейните съюзници преминават чехословашката граница, за да се сложи край на реформаторското движение \"Пражка пролет\".250 000 войници от 20 дивизии на Варшавския договор нахлуват в Чехословакия, а 10 съветски дивизии попълват освободените от тях позиции. Те са подкрепени от хиляди ядрени бойни глави, насочени към Западна и Централна Европа. България изпраща танкова бригада с 33 танка „Т-34“.Около 5 часа сутринта Радио Прага обявява, че столицата и страната са окупирани, и призовава гражданите да не оказват съпротива на чуждите войски. Малко след това стотици хора се събират на протест пред съветските войски.От оръжията и танковете на \"братските\" страни загиват над 100 души и 500 са тежко ранени.Окупацията принуждава между 70 000 и 300 000 души - предимно висококвалифицирани професионалисти, да емигрират на Запад. Събитията около Пражката пролет разочароват много западни левичари с ленинистки възгледи и допринасят до разпадането на много от тези партии в западноевропейските страни.България е първата страна, настояла за военна интервенция в Чехословакия, и последната, която се извинява за участието си в потушаването на Пражката пролет. Това става с решение на Народното събрание през 1990 г., но публично и на високо равнище - едва по време на посещението на президента Петър Стоянов в Прага през 1997 г.", "date": "2018.08.21", "title": "50 години от смазването на Пражката пролет"}
{"url": "https://offnews.bg/politika/borisov-obiavi-che-balgaria-ima-sashtestven-problem-sas-zastrahovanet-686639.html", "text": "\"Имаме съществен проблем в застраховането\", обяви премиерът Бойко Борисов по време на днешното извънредно пленарно заседание, свикано по искане на БСП заради скандалът с фалита на застрахователното дружество \"Олимпик\" и срива на Търговския регистър. Премиерът обясни, че прави това заключение на базата на информация, която е получил от службите. По думите му в Румъния, в Италия, в Германия, в Гърция има хора с по 300 и 400 автомобила с български регистрационни табели. Той подчерта, че 42% от катастрофите в Румъния са с български номера.Борисов каза още, че по силата на т. нар. \"Зелена карта\" за катастрофи в чужбина се източват български компании. Премиерът обясни, че е разпоредил на полицейските аташета в държавите в системата \"Зелена карта\" да проучат случая.За очаквани проблеми със т. нар. \"Зелена карта\" алармираха и от БСП, и от ДПС.Премиерът коментира още, че няма причина да иска оставката на цялата Комисия за финансов надзор (КФН), защото е имало ресорен зам.-председател, който е отговарял за това - Ралица Агайн, а тя вече не заема пост в независимия орган. Борисов даде пример за това, че по същия начин е станало и в БНБ заради фалита на КТБ - не си е тръгнал управителят Иван Искров, а негов подуправител, който е отговарял за това.Финансовият министър Владислав Горанов обяви, че ще бъде създадена работна група с представители на КФН, МВнР и представители на Гаранционния фонда заради скандала около фалита на Олимпик и хората, които останаха без \"Гражданска отговорност. Той добави, че ще направи  всичко възможно парите на хората да бъдат върнати.", "date": "2018.08.21", "title": "Борисов обяви, че България има съществен проблем със застраховането"}
{"url": "https://offnews.bg/politika/iaponski-ekspert-pomaga-targovskiat-registar-da-zaraboti-napalno-do-kr-686657.html", "text": "До края на седмицата Търговският регистър може да заработи напълно. Това стана ясно от думите на премиера Бойко Борисов по време на извънредното заседание на парламента, което беше свикано заради срива на Търговския регистър и фалита на застрахователното дружество \"Олимпик\". От държавната агенция \"Електронно управление\" са уверили, че кризата в Търговския регистър е преодоляна. До момента е възстановена базата данни до 17 юли. В екипа, който се занимава с възстановяването на работата на регистъра, има служители на Агенцията по вписванията, фирмата, поддържаща Търговския регистър, ДАНС, ГДБОП и др. Сред ИТ-специалистите има и експерт от Япония, обясни Борисов.\"Успешно се изтеглят данните от развалените дискове. Възстановяващите дейности не са спирали никога. Причините бяха известни още в първите 24 часа след срива. На 9 август последователно дефектират 3 диска, а на следващия ден и още един. За проблема незабавно е обявена фирмата, отговорна за поддръжката - фирма \"Лирекс\". Към 10 август са предприети действия по възстановяването. В ранните часове на 10 август дисковете са преразпределени успешно, но базата данни не ги чете. В работата се включват допълнителни ИТ експерти, включително и специалист от Япония сме довели. Така че сега до 17 юли всичко е възстановяването\", посочи Борисов. Той подчерта, че сигурността на Търговския регистър ще е приоритет, но то изисква допълнителни ресурси.До 31 август административните органи трябва да изготвят разработените от тях процедури за създаване на резервни копия на държавните регистри. В момента се работи и за създаване на държавно хранилище за резервни копия от данните от критичните регистри, стана ясно още от думите на премиера.До 3 септември пък трябва да се извърши и анализ на преносния капацитет и да се подготви план за обезпечаване на данните.\"Сега са се скапали дисковете, но нататък ще сме подложени на хакерски атаки, на злоумисъл и т.н. Важното е да не допускаме подобен срив и в други системи\", завърши Борисов.Той направи паралел между този случай и скандала \"Червеи\". Според Борисов тогава информация била качвана на \"други дискове\" и ако сега това било направено, щяло да има въпроси защо се сваля паралелно информация. Пред журналисти Борисов коментира исканата от БСП колективна оставка на Комисията за финансов надзори пожеланията им за успех на предсрочни парламентарни избори, ако това не се случи. „Аз много пъти им правих предсрочни парламентарни избори и знаете резултатите. Да им угаждаме на всеки шест месеца да правим предсрочни парламентарни избори – това ще е прецедент в Европа. Два пъти го правим. Така че повече този въпрос не ми го задавайте. Ако цялата комисия има вина, естествено, че трябва да си отиде цялата комисия. Но както при КТБ, така и сега председателят не носи отговорност за ресорите. Когато КТБ падна, не случайно тогава обвиниха заместник-председателя, защото казаха, че отговорността се носи по ресори“, каза още Борисов.", "date": "2018.08.21", "title": "Японски експерт помага Търговският регистър да заработи напълно до края на седмицата"}
{"url": "https://offnews.bg/politika/borisov-za-sriva-na-targovskia-registar-tehnika-e-poniakoga-se-bagva-686660.html", "text": "\"Видяхте - в най-развити държави им се сринаха системите. Сега, диск е - скапал се е, паднал е. Всичките работим с компютри и програми, знаете, че някой път се бъгват. Това се случи и тук\".Така премиерът Бойко Борисов коментира срива на Търговския регистър пред журналисти в парламента, където днес се проведе извънредно заседание заради кризата с регистъра и с хората, останали без \"Гражданска отговорност\" заради фалита на Олимпик.\"Това е неудобство, неприятно, бързо го надграждаме, но мисля, че ще се справим. Много по-тежко би било, ако в други системи се случи, така че това е една обица на ухото, мисля, че всички сме си извели поуки. Още повече, че те дисковете новите са там\", каза още Борисов. Той обясни, че не вижда причина правосъдният министър Цецка Цачева да подава оставка заради срива. На въпрос дали новата шефка на Агенцията по вписванията Габриела Козарева е свързана с депутата от ДПС Делян Пеевски, премиерът отговори: \"Не я познавам, днес се запознах с нея. Тя е предложена от Волен Сидеров. Когато имаш коалиционно правителство, знаете, че има разписани отговорности за назначаване на длъжностни лица\".Попитан защо за шеф на комисията е избран човек, предложен от Атака, след като правосъдното министерство е на ГЕРБ, Борисов отговори: \"Защото няма зам.-министър, постарали сме се там където няма зам.-министър, да имат шеф на агенция, за да можем да носим солидарно отговорност\".", "date": "2018.08.21", "title": "Борисов за срива на Търговския регистър: Техника е, понякога се бъгва"}
{"url": "https://offnews.bg/kultura/hristo-zhivkov-shte-uchastva-v-prodalzhenieto-na-strastite-hristovi-686659.html", "text": "Българският актьор Христо Живков ще участва в продължението на филма \"Страстите Христови\" на Мел Гибсън. Живков участва и в първия филм, където изигра ролята на Йоан. Снимките на \"Страстите Христови: Възкресение\" трябва да започнат в края на годината или в началото на следващата. Очаква се той да е по кината в края на 2019 г.Във филма ще участват още Джим Кавийзъл, Мая Моргенщерн и Франческо де Вито.Сценарият се пази в пълна тайна. За момента се знае само, че е поверен на Рандъл Уолъс, работил по „Смело сърце“, „Пърл Харбър” и „Бяхме войници“.В интервю през ноември 2016 г. Мел Гибсън заяви, че филмът ще проследява какво се случва в трите дни от смъртта на Исус до възкръсването му, като част от действието ще се развива в Ада. ", "date": "2018.08.21", "title": "Христо Живков ще участва в продължението на 'Страстите Христови' на Мел Гибсън"}
{"url": "https://offnews.bg/obshtestvo/sluchaite-na-morbili-v-evropa-dostignaha-rekordni-niva-686652.html", "text": "Случаите на морбили в Европа достигнаха рекордно високи нива, съобщава Световната здравна организация (СЗО), цитирана от BBC News.Повече от 41 000 души са заразени през първите шест месеца на 2018 г., което доведе до 37 смъртни случая.Миналата година случаите на морбили са 23 927, а през предходната година - 5273. Специалистите обвиняват за този скок в инфекциите спада на броя на ваксинираните.СЗО призовава европейските държави да предприемат действия.Болестта морбили е силно заразна и се разпространява от капчиците при кашлица и кихане.Инфекцията продължава от 7 до 10 дни. Повечето хора се възстановяват напълно, но болестта може да причини сериозни усложнения.От началото на годината в България са регистрирани 7 потвърдени случая на морбили. Заболелите са на възраст между 2 и 39 години.", "date": "2018.08.21", "title": "Случаите на морбили в Европа достигнаха рекордни нива"}
{"url": "https://offnews.bg/temida/sadat-ostavi-biliana-petrova-v-aresta-686662.html", "text": "Бившият зам.-кмет на \"Младост\" Биляна Петрова, която беше задържана заедно с кмета Десислава Иванчева, остава в ареста. Това реши специализираният наказателен съд, съобщи БНР. Според назначената от съда медицинска експертиза Петрова може да се лекува и под стража въпреки здравословните си проблеми.На Петрова е осигурен преглед при още специалисти, но заболяванията ѝ не изискват болничен престой. Защитата на Биляна Петрова поиска освобождаването ѝ от ареста с мотивите, че не е участвала в корупционна схема с кметицата на \"Младост\" Десислава Иванчева и бившия районен кмет Петко Дюлгеров по изнудването на бизнесмена Александър Ваклин.Обвиняемата се разплака в съдебната зала и съдът даде почивка.Решението на съда може да се обжалва пред Апелативния специализиран съд.Иванчева и Петрова бяха арестувани на 17 април пред Спортната палата след разследване за подкуп, даден ѝ от строителен предприемач, за когото по-късно стана ясно, че е Александър Ваклин. Двете прекараха часове на пътното платно пред палата, а това предизвика остри реакции. По информация на разследващите в колата на Иванчева са били открити 70 000 евро, които са част от по-голяма сума.", "date": "2018.08.21", "title": "Съдът остави Биляна Петрова в ареста"}
{"url": "https://offnews.bg/obshtestvo/predsedateliat-na-dazd-se-sreshtna-s-psihologa-ivan-igov-686664.html", "text": "Закрилата на децата от насилие и развитие на талантите на всички млади хора обсъдиха председателят на Държавната агенция за закрила на детето (ДАЗД) д-р Елеонора Лилова и психологът Иван Игов.  Разговорът е част от консултационния процес, който председателят на ДАЗД реализира в процеса на изработване на новата Национална стратегия за детето.Чрез поредицата от срещи д-р Лилова търси мненията на широк кръг професионалисти, институции и неправителствени организации, за да бъдат създадени подходящи стратегически политики.Двамата дискутираха възможностите за проучване на детското мнение и как да бъдат формулирани следващи допитвания до младите хора, за да бъде направен качествен анализ на резултатите.Иван Игов представи своя опит и добри практики в работата с деца по темата за насилието в училищна среда, както и идеи за мерки, които да бъдат заложени в Националната стратегия за детето.Д-р Лилова и психологът обсъдиха и бъдещи съвместни действия за реализиране на инициативата на ДАЗД „Живот без насилие в детската градина и училището“.", "date": "2018.08.21", "title": "Председателят на ДАЗД се срещна с психолога Иван Игов"}
{"url": "https://offnews.bg/nashite-avtori/pazarat-na-liubovta-686667.html", "text": "Кървав залез над пазара в Тунис. За първи път през деня може да се диша. Жегата сякаш се вдига нависоко. Толкова много цветове има по сергиите, че ти се завива свят.Везните все още тракат ритмично, макар и по-рядко. Мързеливи котки се мотаят в краката на продавачите и сякаш се чудят дали имат сила да си изпросят нещо. Цената на повечето стоки пада.Чуват се ритмичните напеви от близката джамия.Всичко плува в червеното петно на залязващото слънце. Небето изглежда сега толкова близо.Колко точно даваме и колко получаваме на пазара на любовта? Получаваме стока, плащаме с пари. Дали правилно ни е измерено даването? А дали не се опитват точно сега да ни метнат с грамажа?Ще бъдем красиви или може би успешни, за да се продаде по-добре. Ще гладуване за тънка талия. Ще работим, за да печелим много пари. Или просто ще пласираме младостта си.На пазарът е важно да има сделки. Неизменна логика. Може и отстъпки да има, зависи как се пазариш.Все по-рядко се чува тракането на везните. Сега са симетрични и застинали. Това май е отговорът.Колкото - толкова. Без пазарене. Без сделки. Без стока.Луната се очертава все по-ясно. Добива жълта плътност. Вече почти цялата стока е прибрана. Изглежда толкова по-широко точно в този миг пространството на пазара. Какво се случва? Широко е, когато няма сделки. Когато стоката е прибрана.В тази празнина от очаквания, от пазарене, от натрупани стоки се ражда нещо различно.Мога да се свържа с небето. Със себе си. С другите в мен. Искам да крещя от радост. Искам да си изплета огърлица от звезди и знам, че ако поискам мога да полетя.Искам да си взема това усещане със мен. Червеното небе, което прави път на луната. Празните сергии. Пътуващата към високото жега. Широтата. Прибирам безкрая в шепите си и се размечтавам.", "date": "2018.08.21", "title": "Пазарът на любовта"}
{"url": "https://offnews.bg/medii/georgi-lozanov-shte-oglavi-direktcia-kulturni-komunikatcii-v-bta-686650.html", "text": "Медийният експерт доц. Георги Лозанов ще оглави дирекция „Културни комуникации” в Българска телеграфна агенция (БТА).\"С новосъздадената структура най-старата българска медия, която тази година отбелязва 120-ия си юбилей, ще започне вече и да генерира културни новини, не само да ги отразява\", отбелязват от агенцията.Доц. Георги Лозанов е преподавател в Софийския университет, медиен експерт, автор на книги и научни публикации. Няколко мандата бе председател на медийния регулатор СЕМ, вкл. на предшественика му НСРТ. Автор и водещ е на публицистичното предаване \"Необичайните заподозрени\" по телевизия Bulgaria ON AIR.", "date": "2018.08.21", "title": "Георги Лозанов ще оглави дирекция 'Културни комуникации' в БТА"}
{"url": "https://offnews.bg/sviat/ruskata-politcia-shte-mozhe-da-plashta-na-lovtci-na-glavi-686663.html", "text": "Руското правосъдно министерство разреши на МВР да плаща на информатори - \"милиони може да се печелят от разкриване на престъпления\", пише \"Комерсант\", цитиран от БТА.Според действащи полицаи, цитирани в материала, в Русия ще се появят истински \"ловци на глави\", преследващи нарушителите на закона. Такива ще станат например частните детективи. А според бивши служители на реда плащанията може да предизвикат злоупотреби от страна на самите правоохранители.До момента руската полиция стимулираше доброволните си помощници само в изключителни случаи - плащаше от собствени фондове награди за залавяне на особено опасни престъпници. Повечето нейни информатори и помощници обаче получаваха ведомствени медали, грамоти, ценни подаръци и удостоверения на извънщатни сътрудници.Занапред обаче се предвиждат \"насърчителни\" възнаграждения от 50 хиляди до 10 милиона рубли за информаторите. Ветеранът от силовите структури Александър Михайлов, генерал от резерва, разказва как навремето тийнейджър съдействал за залавяне на екстремистите, организирали експлозии в Москва през 1977 г. - предложили му да си избере награда: детско влакче или колело.През 90-те години на миналия век пък тогавашната милиция плащала за информация главно с пари, дарени от бизнесмени. \"В изключителни случаи\", при антитерористични операции, Федералната служба за сигурност плащала за ценни данни със средства, издействани \"на най-високо равнище\".Едва ли ще може да се избегнат злоупотреби, прогнозира Михаил Пашкин от ръководството на Московския полицейски профсъюз. Един полицай може например да издири престъпник, за чието залавяне е обявена награда, и да съобщи данните на свой познат, с когото да си раздели парите, обяснява синдикалистът.", "date": "2018.08.21", "title": "Руската полиция ще може да плаща на 'ловци на глави'"}
{"url": "https://offnews.bg/futbol/levski-vze-estonetc-a-ludogoretc-natcional-na-iuzhna-afrika-686668.html", "text": "Два от трите водещи отбора в класирането на Първа лига - Левски /1/ и Лудогорец /3/ представиха двама нови футболисти. Левски взе под наем от латвийския ФК Рига естонския полузащитник Богдан Васчук (29), а Лудогорец се подсили с южноафриканската звезда на Динамо (Букурещ) Мей Махлангу (29).Васчук идва по желание на треньора Славиша Стоянович, който познава футболиста от съвместния им престой в Рига. Сърбинът предложи Васчук на Левски, след като пропадна трансфера на Мартин Райнов.Естонският полузащитник стана известен в България с участието си мелето след края на срещата-реванш между Рига и ЦСКА-София в Лига Европа. Тогава главният съдия изгони Кристиян Малинов и Николай Бодуров от гостите и двама играчи на домакините. Преди да дойде във ФК Рига Васчук е играл за естонския Инфонет, а преди това е минал през академиите на Динамо (Москва) и английския Рединг. През лятото на 2016 преминава в тима от латвийската столица, за който записва 45 мача и 11 гола.По същото време Лудогорец представиха национала на Южна Африка Мей Махлангу. 29-годишният футболист идва от румъснкия Динамо (Букурещ) и играе на поста дефанзивен полузащитник.Със шведския Хелзинборг Мей Махлангу е ставал шампион на страната по два пъти е вдигал Купата и Суперкупата на Швеция. Бил е играч на годината през сезон 2010/2011 в най-високото ниво на шведската лига. За националния отбор на Южна Африка има 19 мача и два гола.От септември 2016 г. е в Динамо (Букурещ), като за румънския отбор е записал 70 мача и 3 гола.", "date": "2018.08.21", "title": "Левски взе естонец, а Лудогорец национал на Южна Африка"}
{"url": "https://offnews.bg/sviat/shvedski-iztrebitel-se-razbi-sled-sblasak-s-ptitca-pilotat-katapultir-686661.html", "text": "Шведски изтребител \"Грипен\" се разби днес в Южна Швеция след сблъсък с птица, съобщиха властите като уточниха, че пилотът е успял да катапултира, предаде Франс прес, цитирана от БТА.\"Става дума за сблъсък с птица, пилотът е трябвало да катапултира\", каза за АФП Йохан Лундгрен, говорител на шведските въоръжени сили.Инцидентът е станал на 8 км северно от база на ВВС, в изолирана гориста местност, близо до град Ронеби в Южна Швеция. Пилотът е изпълнявал тренировъчен полет с бомбардировача. Той е транспортиран в болница.Сблъсъците на самолети с птици в Швеция не са рядкост и годишно има около 400 такива инцидента, каза Шарлот Билгрен, анализаторка на шведската агенция по транспорта в интервю за агенция ТТ.Това не е първи инцидент за шведската отбранителна и аеронавигационна група \"Грипен\", която произвежда бойни самолети \"Грипен\".През 2017 г. тайландски пилот загина в инцидент с JAS 39 Gripen по време на въздушно шоу. През 2015 г.\"Грипен\", нает от Унгария, се повреди след като излезе от контрол над чешка военновъздушна база.", "date": "2018.08.21", "title": "Шведски изтребител се разби след сблъсък с птица, пилотът катапултира"}
{"url": "https://offnews.bg/obshtestvo/uchitelskiat-sindikat-zaplashi-s-masova-stachka-ako-roditeli-prodalzh-686655.html", "text": "Синдикат „Образование“ към КТ „Подкрепа“ обяви, че учителите са готови на стачни действия за запазване на авторитета си.От писмо до медиите, подписано от председателя на синдиката д-р Юлиян Петров, става ясно, че повод за това са зачестилите протести, свиквани от родителски организации. Ако тези протести продължат, учителското съсловие може да излезе в стачка с мащаби по-големи от тези през 2007 г, посочва синдикалистът.Синдикатът осъжда \"лова на вещици\" срещу учителите и цитира за пример готвен протест от родителска организация за първия учебен ден. Посочва още, че трудната комуникация между учители и родители, наложила се вече като тенденция, е една от причините тази професия да не е привлекателна за младите кадри, от които образованието изпитва критична нужда.Наближава времето да удари първият училищен звънец и да призове безгрижното детско ято отново в клас. Заедно с трепетите, свързани с началото на учебната година, нараства обаче вече традиционно и страхът от това дали ще има достатъчно учители, които да застанат пред учениците в първия учебен ден. Със страшна сили виси и въпросът дали високият брой пенсиониращи се учители ще бъде компенсиран от млади, мотивирани педагози, които да влязат и продължат своята кариера в родната ни образователна система.Какво разкриват безпощадните и безспорни факти?В системата в момента работят 91 000 учители и директори, а не по-малко от 5000 предстои да бъдат пенсионирани още тази година. Броят на работещите пенсионери или педагогически специалисти във възраст 60+, заедно с нередовните учители, остава рекордно висок – над 7500.От провеждащите се кастинги на директори, търсещи нови назначения, се установява, че огромен брой от кандидатите са завършили сега или преди години, но не само нямат стаж по специалността, но и реални практически знания за трудната и отговорна професия на учителя. Много от кандидатите, запознавайки се отблизо и пряко с професията, сблъскайки се с непосилната бумащина и безкрайния списък от задължения и отговорности, непряко свързани с професионалните им компетентности и очаквания и на фона на една начална брутна заплата от 760 лева, не вземат ентусиазирано решение да станат учители. Често приемат работата в училище като временна трудова заетост, докато намерят нещо подходящо, което да удовлетвори техните потребности и амбиции.Без илюзии трябва за заявим, че кризата за учители ще нарства. За съжаление, тя има вече десетилетни корени, а няма изградени работещи политики за подготовка, привличане и задържане на младите учители в системата. Твърде бавно и доста със закъснение все пак днес се правят усилия тези политики да се формират и можем само да се надяваме, че те ще са работещи и ще имат желания ефект.По някои специалности откриването и привличането на специалисти в образователните институции е задача твърде трудна. Когато става реч за училище с ученици под средния брой, тогава е почти невъзможна, защото годишната норма от часове преподавателска заетост за учители, примерно по физика, информационни технологии, музика, изобразително изкуство, е много малка. Това веднага означава невъзможност тези специалисти да получават пълна заплата. Тогава се налага директорите да назначават неспециалисти, което е за сметка на качеството по преподавания предмет. Тревожна е тенденцията за дефицит на учители, като най-големият недостиг на педагогически специалисти предстои да се случи през идните от 5 до 10 години. Основната причина е поради пенсионирането на половината от сега работещите учители, но и в момента вече нараства липсата на правоспособни учители с необходимите специалности, които мотивирано да започнат работа и да останат да работят като учители. Все по-висок е броят на неправоспособните учители по редица предмети, които навлизат в образователната система, често на случаен принцип, а това е голям минус за цялото общество и най-вече за бъдещето на страната ни. Изискванията за висок професионализъм и сериозни знания и умения са вече не желателни, а абсолютно задължителни в 21 век.Прогнозата на Синдикат „Образование“ към КТ „Подкрепа“ е за продължаваща и негативна тенденция, отблъскваща младите хора от учителската професия. Надеждите на СБУ за хиляди млади учители, влизащи в образователната система, са по-скоро наша обща мечта, която е далеч от сегашната реалност. Според КТ „Подкрепа“ се очаква едва няколко стотин млади учители да влязат в системата, като се запазва тенденцията, работилите до пет години в нея, да я напускат безвъзвратно!Синдикат „Образование“ приветства МОН и заявява своята позитивна позиция относно изгражданата информационна система за търсени преподаватели-специалисти, още повече, че това ние сме го предлагали многократно през годините.Учителската професия е тази, която, освен професионалното, раздава и най-много любов – към знанието, към природата и света, любов към семейството, към родното, любов към традициите, българщината, будната гражданска съвест и чувството за дълг и отговорност пред род и Родина, пред бъдещето. Въпросът е дали българското общество е готово да приеме този ценен дар от учителя или ще продължи да толерира генерирането на индивиди в българското образование, ограмотени, но не и приобщени от единна ценностна система. Дали родителите и техните организации са готови за позитивното партниране, познато в образователните системи, които даваме като примери или ще продължат “лова на вещици”, като една родителска организация, която подготвя родителски протести за първия учебен ден. Безспорно трудната комуникация с родителите, наложила се доста трайно и устойчиво във взаимоотношенията в българската образователна система, се явява и като една от силните спирачки, стопиращи младите учители да влязат и останат в образованието.Синдикат „Образование“ към КТ „Подкрепа“ заявява категорично, че учителите са готови на всякакъв вид законови действия за запазване авторитета и достойнството на изчезващия вид - българския учител. И ако някои родителски организации продължават да рушат образователното равновесие с призиви за протести, митинги и стачки, то българските учители и директори този път ще бъдат безкомпромисни, дори и с най-силните свои действия, познати от 2007 г.21.08.2018 д-р Юлиян Петровгр. София председател на СО „Подкрепа“", "date": "2018.08.21", "title": "Учителският синдикат заплаши с масова стачка, ако родители продължават да свикват протести"}
{"url": "https://offnews.bg/ikonomika/vladimir-savov-vremenno-poema-posta-na-ralitca-agajn-v-kfn-686666.html", "text": "На свое извънредно заседание на 21 август 2018 г. Комисията за финансов надзор (КФН) определи Владимир Савов – член на КФН за заместник, който да изпълнява правомощията на заместник-председател на КФН, ръководещ управление „Застрахователен надзор“, до встъпване в длъжност на избран от Народното събрание нов заместник-председател.Решението на КФН е във връзка с решение на Народното събрание от 21 август 2018 г. за предсрочно прекратяване на мандата на Ралица Агайн-Гури – заместник-председател на Комисията за финансов надзор, ръководещ управление „Застрахователен надзор“.Агайн беше посочена от финансовия министър Владислав Горанов като основен виновник за кризата със застрахователната компания \"Олимпик\", която внезапно прекрати съществуването си.", "date": "2018.08.21", "title": "Владимир Савов временно поема поста на Ралица Агайн в КФН"}
{"url": "https://offnews.bg/ikonomika/mfk-kojto-dade-naj-mnogo-pari-i-ima-dobri-idei-shte-vzeme-kontcesiat-686628.html", "text": "Международната финансова корпорация - МФК, член на Групата на Световната банка, в партньорство с ЕБВР, сътрудничи на правителството на България за структурирането и провеждането на търга за концесията на летище София, съобщават от финансовата институция. Оферти за аерогарата се очаква да бъдат получени до 22 октомври 2018 г.Като привличат инвестиции и експертен опит от частния сектор, концесиите на летища могат да доведат до значителни икономически ползи за държавите чрез стимулиране на растежа на туризма, подобряване на обработката на товари, повишаване на качеството на обслужване на пътниците и намаляване на фискалната тежест върху правителствата, посочват от Международната финансова корпорация.МФК се включи в проекта на 25 октомври 2017 г. по покана на правителството. Паралелно с летище София корпорацията в момента работи като водещ консултант по четири други концесии в Азия, Източна Европа, Близкия изток и Карибския басейн.  През последните години МФК успешно е сътрудничила по реализацията на концесиите на пет летища, които се използват от 20,8 милиона пътници годишно и носят на тези държави 5,7 милиарда долара в частни инвестиции.Според условията на концесията, спечелилият частен оператор ще бъде задължен да:Инвеститорът, който предложи на България комбинация от най-високото годишно концесионно възнаграждение и най-добрата цялостна визия за устойчиво развитие на летището, и който отговаря на критериите за допустимост, установени за проекта, ще спечели правото да управлява летището. Всички оферти ще бъдат отворени публично. Цялата документация по проекта се публикува на неговия уебсайт и е достъпна за обществеността, за да се гарантира прозрачността и законосъобразността на процеса, заявянат от Международната финансова корпорация.", "date": "2018.08.21", "title": "МФК: Който даде най-много пари и има добри идеи, ще вземе концесията на Летище София"}
{"url": "https://offnews.bg/sviat/majkrosoft-razkri-opiti-za-ruski-kiberataki-predi-mezhdinnite-izbori-v-686635.html", "text": "Компанията Майкрософт обяви днес, че е разкрила нови опити за руски кибератаки срещу американски политически организации преди междинните избори в САЩ през ноември, предаде Асошиейтед прес, цитирана от БТА.Според софтуерния гигант свързана с руското правителство група хакери е опитала да извърши кибератаки срещу института \"Хъдсън\" и Международния републикански институт.Нападенията обаче не са се увенчали с успех.И двата американски мозъчни тръста заявиха, че заради дейността си и преди са ставали мишени за кибератаки.Според американските тайни служби Русия се е намесила в американския изборен процес през 2016 г. именно през киберпространството.", "date": "2018.08.21", "title": "Майкрософт разкри опити за руски кибератаки преди междинните избори в САЩ през ноември"}
{"url": "https://offnews.bg/ikonomika/mvr-obiavi-porachka-za-238-miliona-leva-za-lichnite-dokumenti-s-biomet-686636.html", "text": "Министерството на вътрешните работи пусна обществената поръчка с прогнозна стойност 238,2 милиона лева без ДДС за изграждане и поддръжка на системата за издаване на личните документи от поколение 2019 г., които ще са с биометрични данни. Компанията изпълнител ще трябва да изгради цялата система, а след това и да обслужва процеса по издаване на документите – доставка на бланките и транспортирането на персонализираните документи, както и обезпечаване на цялостния процес – софтуерно и хардуерно.За обезпечаването на целия процес в предмета на поръчката е включено и строителството на нови сгради, съответстващи на нормативните изисквания за физическа сигурност на класифицираната информация – със съответните зони за сигурност и контрол на достъпа до тях. Също така в тях щели да бъдат монтирани специално оборудване и софтуер.Срокът за изпълнение на зададените дейности в поръчката е 10 години, което е повече от максимално допустимите в Закона за обществените поръчки 5 години. От МВР посочват обаче, че инвестицията е сериозна и за нейната възвращаемост ще бъдат необходими поне 120 месеца. Поради тази причина МВР ще се възползва от възможността, предоставена в ЗОП – „по изключение възложителите могат да сключват договори за по-дълъг срок, когато това се налага поради естеството на предмета на поръчката, необходимостта от възвращаемост на инвестицията или поради техническа причина.", "date": "2018.08.21", "title": "МВР обяви поръчка за 238 милиона лева за личните документи с биометрични данни"}
{"url": "https://offnews.bg/ikonomika/prez-septemvri-shte-e-iasno-kak-shte-badat-obezshteteni-klientite-na-686637.html", "text": "Решението на кипърския съд, с което ще стане ясно как българските клиенти на фалиралия застраховател \"Олимпик\" ще бъдат обезщетени, се очаква в средата на септември, съобщи кореспондентът на БНР в Кипър.Всички кредитори, независимо дали са в България и Кипър, ще бъдат третирани по еднакъв начин, заяви в интервю за радиото временният ликвидатор на компанията Павлос Накузи.Към този момент „Олимпик” не е обявена в ликвидация, подаден е само иск за това. По него съдът трябва да се произнесе, уточнява Накузи. Той епартньор в една от водещите одиторски и консултантски фирми на острова Mazars Ltd.Съгласно закона в Кипър, въпреки че решението на съда се очаква в средата на септември, то влиза в сила със задна дата, от 10 август, когато е подаден искът за ликвидация.След като започне ликвидацията, след съдебното решение, всеки, на когото „Олимпик” дължи пари, трябва да подаде заявление по специален формуляр, чиито детайли се уточняват, обяснява още Павлос Накузи.„Според Кипърския закон приоритет се дава на тези кредитори, които имат искове, произтичащи от застрахователните договори. Това означава искове за компенсации поради инциденти и искове за възстановяване на застрахователни премии. Двете групи са поставени на един ред след кредиторите. Няма значение дали исковете са в България или Кипър - те се третират по еднакъв начин”, добавя ликвидаторът.В Кипър в сектора на автомобилните застраховки „Олимпик” има около 10 000 клиенти, близо 2000 от които са българи, по неофициални данни от български застрахователни брокери към компанията, допълва БНР. Оборотът ѝ в България от тези застраховки достига около 25 млн. евро, докато в Кипър е под 5 млн. евро.За 2016 г. „Олимпик” отчита близо 14 млн. евро загуби.По време на външния одит на компанията, в доклада, който бе представен в началото на май и предизвика поставянето ѝ под специален режим, не е потвърдено наличието на 210 млн. евро в инвестиции, депозити и кеш.", "date": "2018.08.21", "title": "През септември ще е ясно как ще бъдат обезщетени клиентите на 'Олимпик'"}
{"url": "https://offnews.bg/knigi/1968-smazvaneto-na-prazhkata-prolet-tcialata-istoria-686632.html", "text": "В нощта на 20 срещу 21 август през 1968 г. войските на Варшавския договор, включително и България, провеждат военна операция с кодовото име „Дунай“. 200 000 войници настъпват срещу „контрареволюционна“ Чехсловакия, за да прекратят „заплахата срещу социалистическия строй“, а над 100 души губят живота си в сблъсъците с войските на ОВС.50 години след 1968 Ангел Филчев възкресява цялата история на Пражката пролет.„1968. Смазването на Пражката пролет” е научно-документален разказ за опита на един народ да извоюва своята национална независимост и за бруталното прерязване на надеждата с военната операция „Дунай”.Базирана на архивни документи, дневници, публикации, спомени, интервюта от чешки, словашки, руски, украински, полски, унгарски, немски, английски и български източници, книгата проследява както събитията в самата Чехословакия, които стават повод за интервенцията, така и събитията в СССР и агресивните действия на руските власти и окупационните войски.Описана е мащабната пропаганда преди, по време и след нахлуването, която до наши дни изкривява фактите и продължава да събужда антагонизъм между държавите, участващи в конфликта.В „1968. Смазването на Пражката пролет” Ангел Филчев пренебрегва всички табута и излага фактите, които обрисуват грозното лице на събитията, включително и неприемливата за мнозина истина, че българската армия се превръща в част от репресивния апарат на тоталитарния режим действа в услуга на съветското господство над страната ни.Точно половин век след събитията името на Ян Палах още грее силно като символ на опита на един народ да бъде независим.Из „1968. Смазването на Пражката пролет” от Ангел ФилчевЧАСТ ПЪРВАТОСТЪТ. КАК СЕ КАЛЯВАШЕ ДРУЖБАТАСталин: Аз зная, че вие, чехословаците, на нас, руснаците, не ни вярвате. Дори и Вие другарю Бенеш, не ни се доверявате!Бенеш: Да!Сталин: Но въпреки това, аз ви уверявам, че ще спазим договора, който сключихме с вас – че Чехословакия ще бъде свободна и независима страна и че ние няма да се намесваме във вашите вътрешни работи. Както си ги направите, такива и ще си ги имате.Тост на Сталин на вечерята в чест на Бенеш през пролетта на 1945 г.След Втората световна война Чехословакия е възстановена, но не може да се откъсне от желязната прегръдка на „освободителите“. Още първите следвоенни избори преминават в обстановка на усилваща се съветска зависимост. Най-много гласове спечелва ЧКП и премиер на коалиционното правителство става председателят є Клемент Готвалд. Комунисти оглавяват най-важните министерства, но инструкциите, които получават от Кремъл, са да завземат цялата власт. Затова комунистите създават Народни милиции – незаконни въоръжени отряди от типа на SS, организират демонстрации и в началото на 1948 г. предприемат силен натиск. В знак на протест министрите демократи подават колективно оставка. Вярват, че Бенеш няма да я приеме или ще назначи нови избори, но това не се случва. Така комунистите получават цялата власт, а единственият министър некомунист Ян Масарик се самоубива при неизяснени и странни обстоятелства.Едвард Бенеш (тогава президент на Чехословакия): „Дълго вярвах, че поне Готвалд не ме лъже, но сега виждам, че те всички лъжат без изключение. Който е комунист, е лъжец – това е обща черта на всички комунисти и особено на руските. Моята най-голяма грешка е, че до самия край не исках да повярвам, че и Сталин хладнокръвно и цинично ме мами – както през 1935-та, така и по-късно, и че неговите уверения към мен, както и към Масарик са били съзнателно и целенасочено мошеничество.“ Началникът на отдел „Ф“ на НКВД – отдела, който провежда терористични актове в „освободените“ от Червената армия страни, е пределно откровен в спомените си.Генерал-лейтенант П. А. Судоплатов: „В навечерието на 1948 година Молотов ме извика в кабинета си в Кремъл и ми заповяда да замина в Прага, където да организирам тайна среща с Бенеш и да му предложа да напусне с достойнство своя пост, предавайки властта на Готвалд, лидерът на компартията на Чехословакия. За да напомня на Бенеш за неговите тесни неофициални връзки с Кремъл, трябваше да му представя разписка за десет хиляди долара, подписана от неговия секретар през 1938 година, когато тези пари са били нужни на Бенеш и хората му, за да се прехвърлят във Великобритания. Препоръча ми да му кажа, че в противен случай ще организираме изтичане на слухове за обстоятелствата около бягството му от страната и финансовата помощ, която сме му оказали, за тайното съглашение за сътрудничество между чешкото и съветското разузнаване, подписано през 1935 година в Москва, за секретния договор за предаването на Карпатска Украйна на СССР и участието на самия Бенеш в подготовката на преврат и покушение през 1938 година срещу тогавашния премиер на Югославия. Молотов подчерта, че не съм упълномощен да водя каквито и да било преговори по чешката политика. Моя задача е само да предам нашите условия, като оставя на Бенеш да решава сам как да ги изпълни. Молотов ми повтори своите инструкции много категорично, гледайки ме настойчиво през своето пенсне. Отговорих, че считам, че такава деликатна задача е по-подходяща за човек, лично познаващ Бенеш и имал вече контакти с него. И че такъв човек е Зубов, нашият бивш резидент от предвоенните години в Прага, когото Сталин и Молотов тогава вкарват в затвора за това, че през 1938 година им е съобщил за несъстоятелността на плана на Бенеш да се опре на съмнителни хора в Белград, като не им беше предал и парите. Молотов отговори, че лично аз трябва да се заема със задачата, а кого ще привлека още, си е моя работа. Беше ясно, че не искаше да поема отговорност, а го интересуваше само резултатът. Трябваше да напусна Прага дванадесет часа след разговора с Бенеш, без да чакам отговор.Със Зубов пристигнахме с влака в Прага през януари 1948 година. От септември 1946 година той беше в пенсия. Неговият следовател Родос го беше пребивал в затвора системно така, че го беше превърнал в инвалид. Куцаше много видимо и можеше да се движи само с патерица. Настанихме се не в посолството, а в скромен хотел, където се представихме за членове на съветска търговска мисия. Нашата бригада със специално предназначение – 400 души, преоблечени в цивилни дрехи, се беше прехвърлила вече тайно в Прага, за поддръжка и защита на Готвалд. Официалните съветски представители оказваха върху Бенеш много силен натиск и ние също трябваше да добавим своята лепта. Със Зубов останахме в града цяла седмица. Той преди войната се е срещал с Бенеш в присъствието на нашия посланик Александровски и сега, използвайки цялото си умение и всичките си връзки от миналото, успя да се срещне за петнайсет минути с него в резиденцията му, разположена в самия център на Прага. Зубов предал посланието, заявявайки на президента, че в страната ще станат кардинални промени независимо от това дали ще се запази или не настоящето є ръководство. Той – Бенеш, обаче бил единственият, който може да обезпечи предаване на властта плавно и без кръвопролития. В съответствие с инструкцията му беше казал, че не очаква отговор от него, а само му предава това неофициално. По думите на Зубов Бенеш изглеждал като сломен и болен човек, който ще се постарае да направи всичко възможно за да избегне взрив от насилие и безредици в Чехословакия. Така, изпълнили мисията, седнахме отново във влака и веднага щом пресякохме границата, използвайки каналите на местния обком на партията, изпратих, както ми беше заповядано, шифровка до Молотов и копие от нея до Абакумов, тогавашния председател на НКГБ: „Лев получи аудиенция и предаде посланието“ (Лев беше кодовото име на Зубов).“ През лятото президентът Бенеш подава оставка, а скоро след това и умира. Готвалд поема и неговия пост и в страната се установява обикновен източноевропейски сталинистки режим – съпровождан с репресии, терор и съдебни убийства.1. ПРЕДИ ДА СЕ СЛУЧИАз вярвах в идеалите на социализма. Моята вяра беше чиста и искрена. За щастливия живот на човечеството аз бях готов да отдам своя разум, сърце и цялата си душа. Александър ДубчекВ края на 60-те години на 20. век, в резултат на Втората световна война, Европа е разделена на два непримирими лагера: капиталистически и социалистически. Страните от Варшавския договор са под пълното политическо господство на СССР, а диктаторските им режими са крепени с помощта на могъщ репресивен апарат. Въпреки демократичните традиции още от времето на Първата република, Чехословакия също е управлявана от конституционно овластената ЧКП, дирижирана от КПСС. Положението и в нея е сходно с това в останалите страни – членки на Източния блок. Партията ръководи безпрекословно държавата: изпълнителната власт се състои изцяло от комунисти, а Народното събрание от депутати – определени от партията, гласува безотказно изработени от нейния ЦК закони и избира пак така президент. И все пак различия („национални особености“) между режимите има. Наглата и просташка милиционерщина на Живков липсва. Всичко е по-умерено и прикрито, а промените по времето на Хрушчов са по-осезаеми. Вече никого не преследват и не изпращат без съд и присъда в концлагер заради дълги коси, къси поли, тесни крачоли, буржоазни бради, вражески вицове, слушане на разложителна западна музика или четене на забранени книги. Хората на изкуството не са дискриминирани заради отклонения от издигнатия в България в ранг на свещена крава „социалистически реализъм“. Дори враговете на народната власт, мними или действителни, ги вкарват в затвора след влязла в сила присъда. Направен е опит и за икономически реформи и след 1965 г. са приети някои от идеите на икономиста Ота Шик – за въвеждане на пазарни отношения в социалистическото стопанство. Забележимо е либерализирането и в сферите на културата и науката. Само в Прага по това време има стотици биг-битови групи по подобие на „Бийтълс“ и „Ролинг Стоунс“, на чиито концерти полицията не вилнее с палки (като милицията в България), създават се малките театри („Semafor“, „Divadlo Na zábradlí“, „Činoherní klub“ и др.), започва да излиза либералният вестник на писателите „Literární noviny“, заражда се чешката нова вълна в киното (филмът на Иржи Менцел „Строго охранявани влакове“ получава „Оскар“). Реабилитиран е дори Кафка. По книжарниците се появяват множество западни книги. На конгрес на писателите през юли 1967 г. се поставя дори въпросът за свободата на словото. Променят се и обществените нагласи – за повече независимост. Дори смятаният за ортодоксален комунист първи секретар на ЧКП и президент на ЧССР Новотни отказва настаняването на съветски войски и съветско атомно оръжие на чехословашка територия. На доводите на Кремъл, че СА трябва да охранява западните граници на ЧССР, Новотни възразява: Какъв е смисълът да изразходваме милиарди за поддържане на своя 200-хилядна армия, ако тя не може да пази дори границите ни? Това, естествено, му създава врагове сред съветската военщина, което дестабилизира личните му властови позиции, които още повече се разклащат след идването на власт на Брежнев. Тогава, след преврата срещу Хрушчов, изпадналият в суетен възторг Брежнев решава да съобщи сам по телефона на всички съветски наместници в страните от Варшавския договор радостната вест за своето възкачване. Нетактичният Новотни обаче приема новината без всякакъв ентусиазъм: „За мен е малко неочаквано, не мислех, че ще стане така. У нас сега ще се вдигне шум. Казвам Ви го откровено. Това е така неочаквано. Аз мислех, че ще стане иначе, Вие да ръководите партията, а другарят Хрушчов да е председател на Министерския съвет“. „Но след това поздрави мен и другаря Косигин – отбелязва в записките си Брежнев. – Каза: Е, какво пък, хората идват и си отиват, но идеите остават...“ – сякаш му плюл в лицето. Леонид Илич приема това като голяма лична обида и никога не го забравя. Студенината на съветския вожд не остава незабелязана и когато към средата на 60-те икономическите неудачи и общественото недоволство срещу управлението на Новотни се засилват, опонентите му знаят, че не е непоклатим. А в структурите на партийния апарат и ръководство са настъпили и други промени. Идва ново поколение, влязло в партията след Втората световна война, с по-прагматично мислене, което подменя значителна част от старите кадри. И когато през есента на 1967 г. консерваторите в партията се опитват да ограничат либерализацията и да изтласкат от властта поддръжниците є, възниква политическа криза. Понеже положението е патово, от Новотни са недоволни всички. Така опонентите му от ляво и дясно се обединяват в името на общата най-близка цел – да го свалят от власт. Намеренията им са улеснени от грешките на самия Новотни и от непредвидени обстоятелства. През втората половина на октомври осветлението в едно от големите студентски градчета в Прага (Страхов) започва ежедневно да гасне. Всички работят по предаване на семестриални работи и чертежи и това е много изнервящо. В първите дни неприятният битов проблем е приеман с шеги, но когато това продължава и никой не предприема мерки, обстановката се изостря. На 11 октомври 1967 г. в поредния мрак сред афектираните студенти се понася спонтанно възглас: „Jdeme na Hrad!“ (Да вървим към Храда!). Около 1500 души тръгват към президентството със запалени свещи и възгласи „Chceme světlo!“ (Искаме светлина!). Полицията приема това като метафора и разгонва брутално демонстрацията – с палки и водни струи. Мнозина са арестувани, а срещу инициаторите започва наказателно дирене, което предизвиква нови протести. Два месеца по-късно студентската общност прекратява участието си в ЧСМ (чехословашкия Комсомол) и създава независими студентски съвети. Въпреки че доскоро комунистическият режим не сe е съобразявал с общественото мнение, в новата обстановка то има значение. А обществеността смята, че за бруталната полицейска разправа е виновен самият Новотни. Президентът допуска и няколко персонални политически гафа. Особено проблематично е отношението му към Словакия, а връх на грешките му е поканата към Брежнев да посети Прага в навечерието на пленум на ЦК, без да се консултира с Председателството му. Надява се да получи подкрепа от него, но Брежнев е шокиран от огромната опозиция в ЦК срещу Новотни, a е и суетно злопаметен. И според официалната версия предоставил на чехословаците възможността сами да решат кой да ги ръководи. Казал: „Это ваше дело“ – изречение, което се запомня. Но същевременно дал да се разбере, че лично на него му харесва кандидатурата на първия секретар на компартията на Словакия – Александър Дубчек. Същият е живял преди войната с родителите си в СССР, а през 50-те завършва и съветската Висша партийна школа. Затова Брежнев го нарича „Наш Саша“. Преди да си замине, намекнал: „Наш Саша все же хороший товарищ“. И на Януарския пленум през 1968 г. по предложение на самия Новотни е избран именно Дубчек. С един глас мнозинство, като компромисна фигура – млад, неопитен, с мек и открит характер, приветлив, добронамерен и честен – приемлив и за реформаторското крило, и за сталинистите, и за Кремъл. Така тривиално и по класически за комунистическите традиции сценарий започва Пражката пролет.", "date": "2018.08.21", "title": "1968 - Смазването на Пражката пролет - цялата история"}
{"url": "https://offnews.bg/politika/sled-skandala-olimpik-ralitca-agajn-veche-ne-e-zam-predsedatel-na-686640.html", "text": "Депутатите освободиха Ралица Агайн от поста на зам.-председател на Комисията за финансов надзор (КФН). Това стана след скандала с фалита на застрахователното дружество \"Олимпик\", който остави стотиците хиляди български автомобили без „Гражданска отговорност”.Самата Агайн обяви, че подава оставка преди началото на извънредното заседание, на което депутатите ще обсъдят скандала с фалита на дружеството и срива на Търговския регистър.Агайн коментира, че е имала \"емоционален ангажимент\" да подаде оставка, но не каза дали само един човек е отговорен за сегашната ситуация.Малко след това председателят на парламента Цвета Караянчева също обяви, че Агайн е подала оставка, а заедно с нея с е внесла и доклад по случая. Депутатите поискаха зам.-председателят на КФН да представи съдържанието на документа в пленарната зала. От казаното от нея се разбра, че цените на застраховните на Олимпик не са били дъмпингови.Вчера първо главният прокурор, а после и правителството обявиха, че вина за ситуацията, в която се намират клиентите на \"Олимпик\", има именно Агайн. Неин ресор е комисията е застрахователният надзор. Финансовият министър дори поиска оставката ѝ, въпреки че кабинетът няма право да я освободи. Решението дали да подаде оставка беше в ръцете на самата Агайн. Причината - според закона за Комисията за финансов надзор това може да стане само ако тя подаде оставката, ако е невъзможно да си изпълнява задълженията за повече от 6 месеца, ако е отсъствала без основателни причини в три или повече последователни заседания на комисията, и при установен конфликт на интереси.Депутатите приеха и решение по казуса с \"Олимпик\". Според него външният министър Екатерина Захариева, финансовият министър Владислав Горанов трябва и Комисията за финансов надзор (КФН) да търсят възможности за оказване на помощ на клиентите на Олимпик.Освен това още до 7 септември КФН трябва да предостави на НС доклад за осъществения от нея надзор върху дейността на застрахователя и направените от него вноски в Гаранционния фонд и информация за актуалното състояние на фонда.", "date": "2018.08.21", "title": "След скандала 'Олимпик': Ралица Агайн вече не е зам.-председател на КФН (обновена)"}
{"url": "https://offnews.bg/ikonomika/fajnenshal-tajms-shte-investira-v-balgaria-686638.html", "text": "Международният финансов всекидневник Financial Times (FT) ще направи нова инвестиция в България, съобщиха от Министерството на икономиката.Медията няма да стартира вестник на български, а ще изгради център за развойна дейност в областта на информационните технологии в страната ни, стана ясно на среща на заместник-министъра на икономиката Александър Манолев с Джон Кундерт, директор по финансовите въпроси на FT.  Първоначално Financial Times ще партнира с друг британски инвеститор, който вече има дейност в България – „Xoomworks Technology“, за създаването на технологичен екип, който се очаква да достигне до 100 души в рамките на една година. Плановете на британската медия е до две години да оперира напълно самостоятелно, а проектът им да стартира до края на тази година.„Навлизането на толкова сериозно име в нашата страна е пореден положителен сигнал за българската икономика“, коментира зам.-министър Манолев. Той акцентира, че България има най-бързо развиващият се сектор на информационните и комуникационните технология в Югоизточна Европа. „Подобни новини са още едно доказателство, че той продължава да се развива устойчиво“, каза още той. По думите му от 2013 г. до сега, по Закона за насърчаване на инвестициите, се реализират инвестиционни проекти в областта на услугите на стойност близо 180 млн. лв., с които се разкриват последователно над 6400 нови работни места, предимно за високо квалифицирани специалисти.Основно изискване за нас е всеки специалист, който бъде нает в София, да отговаря на изискванията, които имаме и към служителите ни в Лондон, подчерта Джон Кундерт. По думите му са проучени редица държави на няколко континента, но са се спрели на България, защото може да отговори на това изискване. Тук намерихме не само много добър партньор в лицето на „Xoomworks“, но и специалисти, които да отговорят на световните критерии на Financial Times, защото за нас този проект не е аутсорсинг, а разрастване на семейството ни, каза още Кундерт. Той изрази надежда, че темповете за реализиране на проекта.Антъни Баринг, финансов директор на британската ИТ компания „Xoomworks Technology“, който също взе участие в срещата, подчерта, че компанията им се чувства много добре в страната ни и тук намират квалифицирани експерти в своята област.Компанията Financial Times е създадена преди 130 години в Лондон и понастоящем има 930 000 абонати, като от тях 714 000 използват дигиталните издания на групата, за която работят 600 журналисти в цял свят. През 2015 година британското издание е придобито от японската издателска група Nikkei Inc за 844 млн. британски лири.„Xoomworks Technology“, с които те ще си партнират при стартиране на проекта у нас, е британска софтуерна компания, която през 2015 разкрива своя развойно-технологична дейност в областта на информационните технологии в София. Компанията специализира в създаване на дигитални иновации, мобилни приложения и софтуер за контрол и проследяване на качеството. Разработките на фирмата са насочени към потребители от сферата на счетоводството, управлението на обществени поръчки, туризма, енергетиката и строителството.", "date": "2018.08.21", "title": "'Файненшъл таймс' ще инвестира в България"}
{"url": "https://offnews.bg/futbol/tcska-1948-osvobodi-valio-iliev-686634.html", "text": "Втородивизионният ЦСКА 1948  се раздели с треньора си Валентин Илиев. Бившият защитник на ЦСКА няма да води отбора, като \"червените\" вече търсят нов наставник. Клубът се разделя с треньора заради незадоволителните резултати в мачовете от Втора лига. Причината за освобождаването на Илиев е равенството с Монтана в последния мач на отбора. ЦСКА 1948 има амбиции да влезе в Първа лига и именно поради тази причина направи сериозна селекция.До този момент обаче представянето на тима не отговоря на амбициите на клуба, който тръгна от долните дивизии с претенцията да бъде наследник на фалиралия ЦСКА. От началото на сезона във Втора лига отборът има две победи и две равенства и с актив от 8 точки заема 4-то място в класирането, изоставайки с 4 т. от лидера Царско село (София) и с 2 от втория Струмска слава (Радомир).  ", "date": "2018.08.21", "title": "ЦСКА 1948 освободи Вальо Илиев"}
{"url": "https://offnews.bg/sviat/spriaha-vremenno-metroto-v-niu-jork-zaradi-kozi-na-relsite-686645.html", "text": "Метрото в Ню Йорк беше временно спряно в понеделник заради две кози, които са били застанали върху релсите.За инцидента съобщиха от метрото в Туитър. Козите се скрили в един от откритите участъци от нюйоркското метро. Движението е спряно около 11 часа местно време и е възобновено два часа по-късно. \"Двете кози, които се разхождаха по линия N в Бруклин, са заловени и вече не пречат на работата на метрото\", обявиха от управата на метрото.", "date": "2018.08.21", "title": "Спряха временно метрото в Ню Йорк заради кози на релсите"}
{"url": "https://offnews.bg/sviat/prezidentskiat-dvoretc-v-kabul-podlozhen-na-raketen-obstrel-dokato-da-686643.html", "text": "Президентският дворец в афганистанската столица Кабул бе подложен на ракетен обстрел, докато президентът Ашраф Гани произнасяше речта си за мюсюлманския празник Курбан байрам. Няма пострадали при атаката, която носи почерка на талибаните, предаде Асошиейтед прес, цитирана от БТА.По време на речта, която се излъчваше на живо по телевизията, се чу тътен от експлозии.Гани прекъсна словото си и каза: \"Ако си мислят, че ракетната атака ще спре развитието на Афганистан, грешат.\"Полицията заяви, че първата ракета паднала близо до президентството, а втората - в района на комплекс на НАТО и американското посолство в Кабул.Афганистанските сили за сигурност обкръжиха къща, от която предполагат, че са били изстреляни ракетите. Самолет бомбардира сградата и я разруши.Засега никой не е поел отговорност за обстрела. В неделя афганистанският президент отправи към талибаните предложение за тримесечно прекратяване на огъня, но те го отхвърлиха.Нападението нанася удар по усилията на Гани да убеди ислямистките бунтовници да седнат на масата за преговори за слагане на край на продължаващия 17 години конфликт в Афганистан, отбелязва АП.", "date": "2018.08.21", "title": "Президентският дворец в Кабул подложен на ракетен обстрел, докато държавният глава държи реч за Курбан байрам (видео)"}
{"url": "https://offnews.bg/obshtestvo/bls-sliven-podkrepi-zavezhdashtata-ag-otdelenieto-v-oblastnata-bolnitc-686630.html", "text": "Управителният съвет на Регионалната колегия на Българския лекарски съюз в Сливен подкрепи завеждащата АГ отделението в сливенската болница след смъртта на родилка. 33-годишна родилка Ренета Томова почина миналата седмица ден след раждането си, което протекло тежко и се стигнало до употреба на форцепс. Детето се е родило с наранявания - с оток на главата и пареза на едната ръчичка.Томова е била настанена в реанимация с белодробен оток и високо кръвно. По случая е образувано досъдебно производство под наблюдение на Окръжната прокуратура, в болницата се прави вътрешна проверка, назначена е тройна съдебномедицинска експертиза.Регионалната колегия на БЛС в Сливен категорично се противопоставя на публичната дискредитация и заклеймяване на д-р Таня Пашева, се казва в становище на съсловната организация.Според лекарите в медиите се публикува недоказана вина. В становището се подчертава, че д-р Таня Пашева е доказан специалист с дългогодишен опит, водила е раждането на хиляди деца. През 2017 г. е била удостоена с наградата на Общински съвет на Сливен \"Изявен гражданин на град Сливен\".", "date": "2018.08.21", "title": "БЛС-Сливен подкрепи завеждащата АГ отделението в областната болница след смъртта на родилка"}
{"url": "https://offnews.bg/dom/15-trika-koito-shte-ulesniat-prenasianeto-v-novo-zhilishte-686597.html", "text": "Пренасянето в нов дом често отмена много време, пари и нерви. Особено когато трябва да се справи в кратък срок.Ето обаче няколко трика, които ще улеснят пренасянето ви и ще ви спестят излишно притеснение.1. Преди да опаковате вещите си, съберете един плик с най-важнотоВнимавайте да не опаковате цялото си бельо или ножиците, с които ще отваряте кашоните.2. Предварително подгответе храна и я замразетеПредварително подготвените ястия са от съществено значение при смяната на жилище, защото можете просто да ги притоплите в микровълновата фурна.3. Опаковайте чиниите настрани, за да ги предпазите от счупване Опаковайте всяка чиния в хартия и я подредете като грамофонна плоча. Така ще има място и за още няколко неща в кашона.4. Използвайте цветни лепенки, за да намирате лесно това, което ви трябваЖълто за дневната, розово за спалнята, зелено за кухнята и т.н. Направете списък, който да показва кой цвят на коя стая отговаря.5. Друг начин е да номерирате кашонитеВсяка стая получава набор от 100 (100 за хола, 200 за кухнята и т.н.), след което всяка кутия получава номер 10, 20 и т.н. Например, настолна лампа за хола 110 - 100 за хола и 10 за лампата. Така можете да разопаковате една кутия, вместо да отваряте всяка, за да намерите това, което търсите.6. Закачете торбичките/кутиите с дребни части към съответните мебели, за да не се ги загубитеТака няма да е нужно търсите в кутия с хиляди дребни предмети това, което ви нужно.7. Вземете кашони с различни размериТака ще можете да опаковате тежките предмети в по-малките кутии, а леките - в по-големите. По този начин теглото се изравнява и няма да се натоварите излишно.8. Приберете дрехите си в чували за боклукТака, ако нещо се разлее сред багажа, дрехите ви ще бъдат предпазени, а и няма да има нужда да ги сваляте от закачалките9. Направете списък със задачи за приятелите и близките, които желаят да помогнатТака ще разпределите задачи и ще можете да се преместите по-бързо.10. Изрежете дупки отстрани на тежките кутии, за да ги пренесете по-лесноИзползвайте макетен нож, за да направите два прореза във формата на триъгълник на няколко сантиметра от горната част на кутията.11. Поставете плик между бутилките и капачките имТака ще предотвратите разливане. Пластмасовите пликчета са изключително важни. С тях можете да опаковате течности, бижута, козметика и т.н.12. Направете снимки на местата на кабелите, за да ги свържете по-лесноНай-вероятно в този момент няма да имате инструкции под ръка и този трик ще ви бъде полезен.13. Приберете кабелите в рула от тоалетна хартияТака няма да се заплетат и по-лесно ще откриете кой за къде е.14. Опаковайте чупливите неща в чорапи и хавлиени кърпиТака няма да давате пари за опаковъчни материали. Преместването е скъпо, така че определено искате да намалите разходите си.15. Първо сглобете леглото си, за да може да си починете след дългия ден на пренасяне.", "date": "2018.08.21", "title": "15 трика, които ще улеснят пренасянето в ново жилище"}
{"url": "https://offnews.bg/112/nameriha-martvo-bebe-na-smetishte-v-haskovsko-686627.html", "text": "Мъртво бебе е било открито на сметище край хасковското село Гарваново, съобщиха от полицията.Служители от депото са открили вчера в ранния следобед трупа на новородено момченце. Назначена е аутопсия.Криминалистите изясняват курсовете на сметищните коли през почивните дни, за да локализират районите, от които може да е пренесено тялото.Полицията умолява гражданите, ако разполагат с информация по случая, да я споделят в най-близкото районно управление при гарантирана анонимност.", "date": "2018.08.21", "title": "Намериха мъртво бебе на сметище в Хасковско"}
{"url": "https://offnews.bg/politika/borisov-uvolni-sluzhitelia-ot-prestcentara-kojto-udari-zhurnalistka-686629.html", "text": "Служителят на правителствената пресслужба Любомир Методиев, който удари репортер на вестниците \"Телеграф\" и \"Монитор\",  е бил уволнен по разпореждане на премиера заради скандала, съобщиха от Министерския съвет.Оттам посочват, че решението е взето, въпреки че Методиев публично се е извинил за случилото се.Скандалният случай се разиграва край Пловдив, където Борисов бе на посещение и разгледа археологически разкопки. Ядосан, че репортерите не се отдръпват от могилата, Методиев ударил през ръката с микрофон  журналистката Ели Крумова. Тя разказва, че от обида се разплакала и си тръгнала от събитието. Борисов накарал пресаташето да ѝ се извини, след като другите журналисти изразили възмущението си. По-късно служителят поднесе извинения и публично, чрез фейсбук профила си.Асоциацията на европейските журналисти осъди постъпката и поиска дисциплинарно уволнение за служителя, като припомни и друг случай, в който той е имал обидно отношение към репортери.", "date": "2018.08.21", "title": "Борисов уволни служителя от пресцентъра, който удари журналистка"}
{"url": "https://offnews.bg/sviat/chehia-blagodari-na-rumantcite-che-edinstveni-ot-sotcbloka-ne-pratiha-686646.html", "text": "Изключително мил знак на благодарност към румънския народ демонстрира посолството на Чехия в Букурещ. Северната ни съседка беше единствената от някогашния соцблок, която не прати войски за потушаването на Пражката пролет през 1968 г.Днес чешката мисия в столицата на Румъния осъмна с транспарант, чийто надпис гласи:Пражката пролет е кратък период, в който Чехия се опитва да поеме свой собствен път на развитие и да се либерализира политически извън тогавашната зона на съветско влияние.Тя продължава до 20 август 1968 г., когато СССР и още 4 държави съюзници от Варшавския договор - България, Полша, Унгария и Германска демократична република – ГДР окупират страната.България е първата страна, настояла за военна интервенция в Чехословакия, и последната, която се извинява за участието си в потушаването на Пражката пролет – с решение на парламента от 1990 г. ", "date": "2018.08.21", "title": "Чехия благодари на румънците, че единствени от соцблока не пратиха войски през 1968 г."}
{"url": "https://offnews.bg/futbol/hubchev-obiavi-legionerite-za-machovete-sas-slovenia-i-norvegia-686631.html", "text": "Националният селекционер Петър Хубчев и треньорският му щаб определиха списъка с футболисти, играещи в чужбина, за предстоящите двубои на представителния тим на България от Лигата на нациите срещу Словения (в Любляна на 6 септември) и Норвегия (в София на 9 септември).Повиквателни за първите мачове от новосформирания турнир получиха следните играчи:Пламен Илиев - Астра (Плоещ) /Румъния/, Васил Божиков - Слован (Братислава) /Словакия/, Страхил Попов - Касъмпаша (Истанбул) /Турция/, Георги Костадинов - Арсенал (Тула) /Русия/, Симеон Славчев - Карабах (Агдам) /Азербайджан/, Спас Делев - Погон (Шчечин) /Полша/, Ивелин Попов - Спартак (Москва) /Русия/, Божидар Краев - Мидтиланд (Хернинг) /Дания/.Допълнително ще бъде публикуван и списъкът с футболистите, състезаващи се в българското първенство. България е в квалификационна група 3 от Лига C на Лигата на нациите 2018/19 заедно с отборите на Норвегия, Словения и Кипър.Победителят в групата ще спечели промоция за Лига B от следващото издание на надпреварата, както и право на участие в баражите за класиране на Евро 2020.", "date": "2018.08.21", "title": "Хубчев обяви легионерите за мачовете със Словения и Норвегия"}
{"url": "https://offnews.bg/ikonomika/bez-voda-v-lozenetc-orlandovtci-i-moderno-predgradie-686573.html", "text": "Във връзка с подмяна на сградно водопроводно отклонение на ул. „Александровска“, кв. „Орландовци“, днес се налага спиране на водоподаването от 09:00 до 19:00 часа на клиентите на „Софийска вода”, живеещи в района на:При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Александровска“ на ъгъла с ул. „Сините камъни“.Заради подмяна на спирателен кран на бул. „Сливница“, кв. „Модерно предградие“ се налага спиране на водоподаването от 09:00 до 18:00 часа на клиентите на „Софийска вода”, живеещи в района на:При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: бул. „Сливница“ на кръстовището с ул. „364“.Във връзка с изграждане на сградно водопроводно отклонение на ул. „Елин Пелин“, жк. „Лозенец“ се налага спиране на водоподаването от 9:00 до 18:00 часа на клиентите на „Софийска вода”, живеещи в района на:При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Елин Пелин“ на кръстовището с ул. „Митрополит Кирил Видински“.Подмяната на сградно водопроводно отклонение на ул. „Милин Камък“, с. Бусманци налага спиране на водоподаването от 9:30 до 21:30 часа на клиентите на „Софийска вода”, живеещи в района на:При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Милин камък“ и ъгъла с ул. „Троянски път“.Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .“Софийска вода” АД предварително се извинява на своите клиенти за причинените временни неудобства!", "date": "2018.08.21", "title": "Без вода в Лозенец, Орландовци и Модерно предградие"}
{"url": "https://offnews.bg/temida/sadat-reshava-dali-da-pusne-biliana-petrova-ot-aresta-686616.html", "text": "Специализираният наказателен съд решава днес дали да пусне от ареста бившия зам.-кмет на \"Младост\" Биляна Петрова, която беше задържана заедно с кмета Десислава Иванчева.Мярката трябваше да бъде разгледана миналата седмица, но заседанието беше отложено заради изготвяне на съдебно-медицинска експертиза. До това се стигна, след като Петрова поиска по-лека мярка за неотклонение заради камъни в жлъчката. Иванчева и Петрова бяха арестувани на 17 април пред Спортната палата след разследване за подкуп, даден ѝ от строителен предприемач, за когото по-късно стана ясно, че е Александър Ваклин. Двете прекараха часове на пътното платно пред палата, а това предизвика остри реакции. По информация на разследващите в колата на Иванчева са били открити 70 000 евро, които са част от по-голяма сума.", "date": "2018.08.21", "title": "Съдът решава дали да пусне Биляна Петрова от ареста"}
{"url": "https://offnews.bg/politika/deputatite-prekasvat-vakantciata-si-zaradi-skandalite-s-olimpik-i-s-686615.html", "text": "Депутатите се събират на извънредно пленарно заседание заради скандалите с застрахователно дружество \"Олимпик\" и с Търговския регистър.Заради извънредното заседание, което е свикано по искане на БСП, народните представители прекъсват лятната си ваканция. Вчера социалистите внесоха в деловодството на Народното събрание искането си, а малко след това се разбра, че председателя на парламента Цвета Караянчева е насрочила извънредното заседание за днес.БСП искат в дневния ред на депутатите за днес да има две точки - изслушване на премиера Бойко Борисов за електронните системи на страната и изслушване на министъра на финансите във връзка с отнетия лиценз на кипърското застрахователно дружество, от което бяха засегнати около 200 хил. българи.Народните представители излязоха във ваканция нa 27 юли. Според правилника на парламента депутатите излизат в лятна ваканция всяка година от 1 до 31 август. Народните представители ще имат извънредно заседание на 4 септември (вторник), за да почиват на 7 (петък). ", "date": "2018.08.21", "title": "Депутатите прекъсват ваканцията си заради скандалите с 'Олимпик' и с Търговския регистър"}
{"url": "https://offnews.bg/obshtestvo/temperaturi-do-33-gradusa-dnes-686614.html", "text": "Максималните температури днес ще са между 28° и 33°, за София – около 28°.На отделни места, главно в северните райони на Западна и Централна България, ще превали и прегърми. Ще духа слаб, в източните райони до умерен североизточен вятър. По Черноморието ще е предимно слънчево. Ще духа до умерен североизточен вятър. Максималните температури ще са 29–30°. Температурата на морската вода е 27°. Вълнението на морето ще е 2-3 бала., съобщава \"Фокус\".В планините ще е предимно слънчево. В следобедните часове ще се развива купеста и купесто-дъждовна облачност и на места, главно в западните райони на Стара планина ще има краткотрайни валежи от дъжд с гръмотевици. Ще духа до умерен вятър от изток-североизток. Максималната температура на височина 1200 метра ще е около 21°, на 2000 метра – около 14°.Атмосферното налягане е близко до средното за месеца и ще остане без съществена промяна.", "date": "2018.08.21", "title": "Температури до 33 градуса днес"}
{"url": "https://offnews.bg/112/evakuiraha-40-dushi-v-kazanlak-sled-iztichane-na-gaz-686647.html", "text": "Екипи на пожарната евакуираха над 40 души от сградата на Социалното подпомагане и данъчната служба в Казанлък заради изтичане на газ, предаде БНР.Малко след 10 ч на телефон 112 е подаден сигнал за остра миризма в помещенията на сградата. На място пристигат екипи на пожарната, които отцепват района.Общо 43-ма души са били изведени от сградата на Социалната служба и данъчното, намиращи се на ул.\"Александър Батенберг\" 4 в Казанлък. Пострадали няма. Районът към момента е отцепен, но няма да бъдат евакуирани други сгради в съседство.Екипи от специалисти правят опити да установят причинителя на изтичането на газа.", "date": "2018.08.21", "title": "Евакуираха 40 души в Казанлък след изтичане на газ"}
{"url": "https://offnews.bg/obshtestvo/direktorat-na-bolnitcata-v-sliven-ekipat-e-dejstval-profesionalno-686621.html", "text": "Изпълнителният директор на сливенската болница д-р Весислав Петров определи действията на колегите си, израждали детето на починалата 33-годишна родилка, като \"професионални\".Той коментира в сутрешния блок на bTV трагичния случай, заради който в болничното заведение започнаха проверки на Медицински одит и РЗИ.В същото време близките на починалата Ренета Томова винят екипа, че ѝ е нанесъл изключително тежки травми натискайки корема ѝ, за да излезе бебето. Според семейството тези травми може в крайна сметка да са отнели живота ѝ.След раждането, преди да почине, самата Ренета споделила пред тях, че екипът натискал силно и буквално скачал върху корема ѝ. Този метод е широко познат в миналото, често се употребява и днес, но според много специалисти не отговаря на съвременния медицински стандарт.„Ако е имало толкова грубо отношение, щеше да има травми. Скенерът показва, че няма наранявания по гръдната клетка. По време на раждане болките на родилката са много големи и не възприемат адекватно всички действия, които се случват около тях”, коментира д-р Петров пред bTV.Той добави, че няма да наказва никого, докато не бъде установена вина. Според него до фаталния белодробен отток се е стигнало заради заболяване, което не е било установено навреме.\"От документацията разбрах, че вече главата е пробила тазовото дъно и е нямало как да й бъде направено цезарово сечение. Това щеше да е по-травматично за родилката. Затова и се е наложило да бъде използван форцепс”, поясни д-р Весислав Петров пред Нова тв.Междувременно бебето на Ренета - Мария вече е без мозъчен отток, но остава с пареза на рамото и не движи едната си ръка. Двете наранявания бебето е получило по време на тежкото раждане. След стабилизирането на бебето, то ще бъде преместено в София, където ще се правят опити за лечение и раздвижване.Трябва да се гарантира, че една родилка ще получи еднакво отношение и еднакво качество на грижата както в София, така и в Сливен и навсякъде другаде у нас. Голям риск представляват опитите да се прилагат определени АГ методи в неподходящи за целта ситуации или по неправилен начин, коментираха в студиото акушерките Йоана Станчева и Надежда Стаменова.Според Станчева описваното от хиляди родилки „скачане” е т.нар метод „Кристалер”, който е като цяло отречен, а поне във Франция, Испания, Дания и Словакия е и забранен. За разлика от употребата на форцепс, този метод няма алгоритъм на прилагане и даже не е изследван в детайли, защото световните организации го смятат за твърде агресивен.„Основният проблем е неправилното прилагане на „Кристалер”, смята Стаменова. По думите ѝ методът може да се окаже животоспасяващ за детето, но Световната здравна организация вече не препоръчва прилагането на експресия върху матката.Тя допълни, че са необходими системни усилия при подготовката на кадри, за да намалее емоционалното насилие и да се прилагат по-широко практики от XXI век в родилната грижа.", "date": "2018.08.21", "title": "Директорът на болницата в Сливен: Екипът е действал професионално"}
{"url": "https://offnews.bg/sviat/trima-raneni-pri-strelba-v-londonska-metrostantcia-686617.html", "text": "Трима души бяха ранени при стрелба в метростанция Кингсбъри на лондонското метро.Не става дума за тероризъм, съобщи полицията, цитирана от Ройтерс. Няма опасност за живота на ранените. Полицията е на място и околните улици са затворени. Засега няма арестувани.", "date": "2018.08.21", "title": "Трима ранени при стрелба в лондонска метростанция"}
{"url": "https://offnews.bg/obshtestvo/pochina-basistat-na-fsb-ivajlo-krajchovski-686623.html", "text": "На 57-годишна възраст внезапно е починал басистът на ФСБ Ивайло Крайчовски.Към момента причината за кончината му не се съобщава.Освен с легендарните ФСБ, Крайчовски е свирил и със СТАРИ МУЦУНИ, с Георги Минчев и др.Той участва и в създаването на албумите на много български поп певци, рок групи и джазови формации. Бил е музикален директор на \"София филм фест\", зам.-председател на Българската изпълнителска асоциация и член на асоциацията на звукозаписните студиа в България.Роден е на 4 юни 1961 г. в София.Поклон пред паметта му!", "date": "2018.08.21", "title": "Почина басистът на ФСБ Ивайло Крайчовски"}
{"url": "https://offnews.bg/medii/aezh-poiska-ms-da-uvolni-sluzhitelia-udaril-reporterka-686624.html", "text": "Асоциацията на европейските журналисти - България настоя за дисциплинарното уволнение на експерта от правителствената пресслужба Любомир Методиев, позволил си да удари кореспондента на вестниците \"Монитор\" и \"Телеграф\" в Пловдив Ели Крумова, докато тя е изпълнявала служебните си задължения.Това стана по време на посещението на премиера на археологическите разкопки на могилата „Мал тепе“ край пловдивското село Маноле. Методиев искал репортерите да се отдръпнат от могилата, където Крумова в това време снимала. Той замахнал и я ударил през ръката със служебния микрофон. Жената се разплакала от обида и си тръгнала от събитието. Когато разбрал за случилото се, Борисов направил забележка на служителя и го накарал да се извини на кореспондентката. Той го направил и казал, че в случилото се нямало умисъл. По-късно тя получило и извинение с есемес, в който се казвало, че и пресаташето, и журналистката не са реагирали професионално.Във фейсбук профила си Методиев написа: „Още веднъж подчертавам, че в постъпката ми нямаше грам умисъл. Колега, приемете моето искрено извинение“, написа Методиев.Служител, който си позволява да удря репортер, категорично няма място в държавната администрация, посочват от асоциацията. Асоциацията на европейските журналисти - България добавя, че има сведения, че това не е първият път, когато Методиев си позволява да се държи арогантно с журналисти. През март по време на срещата ЕС–Турция във Варна, с АЕЖ се свързали представители на немски медии, за да се оплачат от грубо отношение от същия чиновник. Сега от асоциацията разказват и за този случай:Този предходен случай обаче показва, че Методиев е склонен да изпуска нервите си срещу журналисти, въпреки че получава заплатата си точно за да помага на представителите на медиите да информират обществото.", "date": "2018.08.21", "title": "АЕЖ поиска МС да уволни служителя, ударил репортерка"}
{"url": "https://offnews.bg/sport/izlozhba-zlatnite-momicheta-se-otkriva-pred-narodnia-teatar-686586.html", "text": "Изложбата \"Златните момичета\", посветена на отбора по художествена гимнастика, ще бъде открита днес в 12:30 часа в градската градина до Народния театър. На събитието ще присъства президентът на федерацията по художествена гимнастика  Илиана Раева, националните отбори на България и техните треньори, посланикът на Световното Мария Петрова, талисманът на Световното Радина Филипова, Росина Атанасова, генерален секретар на БФХГ и директорът на националните отбори Деспа Кателиева.Изложбата съдържа 28 кадъра и ще остане пред театъра до 5 септември. Тя се открива дни преди началото на Световното първенство по художествена гимнастика, което ще се проведе в зала „Арена Армеец“ между 10 и 16 септември.Всички кадри ще представят последните години на художествената гимнастика и ще поставят акцент върху момичетата, които от 10 септември ще се борят за медалите в София. „С тази изложба желаем да доближим всички хора до нашия спорт и да представим настоящия отбор. Нека всеки, който още не е идвал на състезание, да мине през изложбата и после, сигурна съм, ще му се прииска да дойде в залата и да подкрепи тези прекрасни момичета“, споделя Илиана Раева.", "date": "2018.08.21", "title": "Изложба 'Златните момичета' се открива пред Народния театър"}
{"url": "https://offnews.bg/kultura/preporachvame-vi-parti-s-muzika-na-depeche-mode-686063.html", "text": "Тази вечер в 20.30 часа Борисовата градина ще бъде озвучена с музика на Depeche mode.В \"Маймунарника\" ще чуем любими песни на групатаа, както и класически и нов уейв и инди рок попадения от банди като The Cure, Joy Division, New Order, The Smiths, U2, Interpol, Placebo, Duran Duran, Pet Shop Boys и други.Селекцията и миксът ще са на диджеите Vladi Mer & Ping-Pong Galya, а входът е свободен.", "date": "2018.08.21", "title": "Препоръчваме ви: Парти с музика на Depeche mode"}
{"url": "https://offnews.bg/sviat/zaginalite-v-kaniona-v-kalambria-sa-pone-11-686626.html", "text": "Най-малко 11 са загиналите вчера в дълбока клисура в Калабрия, Южна Италия, отнесени от внезапно придошъл след проливни валежи планински поток, предаде БТА. По данни на Гражданска защита 23 души са спасени, а десетина са настанени в болница.Все още не е ясна съдбата на петима, но може да се окаже, че хората в неизвестност са повече, защото не всички туристи са влезли в каньона с водачи и не всички са се регистрирали.Още няма информация за националността на загиналите. Шест от жертвите са жени, петима са мъже. Повечето туристи и планинари, които посещават района, са италианци.На някои места потокът Раганело (в Националния парк Полино) тече по дъното на тясна, дълбока почти един километър клисура, която на места е широка само около четири метра. Водата е придошла много бързо и хората са били повлечени от нея с невероятна скорост. Някои са намерени на три километра оттам в долината.", "date": "2018.08.21", "title": "Загиналите в каньона в Каламбрия са поне 11"}
{"url": "https://offnews.bg/sviat/tramp-nikakvi-otstapki-za-turtcia-686619.html", "text": "Президентът Доналд Тръмп се зарече, че няма да прави никакви отстъпки на Турция, за да издейства освобождаване на задържания от нея американски пастор, и заяви, че не го интересува дали наложените от него наказателни мита ще окажат негативни ефекти върху европейската икономика, предаде Ройтерс, цитиран от БТА.Президентът на САЩ даде специално интервю за Ройтерс в Овалния кабинет на Белия дом. Той смятал, че имал сделка с турския президент Реджеп Тайип Ердоган, когато убедил Израел да освободи задържан турски гражданин и мислел, че след това Ердоган ще освободи пастора Андрю Брънсън. \"Мисля, че това, което прави Турция, е много тъжно. Мисля, че правят ужасна грешка. Няма да има отстъпки\", каза Тръмп.Той наложи мита над вноса на турска стомана и алуминий след отказа на Ердоган да освободи Брънсън, което породи безпокойства, че това ще се отрази негативно на европейската икономика, напомня Ройтерс.\"Изобщо не ме интересува. Точно това трябва да се направи\", отвърна Тръмп на въпрос може ли да има потенциални щети за други икономики.\"Харесвам Турция. Много харесвам турския народ. Досега имах много добри отношения с президента, както знаете. Разбирахме се чудесно. Имах много добри отношения. Но това не може да е еднопосочна улица. Няма повече да е еднопосочна улица за САЩ\", каза президентът на САЩ в специалното интервю за Ройтерс.", "date": "2018.08.21", "title": "Тръмп: Никакви отстъпки за Турция"}
{"url": "https://offnews.bg/112/75-godishen-shofior-ubi-na-miasto-mladezh-v-plovdiv-686618.html", "text": "20- годишен мъж загина на място, след като кола го удари на изхода на Пловдив.Сигналът за инцидента е подаден малко след 8 часа тази сутрин. Движението на място се регулира от пътни полицаи. По първоначална информация 75-годишен шофьор е минал с колата си през поставени конуси на пътното платно, а след това е блъснал момчето, което е починало на място.На местопроизшествието се извършва оглед. Работата по установяване на причините продължава.Пътни полицаи регулират движението на място.", "date": "2018.08.21", "title": "75-годишен шофьор уби на място младеж в Пловдив"}
{"url": "https://offnews.bg/politika/bsp-sled-krizite-s-targovskia-registar-i-olimpik-kabinetat-niama-da-z-686620.html", "text": "\"Със сигурност това правителство няма да изкара мандата си\". Това каза зам.-председателят на БСП Деница Златева, като подчерта, че  в сегашната ситуация на политическа нестабилност в страната и кризите, в които влизаме постоянно, е нормално опозицията да иска предсрочни парламентарни избори. Тя коментира пред бТВ срива на Търговския регистър и скандала с фалиралото застрахователно дружество \"Олимпик\".\"В страната има две тежки кризи – вече десети ден Търговският регистър е сринат, много малка част от него работи, но все още нямаме информация, какво точно се е случило и какви мерки са предприети и над 250 000 българи останаха без застраховка Гражданска отговорност. Имаме смяна на директори, но ние искаме да бъде понесена и политическа отговорност с оставката на министър Цачева, защото Агенцията е подчинена на Министерство на правосъдието”, коментира Златева.Златева подчерта, че още през февруари тази година Цачева е получила доклад от инспектората , в който се препоръчва да бъде потърсена дисциплинарна отговорност от Зорница Даскалова, но нищо не е последвало.„Притеснява ни и сериозната некомпетентност от страна на Министерство на правосъдието и Агенцията по вписванията по отношение на основни изисквания за сигурност и управление на информацията. Те дължат много отговори”, каза тя.Тя добави, че се надява скоро да стане ясно публично ясно какво точно е станало с Търговския регистър. \"Надяваме се да получим и отговор каква е ролята на едно козметично студио в надграждането на Търговския регистър”, добави зам.- председателят на левицата. По думите й подобен тип обществени поръчки не са прецедент. Златева припомни, че обществена поръчка за доставка на ваксини, която бе спечелена от IT фирма, бе спряна наскоро. „Сблъскахме се с още една обществената поръчка, този път на МВР, за цялостен реинжинеринг на структурата на министерството”, обяви Деница Златева.  Тя добави, че това засяга нова структура, нова стратегия за МВР за почти 1,5 млн. лв. „Оказва се, че министерството, чрез академията на МВР, има редица проекти за повишаване на капацитета на служителите. Тази поръчка също е изключително странна, след почти 10- годишно управление на ГЕРБ и след като в МВР още има специалисти, които могат да свършат тази работа”, добави тя.Златева заяви, че социалистите са притеснени от ролята на определени фирми в споменатите обществени поръчки. „Притеснява ни и сериозната некомпетентност от страна на Министерство на правосъдието и  Агенцията по вписванията по отношение на основни изисквания за сигурност и управление на информацията. Те дължат много отговори”, категорична бе тя.От думите й стана ясно, че БСП ще подкрепи искането за оставката на зам.-председателят на Комисията за финансов надзор (КФН) Ралица Агайн, но тя не е достатъчна. „Над 200 000 добросъвестни граждани, които са направили своята застраховка в ЗК „Олимпик”, не могат да разчитат само на едно прессъобщение на сайта на КФН. Каква е ролята на държавата в този случай, защото информацията, която имаме, е, че са внасяни средства и в Гаранционния и в Обезпечителния фонд”, попита тя. Вчера първо прокуратурата, а след това и правителството обявиха, че Агайн носи отговорност за ситуацията с клиентите на Олимпик. Финансовият министър Владислав Горанов пък поиска оставката й, но кабинетът няма право да я освободи от поста й в независимия регулатор.", "date": "2018.08.21", "title": "БСП след кризите с Търговския регистър и Олимпик: Кабинетът няма да завърши мандата си"}
