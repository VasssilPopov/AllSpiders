{"url": "https://offnews.bg/sviat/nemski-reporter-si-kupi-falshiv-balgarski-pasport-ot-gartcia-za-2000-e-672011.html", "text": "Репортер от немския вестник \"Билд\" си купи български паспорт от фалшификатори на документи в Гърция за 2000 евро.Кристоф се уговорил сделката да му струва общо 2000 евро - 1000 при предаването на снимките и още 1000 при получаването на документа.Фалшификаторът разказал, че препоръчва на бежанците да си купят италиански или гръцки паспорт. Така е по-лесно да се стигне със самолет до Италия и оттам с влак до Германия. От както немските полицаи следят бизнеса с фалшивите документи, той станал по-сложен, а цените на услугата се вдигнали. Тази година гръцката полиция успя да хване стотици фалшификатори на документи - само за последните 3 месеца на летищата на страната са арестувани 729 бежанци с фалшиви документи. Гръцки паспорт и самолетен билет за Германия струват на един бежанец между 4 и 5 хиляди евро, казва още Кристоф. ", "date": "2017.12.29", "title": "Немски репортер си купи фалшив български паспорт от Гърция за 2000 евро"}
{"url": "https://offnews.bg/sviat/asad-instruktira-viarvashtite-da-se-moliat-za-dazhd-672017.html", "text": "Сирийският президент Башар Асад е инструктирал имамите в страната да призоват вярващите да се молят за дъжд по време на петъчните молитви. Разпоредбата му е била направена с циркулярно писмо, разпространено от министерството на религиозните въпроси, цитирано от държавната агенция САНА и БТА.Недостатъчните валежи и промените в климата са навредили на тазгодишната реколта в Сирия, където вали основно през зимата.Петъчните молитви са най-важните в мюсюлманския свят. Имамите правят ежеседмични проповеди по въпроси, вариращи от семейството до политиката, а в сегашния случай - времето.Еврейските богомолци в Израел с помолиха за дъжд вчера на Стената на плача по призив на министъра на земеделието Ури Ариел.", "date": "2017.12.29", "title": "Асад инструктира вярващите да се молят за дъжд"}
{"url": "https://offnews.bg/obshtestvo/kmetat-na-pazardzhik-obiden-zaradi-natcionaliziraneto-na-dvete-lavch-672018.html", "text": "Кметът на Пазарджик Тодор Попов сподели възмущението си от решението по казуса с двете лъвчета след протеста в София. заради недоволството на природозащитници лъвчетата няма да бъудат изпратени в пазарджишкия зоопарк, както бе първоначално решено, а ще заминат за Холандия.На заседанието на Общинския съвет кметът на Пазарджик се възмути от случилото се:\"Колеги, това, което се случва в държавата по отношение на такъв тип неща, е абсолютно недопустимо. И аз считам, че ние като местна общност трябва да потърсим своите права и ще си ги потърсим. Защото не може един министър или министър-председател, или който и да било, сезиран от 30-40 т. нар. природозащитници, да реагират по такъв начин. Моите уважения към тези природозащитници, но те колко точно лъвчета са гледали и колко точно опит имат в гледането на лъвове или на каквито и да било животни? Да се говори как, като дойдат в Пазарджик, те щели да бъдат в концлагер, при положение, че имаме една от най-добрите бази в България за гледането на такъв тип животни. Всички телевизии дойдоха, снимаха, но нито една не излъчи какви са ни условията тук.Кметът е особено възмутен от решението на екоминистъра Нено Димо, стана ясно още от изказването му пред местния парламент, цитирано от информационния сайт PA-media:\"И министърът да дава изявления, че с негова заповед щял да спре и ако трябва - щял да национализира животни. Меко казано, това са странности някакви. Отношенията са между две самостоятелни общини - колегите от Разград, по наше настояване, защото ние считаме, че имаме капацитет и възможности това да го направим, гласуваха своето решение. Тези животни да растат в една супер среда, да ги вземем тук и да им се радват българските деца, а не да се дават в Холандия. Между другото, мога да ви кажа, че Холандия е най-неподходящата държава за отглеждане на топлолюбиви животни, тъй като там климатичните условия са крайно неблагоприятни за тях.\"Попов добавя, че намеренията били лъвчетата да укрепнат в клиника, а след това, като поотраснат, да бъдат преместени в Пазарджик.\"Ако утре решим да си разменяме 2 кукумявки, пак ли ще ги национализират\", пита с ирония градоначалникът. Той се зарича, че битката не е приключила.Зоопаркът в Пазарджик действително е един от най-хубавите в страната. В него няма лъвове, но се отглеждат два тигъра. Мястото привлича много туристи от региона и цялата страна.", "date": "2017.12.29", "title": "Кметът на Пазарджик обиден заради 'национализирането' на двете лъвчета"}
{"url": "https://offnews.bg/litca/dzhordzh-uea-afrikanskiat-futbolist-kojto-stana-prezident-na-liberi-672019.html", "text": "Дете от бидонвилите на Монровия, превърнало се в световна футболна звезда през 90-те години на миналия век, Джордж Уеа осъществи мечтата на своя живот след края на спортната си кариера и стана в четвъртък президент на Либерия - страна, съсипана от гражданска война, където новият лидер се надява да донесе помирение, отбелязва БТА.51-годишният някогашен блестящ нападател на \"Пари Сен Жермен\" и \"Милан\" спечели с голяма преднина - 61,5 на сто от гласовете - втория тур на президентските избори срещу своя съперник, вицепрезидента Джоузеф Боакай.Единственият африканец, получавал \"Златната топка\" (през 1995 г.), Уеа често отсъстваше от страната по време на гражданската война през периода 1989-2003 г., в която загинаха близо 250 000 души.Уеа се впусна в политиката с приключването на конфликта. Той изгуби втория тур на изборите през 2005 г. срещу Елън Джонсън-Сърлийф - първата жена, избрана за държавен глава в Африка, а през 2011 г. не успя да се пребори и за вицепрезидентския пост.Тогава партията му отправи обвинения за фалшификации, но не постигна нищо.На последните избори, докато противникът му Джоузеф Боакай подаваше все нови искове по повод \"фалшификации и пропуски\", опорочили според него първия тур, \"Мистър Джордж\" прикани своите привърженици да се въоръжат с търпение и спокойствие.В събота той демонстрира сила, като събра десетки хиляди симпатизанти на най-големия в страната стадион, в Монровия, и заяви пред АФП: \"Зная, че (Джоузеф) Боакай не може да ме бие. Народът е с мен\".Петнайсет години след като окачи бутонките си на стената, той уверява, че е \"натрупал опит\" на политическия терен и си е взел поука от предишните провали.През декември 2014 г. Уеа за пръв път зае изборна длъжност. Той стана сенатор, изпреварвайки уверено един от синовете на г-жа Сърлийф.\"Промените не бива да плашат никого. Вижте моя живот - от футболист се превърнах в политик. Всеки от вас може да го направи. Ние си приличаме\", каза той по време на кампанията. Уеа получава и много критики - заради твърде неясната му програма и чести отсъствия от Сената, но той отвръща, като припомня успехите си в здравеопазването и образованието, остава все така близък до населението и раздава обещания: \"Ще направя така, че болниците у нас да бъдат оборудвани, а лекарите и сестрите - обучени и да имат имат стимул да работят\". Уеа си избра за подгласничка Джуъл Хауард-Тейлър, бившата съпруга на някогашния партизански командир и президент Чарлз Тейлър (1997-2003), станала днес уважаван сенатор.Но твърдейки, че \"всички бяха приятели с Чарлз Тейлър\", Джордж Уеа повтаря, че \"не поддържа връзки\" с бившия президент, осъден през 2012 г. от международното правосъдие на 50 години затвор за престъпления срещу човечеството и военни престъпления в съседна Сиера Леоне.По време на гражданската война Уеа се обяви за мир в Либерия и отправяше към ООН призиви да спаси страната му. За отмъщение бунтовници опожариха къщата му в Монровия и взеха за заложници двама негови братовчеди.Като човек от етноса кру, един от основните в Либерия, Джордж Уеа не е част от елита - потомците на бивши американски роби, традиционно доминиращи в политическия живот. Животът на 22-годишния тогава младеж придобива щастлив обрат за първи път през 1986 г. благодарение на Арсен Венгер.Тренирал по онова време монакските футболисти, френският тактик го открива в камерунския отбор \"Тонер\" (Яунде) и го отвежда в подножието на легендарната Скала на Монако.През следващите 14 години здравият нападател игра за най-големите европейски клубове - \"Пари Сен Жермен\" и \"Милан\" в апогея на кариерата си, а след това - за \"Челси\", \"Манчестер Сити\", \"Марсилия\", натрупвайки внушително състояние.Той обаче не забравя и предградията на Монровия, където все още рита футбол с приятели.", "date": "2017.12.29", "title": "Джордж Уеа - африканският футболист, който стана президент на Либерия"}
{"url": "https://offnews.bg/sviat/vazmezdie-96-godishen-natcist-vliza-v-zatvora-672023.html", "text": "Деветдесет и шест годишният германец Оскар Грьонинг, известен като \"деловодителя на Аушвиц\" и осъден за съучастие в убийството на 300 000 души, трябва да излежи присъдата си, заяви германският Конституционен съд, цитиран от Ройтерс и Франс прес.През 2015 г. Грьонинг беше осъден на четири години затвор, но обжалваше изтърпяването на присъдата си с аргумент, че напредналата му възраст и физическото му състояние означават, че присъдата ще наруши правото му на живот.Конституционният съд обаче отхвърли тези доводи, заявявайки, че поради тежестта на престъпленията му е особено важно да се види, че той е наказан.Грьонинг се е занимавал с броенето на парите в брой, взети от жертвите на концентрационния лагер.Решението на Конституционния съд не може да бъде обжалвано. Все още е възможно обаче Грьонинг да бъде освободен, ако състоянието му се влоши.", "date": "2017.12.29", "title": "Възмездие: 96-годишен нацист влиза в затвора"}
{"url": "https://offnews.bg/obshtestvo/promeniat-za-shest-mesetca-marshrutite-na-niakolko-avtobusni-linii-v-s-672022.html", "text": "Считано от 01.01.2018 год. до 30.06.2018 год. \"Център за градска мобилност\" - ЕАД експериментално ще въведе промени в маршрутите на следните автобусни линии в столицата:- автобусна линия № 27: удължен маршрут - от бул. „Рожен“ през пътен възел „Надежда“ до кръстовището с ул. „Скопие“ и бул. „Кн. Мария Луиза“, продължава по южния локал на бул. „Кн. Мария Луиза“, надясно по бул. „Ген. Николай Г. Столетов“, надясно по ул. „Подполковник Калитин“, надясно по ул. „Скопие“, по бул. „Рожен“ и по маршрута си, двупосочно;- автобусна линия № 384 с променен маршрут:∙ от летище „София Терминал 2“, ул. „Продан Таракчиев“, бул. „Христофор Колумб“, наляво по бул. „Проф. Цветан Лазаров“, надясно по бул. „Копенхаген“, наляво по ул. „Обиколна“ и по маршрута до обръщалото в ж.к. „Дружба 2“;∙ в посока летище „София Терминал 2“ от обръщалото в ж.к. „Дружба 2“, по ул. „Обиколна“, надясно по бул. „Копенхаген“, наляво по бул. „Проф. Цветан Лазаров“, надясно по ул. „Илия Бешков“, наляво по ул. „Кап. Димитър Списаревски“, надясно по бул. „Христофор Колумб“ и по маршрута до Летище „София Терминал 2“- автобусна линия № 184 – чрез разделяне на автобусна линия № 84, съответно:• линия № 184 с маршрут: от ул. “Ген. Гурко” по маршрута на автобусна линия № 84 до кръстовище бул. “Христофор Колумб” – ул. “Мими Балканска”, наляво по ул. “Мими Балканска” и бул. “Брюксел” до летище „София Терминал 1“, обратно по бул. “Брюксел”, ул. “Мими Балканска”, ул. “Продан Таракчиев”, летище „София Терминал 2“, обратно по маршрута до кръстовище ул. “Продан Таракчиев” - бул. “Христофор Колумб” и наляво по бул. “Христофор Колумб” по маршрута на автобусна линия № 84 до ул. “Ген. Гурко”;• линия № 84 – по действащия маршрут;- автобусни линии №111 и 260 – с променен маршрут (само в посока бул. “Цар Борис III”): от спирка с код 2050 “Ул. Монтевидео”, разположена на бул. “Никола Петков”, автобусите да се движат в локалното платно на булеварда в участъка от ул. “Букет” до изхода от локалното платно срещу ул. “Паскал Тодоров” и по централното пътно платно по маршрутите си, като обслужващата спирка е изместената такава с код 0350 “Бул. Никола Петков” от централното в локалното платно срещу съществуващото положение при осигурена поддръжка на промененото трасе за МГТ при есенно-зимната експлоатация;- автобусни линии № 58 и 59 – с променен брой коли по нови разписания за делник;- автобусни линии № 12, 117 и 119 – с променени разписания.За периода на експерименталната промяна ЦГМ ЕАД ще извърши наблюдение и анализ на съществуващото транспортно обслужване чрез засегнатите автобусни линии.", "date": "2017.12.29", "title": "Променят за шест месеца маршрутите на няколко автобусни линии в София"}
{"url": "https://offnews.bg/offtopic/prekrasen-moment-gluho-momichentce-nauchava-che-shte-stava-kaka-vid-672028.html", "text": "Видео как 8-годишно глухо момиченце научава, че ще си има братче или сестриче разчувства милиони хора по света.Спонтанната реакция на радост детето е невероятна.Вижте!", "date": "2017.12.29", "title": "Прекрасен момент: глухо момиченце научава, че ще става кака (видео)"}
{"url": "https://offnews.bg/112/27-godishen-mazh-ot-montansko-se-samozapali-672027.html", "text": "27-годишен мъж от монтанското село Вирове се самозапали. Това съобщиха от ОДМВР-Монтана, цитирани от \"Фокус\".Мъжът е откаран в болница, където е починал около 8 часа днес. Мъжът е криминално проявен, допълват от полицията. ", "date": "2017.12.29", "title": "27-годишен мъж от Монтанско се самозапали"}
{"url": "https://offnews.bg/obshtestvo/desetki-ili-stotitci-hora-protestiraha-za-pirin-pretcenete-sami-vid-672030.html", "text": "Колко всъщност са хората, които протестират в защита на Пирин?По време на правителственото заседание, на което бе гласувано решението на правителството на Бойко Борисов за промяна на плана на управление на природен парк \"Пирин\", с което се изразява подкрепа за строителството на втори кабинков лифт в Банско, вицепремиерът Валери Симеонов обясни, че срещу строителството на съоръжението били 50-60 човека на жълтите павета.Доколко това е така, може да се убедите от това видео от протеста от тази вечер в столицата, на който хората поискаха оставка на правителството и скандираха \"Цеко, Бойко и Доган - в най-дълбокия зандан\" в дъжд и сняг.", "date": "2017.12.29", "title": "Десетки или стотици хора протестираха за Пирин? Преценете сами! (видео и снимки)"}
{"url": "https://offnews.bg/sviat/v-zatvora-v-diarbekir-zabraniha-malkiat-printc-672024.html", "text": "В затвора с висока степен на сигурност от затворен тип в турския град Диарбекир забраниха някои от шедьоврите на световната литература, като сред заглавията е и \"Малкият принц\" на Антоан дьо Сент Екзюпери.Махсум Коюн, който лежи в зандана, не получил книгите „Властващият елит” (Чарлз Райт Милс), „Робинзон Крузо”, „Малкият принц”, „Али Баба и четиредесетте разбойници”, „Питър Пан”, „Том Сойер” и „Под сянката на крилете”  на Намък Кемал Динч.Според ръководството на затвора тези произведения „можели да създадат риск за сигурността на институцията”, съобщава в. „Джумхуриет”, цитиран от Властите се усъмнили, че във въпросните книги можело да се съдържат кодирани съобщения и чрез тях да се осъществява неконтролируема кореспонденция.", "date": "2017.12.29", "title": "В затвора в Диарбекир забраниха Малкият принц"}
{"url": "https://offnews.bg/razsledvane/kak-postroihme-elektronna-biurokratcia-za-200-miliona-672013.html", "text": "Похарчените досега пари за електронно управление са сред най-ярките доказателства за поговорката, че когато не знаеш къде отиваш, със сигурност стигаш другаде. Без ясна визия за посоката и без координация между институциите процесът бе оставен на хаоса. Всяко ведомство получи свободата да харчи пари от европейските фондове за каквото си реши, стига да му сложи етикета „електронно управление”. След такова прахосване никой не трябва да се изненадва, че резултат все още няма.Никой не знае колко точно пари са похарчени за електронно управление в България в последните 11 години – оттогава институциите отчитат дейност в тази посока. Засега има един безспорен факт – функциониращо „електронно управление“ няма. Няма и необходимата т.нар. архитектура на това електронно управление и държавата се зае да я изгражда отначало.От 2016 г. има Държавна агенция „Електронно управление“ (ДАЕУ) към Министерския съвет и е създаде- на със Закона за електронното управление. Агенцията обяви, че е започнала анализ на това, колко пари са били похарчени дотук, но този анализ се очаква едва следва- щата година. Голямата част от финансирането е по европейски проекти чрез обществени поръчки – данните за тях водят до „обоснованото предположение“, че цената дотук е над 200 млн. лева. Българската стопанска камара публикува в края на 2017 г. статия в поредицата си „Стига вече!“, в която споменава за похарчени „около 2 млрд. лв.“ Тази сума обаче не разграничава ясно парите, похарчени за подобряване на администрацията изобщо, от тези, предназначени специално за електронно управление. „Доказуемата“ сума е за малко над 200 млн. лв.ДА СЕ ВЪРНЕМ ГОДИНИ НАЗАДЗа начало на изграждането на електронно управление можем да приемем 2006 година. Първите действия на електронното управление датират още от края на 2002 г., когато правителството приема стратегия за развитието му. Същата е актуализирана през 2003 г. и през 2006 г., а на 29 декември 2010 г. е заменена с Общата стратегия за електронно управление.През 2006 г. е началото на проекта „Интеграционна система на електронното правителство“ (ИСЕП). В началото на 2007 г. заработва контролният технически център на електронното правителство в Дом №3 на резиденция „Бояна“. Тогава той представлява масив от 46 сървъра и дисково пространство с капацитет 15 терабайта. Кабинетът дава 23 млн. лв. за електронно правителство за 2006 и 2007 г.Най-голямото перо в началото е за доставката на 5185 броя персонални и 1100 броя преносими компютри за администрациите – това е на стойност близо 7.6 млн. лв. За Интеграционна система на електронното правителство (ИСЕП) са отпуснати още 5.05 млн. лв. По проект „Интегрирано административно обслужване и предоставяне на публични услуги“ са инвестирани 3.77 млн. лв. Проектът предполага, че българското електрон- но правителство ще предоставя от една точка достъп до всички електронни услуги, предоставяни от централната администрация.Нещата вървят все по този начин, но идва момент, когато липсващият резултат започва да се забелязва. Така стигаме до 21 септември 2011 г. Правителствената информационна служба на кабинета „Борисов“ съобщава, че той оглавява нова структура – Съвет за електронното управление. На същото заседание на кабинета е приета и „Обща стратегия за електронното управление в страната за периода 2011–2015 г.“ Медиите съобщават тогава, че Борисов се е впечатлил от изграденото от Естония електронно правителство и смята да изгради такова у нас, и дори по-бързо. На последното заседание на кабинета за август същата година Борисов дори нарежда електронното правителство да заработи до 6 месеца.КОЙ ДАДЕ ПАРИТЕ И КОЛКОВ периода 2007–2014 г. електронното управление се финансира основно чрез оперативна програма „Административен капацитет“ с пари от Европейския съюз. По-голямата част от проектите са по оперативна ос „Качествено административно обслужване и развитие на електронното управление“. По тази ос реално изплатените суми са почти 140 млн. лв., като от тях европейското финансиране е от близо 127 млн. лв. – останалите са от държавния бюджет на България.Проекти изпълняват почти всички министерства, съдилища, държавни агенции и общини. Но десетки милиони са усвоени и по други оперативни програми. Основният проект, с който се изгражда инфраструктура за широколентов достъп до интернет за нуждите на елек- тронното управление, е наречен „Развитие на високоскоростен широколентов достъп в България посредством изграждането на критична, защитена, сигурна и надеждна обществена ИКТ инфраструктура“, и се финансира по оперативна програма „Регионално развитие“. Срещу близо 37 млн. лв., изплатени през 2014–2015 г., са изградени 906 км оптични кабелни линии и са свързани 29 общини и 24 малки населени места.В следващия програмен период – до 2020 г., основното финансиране е по програма „Добро управление“ и приоритетна ос „Административно обслужване и е-управление“. Договорената сума е 271.80 млн. лв., от които до ноември са усвоени 6.12 млн. лв. Само за изпълнение на „Стратегията за развитие на електронното управление 2016–2020 г.“ са предвидени почти 74 млн. лв., а от тях са усвоени почти 5.7 млн. лв. От всички посочени числа дотук се събират посочените в началото 200 млн. лв.А КАКЪВ Е РЕЗУЛТАТЪТ?Едно от многото определения за електронното правителство е свързано с предоставянето на интегрирани обществени услуги чрез глобалната мрежа интернет, които са ориентирани към обслужването на гражданите и бизнеса, без оглед на време (24 часа/7 дни) и място.За да има изградено електронно правителство, трябва да са изпълнени няколко условия и да сме преминали през няколко фази. Условията са: да е възможна комуникация чрез електронната система на държавата между администрация и граждани, администрация–бизнес и администрация–администрация. Първата фаза е изграждане на правителствени портали и уебсайтове с нормативна и справочна информация. Втората – разработване на интерактивни уебпортали на правителството, които позволяват получаването на обратна връзка между потребителите и администрацията. Третата фаза е да може да се извършват административните услуги по електронен път, да има прозрачност на административния процес и възможност за контрол на дейността на администрацията.Колко близо сме до третата фаза след похарчени над 200 милиона? Проблемът е, че не можем да направим такава оценка. Усвояването на средства от европейски- те програми на принципа „дайте да дадем“ не доближи България до истинско и повсеместно електронно управление. Основната причина е липсата идея за посоката и липсата на централизирана координация на процеса.ВСИЧКО (ПОЧТИ) ОТНАЧАЛОДържавна агенция за „Електронно управление“ е създадена през 2016 г. и за неин председател е назначен Росен Желязков. Първия си отчет Агенцията прави година по-късно. Анализът от 2007 г. за развитие на е-управлението констатира, че няма обща платформа за електронно управление. Причината е както липсата на час- ти от функционалности и на технологични средства, така и на нормативни основания.При представянето на отчета Желязков каза, че има дисбаланс между предоставянето на електронни услуги и усилията за изграждане на е-управление. Вместо да е из- пълнена целта на електронното управление, а именно да се предлагат електронни услуги, се създава електронна бюрокрация. Той даде пример с електронното издаване на удостоверение за постоянен адрес, което се предлага от няколко общини. След издаването му онлайн, гражданинът отново трябва да го разпечата под формата на хартиено удостоверение и да го занесе при чиновниците, които го изискват. Не е ли по-лесно чиновниците да си проверят тази информация по електронен път? По-лесно е, но никой изобщо не е мислил за това, когато е харчил пари за „електронно управление“ в последните години.През 2018 г. Агенцията предвижда „продължаване на работата по трансформиране на удостоверителните услуги във вътрешни електронни административни услуги“. На практика работата се връща отначало. Досега са въведени 400 е-услуги, някои от които обаче са напълно безсмислени. Например община Пещера предлага е-услуга за „регистрация на пътни превозни средства с животинска тяга и издаване на удостоверения на водачите“. Услугата е предназначена за собствениците на каруци и е безплатна. Но пък никой не е помислил точно от това ли имат нужда жителите на общината и дали точно собствениците на каруци могат да се възползват от услугата – досега никой не се е възползвал от нея, въпреки че се предлага повече от година.„Наличните данни показват, че усилията за изграждане на електронното управление в България остават силно фрагментирани. Фокусът на усилията е върху от- делните институции. Те от своя страна допускат зависимост на информационните си системи от хардуер, а нивото им на интеграция в общия случай е частично и с краткотраен ефект“, пише в отчета на агенцията.Това е диагнозата. Няколко правителства поред обявяваха електронното управление за приоритет. Европейските и българските данъкоплатци се разделиха с над 200 млн. лв., а резултатът го няма. Сега работата започва отначало. Обещанието е до края на 2018 г. всички администрации да обменят документите си по електронен път.ИЗТОЧНИЦИ:Първа стратегия за електронно управление от 2002 г.https://goo.gl/ankbPyСъобщение на Държавна агенция „Електронно управление”https://goo.gl/aZg68HИнформационна система за управление и наблюдение на структурните инструменти на ЕСhttps://goo.gl/kd5qQuhttp://2020.eufunds.bg/bg/1/0/PriorityLinesЕдинен портал за електронни административни услугиhttps://goo.gl/KJuf9vПубликации по темата:Българска стопанска камара: „СТИГА ВЕЧЕ!“ 18: ЕЛЕКТРОННО ПРАВИТЕЛСТВО (БЪЛГАРИЯ – ЕСТОНИЯ)Б. ред. -", "date": "2017.12.29", "title": "Как построихме (електронна) бюрокрация за 200 милиона"}
{"url": "https://offnews.bg/politika/pazardzhik-obiavi-chastichno-bedstveno-polozhenie-ot-utre-672015.html", "text": "Кметът на Пазарджик Тодор Попов обяви частично бедствено положение заради проблема с регионалното депо за отпадъци, предаде БНР.Извънредната ситуация възникна поради закриването на общинските сметища и невъзможността новото депо да поеме отпадъците на Пазарджик и на още осем общини от 1 януари.Частичното бедствено положение ще влезе в сила от утре, 30 декември. Засега то се обявява за седем дни.Ако фирмата, която оспорва конкурса за оператор на депото продължи да обжалва пред Върховния административен съд, то бедственото положение ще бъде удължено с още 30 дни, каза Тодор Попов. Той призова кметовете на останалите 8 общини, които ще бъдат обслужвани от регионалното депо, също да обявят бедствено положение, защото това е единственият вариант да се сключи временен договор с фирмата-оператор на новата клетка.От началото на 2018 в област Пазарджик трябваше да заработи регионално депо за отпадъци. Това няма да се случи заради обжалвания в съда. Същевременно населените места в областта вече няма да могат да ползват досегашните си сметища и се притесняват от предстоящ проблем с отпадъците. ", "date": "2017.12.29", "title": "Пазарджик обяви частично бедствено положение от утре"}
{"url": "https://offnews.bg/ikonomika/bnb-puska-nova-dvulevka-za-predsedatelstvoto-672010.html", "text": "БНБ пуска две нови монети в чест на българското председателство на ЕС, което започва на 1 януари 2018 година.В обращение влиза нова разменна монета от 2 лева, която ще е валидна от 2 януари 2018 г.Централната банка пуска и сребърна възпоменателна монета на тема „Българско председателство на Съвета на Европейския съюз, 2018 г.“ Тя ще се продава на касите на БНБ и „Дружество за касови услуги“ в София, Бургас, Варна, Плевен, Пловдив за 66 (шестдесет и шест) лева.", "date": "2017.12.29", "title": "БНБ пуска нова двулевка за Председателството"}
{"url": "https://offnews.bg/politika/npo-iska-radev-da-nalozhi-veto-na-antikoruptcionnia-zakon-672007.html", "text": "Фондация „Антикорупционен фонд“ (АКФ) настоява президентът Румен Радев да наложи вето на закона за противодействие на корупцията, който беше  преди ваканцията на парламента. С текстовете беше създаден нов антикорупционен орган - Комисия за  и за отнемане на незаконно придобитото имущество, която ще контролира лицата, заемащи висши публични длъжности. Председателят на новия орган ще се избира от Народното събрание и в нея ще се влеят няколко действащи структури - комисията за конфискация на имущество (КОНПИ), комисията за конфликт на интереси, която придоби популярност със скандалите около тефтерчето за поръчки на , екипи от Сметната палата и ДАНС и аналитичното звено БОРКОР.Един от мотивите, с които АКФ настоява за вето, е че законът създава рискове за нарушаване на конституционните принципи на правовата държава и разделението на властите, както и на основните права и свободи на гражданите. Очакванията от новия антикорупционен орган може да не се оправдаят, тъй като той няма да разполага с адекватни за целта разследващи правомощия.\"Основната критика към закона е относно механичното съчетаване в рамките на една институционална структура на твърде различни по естеството си функции и дейности – административно-наказващи, установителни, оперативно-издирвателни, аналитични и превантивни, като отсъства обаче именно разследващата функция. Без пълноценно и ефективно разследване на корупционните престъпления като в рамките на това производство се събират доказателства, които могат да бъдат използвани в един наказателен процес, не би могло да има ефективна борба с корупцията. Очевидно с приетия закон се цели създаването на една привидност – да се претендира противодействие на корупцията, като в същото време не се създава необходимата институционална инфраструктура за това. Според приетия закон се оказва, че корупцията е преди всичко форма на административно нарушение (конфликт на интереси) или на неоснователно обогатяване, а не тежко престъпление, което ерозира самия фундамент на държавното управление\", се посочва в становище на АКФ.От фонда припомнят, че някои от структурите, които ще се влеят в новата комисия, с нищо не са доказали своята ефективност през годините. Това поставя под въпрос дали се търси реален ефект от борбата с корупцията. Според АКФ ефективна борба с корупцията по високите етажи на властта може да бъде постигната с действащи към момента органи, каквато е прокуратурата.  Друг проблем в закона е процедурата за избор на председател и членове на комисията, който ще става с обикновено мнозинство от Народното събрание. Това позволява управляващото мнозинство да получи пълна доминация в състава на органа.\"По този начин се нарушава независимостта на органа и се създават условия за концентрация и злоупотреба с власт. Предложените от АКФ в рамките на обществената консултация по законопроекта процедура за избор с квалифицирано мнозинство или хибридна процедура по формиране на състава на органа с участието на президента, не бяха възприети от вносителите на законопроекта и от законодателния орган. Възлагането на новия орган на контролни и санкционни правомощия, които съществено засягат правната сфера на личността, изисква да са осигурени гаранции за независимост на институцията, както и съобразяване с принципите на правовата държава и на разделението на властите. Очевидно изборът на председателя и членовете на комисията с обикновено мнозинство от парламента, не дава такава гаранции\", се посочва още в становището.От фонда смятат, че \"едностранното налагане на волята на управляващото мнозинство при приемането на закона\", не отговаря на отправените препоръки от  на Европейската комисия по Механизма за сътрудничество и проверка (МСП). В него е посочено, че „ключов аспект ще бъде назначаването на ръководството на новата институция в рамките на открита и прозрачна процедура, за да се създадат условия тя да се ползва с широко доверие във всички слоеве на обществото, както и сред държавните служители.“ В новия закон няма механизми, които да защитават подателите на сигнали за корупция. Според фонда изискването за пълен обем лични данни от сигналоподателите крие сериозни рискове за тяхната сигурност.Законът не е уредил и достатъчно ефективна процедура при попълването и подаването на имуществените декларации, която да гарантира пълнота и достоверност на подаваната информация. Липсват достатъчно гаранции за пълнота при подаване на информацията за собствеността на юридически лица или други субекти, които са регистрирани в зони с преференциален данъчен режим (офшорни зони).На практика, законовите изисквания могат лесно да бъдат заобиколени, ако задължените субекти имат регистрирани или участват в собствеността и управлението на офшорни фирми. Поради тази причина законът не може да постигне целения ефект и по отношение на изискването за публичност на имуществото на лица, заемащи висши публични длъжности, се посочва още в становището.Несъвършенства има и в уредбата за отнемане на незаконно придобитото имущество. На първо място, законът не се съобразява с препоръката в доклада по МСП от януари 2017 г., където изрично се препоръчва да се преосмисли предложението КОНПИ да бъде разформировано и обединено с други органи. В доклада по МСП от ноември 2017 г. също се отбелязва, че е „важно да се гарантира, че тези промени не поставят под въпрос постигнатия вече напредък в тази област и способността на институциите да запазят положителната тенденция, наблюдавана до този момент.“В самото производство пред Комисията се съдържат сериозни рискове за засягане правата на гражданите, смятат от Фонда и допълват, че това може да се изрази в необоснована репресия срещу гражданите. Няма предвиден законов механизъм установеното несъответствие от 20 хил. лв., както предвижда законът, да бъде оспорено пред независимия съд, преди да се започне процедурата за цялостна проверка за установяване на незаконно придобито имущество.От фонда допълват също, че:Законът предвижда и прилагане на СРС при оперативно-издирвателна дейност. Това води до предпоставки за злоупотреба с власт, тъй като новият орган има за цел проверка на имуществените декларации, установяване и превенция на конфликт на интереси и отнемане на незаконно придобито имущество. \"Използването на СРС и други оперативно-издирвателни средства е по начало прерогатив на разследващите органи и не следва да се разширява до случаи, извън целите на наказателното производство. В този смисъл има редица осъдителни за страната решения на Европейския съд по правата на човека. Изрично е предвидено, че СРС могат да се ползват при получени данни за лица, заемащи висши публични длъжности, които се подготвят, извършват или вече са извършили прояви на корупция, които не са достатъчни за образуване или започване на наказателно производство. СРС могат да се ползват и при получени данни за събития или действия, създаващи заплаха за корупция, в които са участвали лица, заемащи висши публични длъжности. По този начин се създава предпоставка за засягане на основни конституционни права и свободи на гражданите, без да са предвидени адекватни защитни механизми срещу злоупотреби. Не става ясно от текста на закона, след като използваните СРС няма да могат да бъдат ползвани в рамките на наказателния процес, за какво всъщност ще бъдат използвани. АКФ счита, че прекомерното разширяване на възможностите за използване на СРС влиза в колизия с гарантирани основни права и свободи на гражданите, нарушава принципите на правовата държава, и е самостоятелно основание за налагане на вето на приетия закон\", категорични са от фонда.Новият закон запазва , като са пренесени механично текстовете от действащия закон. По този начин ще се запазят формалните проверки, неефективността и селективността при подхода в работата на КПУКИ. В началото на 2017 г. Европейската комисия е констатирала неефективната работа на тази комисия, като в същото време правителството не е предприело действия за отстраняването им. В доклада от януари се посочва, че „По отношение на скандалите, станали обект на голямо обществено внимание, като например този от 2013 г., свързан с Комисията за предотвратяване и установяване на конфликт на интереси, не се предприемат ясни и решителни последващи действия.“В същото време, новата уредба се явява отстъпление от досегашната – по отношение възлагането проверката за конфликта на интереси на служителите в администрациите, които не заемат висши държавни длъжности, на инспекторатите по чл. 46 от Закона за администрацията.\"Тази предвидена децентрализация на проверките крие сериозни рискове от злоупотреби. От една страна, инспекторатите нямат изградена експертиза за осъществяване на проверка на имуществените декларации и за конфликт на интереси. От друга страна, в много институции е създадена практика инспекторатите да се използват за политически поръчки за отстраняване на неудобни служители. В същото време, няма законови гаранции за интегритета на самите инспектори, които ще осъществяват тези функции. Не са създадени и гаранции срещу неизбежната проява на противоречива практика по установявана на конфликт на интереси, като се има предвид децентрализираното осъществяване на проверките от различни инспекторати\", заявяват от Фонда.", "date": "2017.12.29", "title": "НПО иска Радев да наложи вето на антикорупционния закон"}
{"url": "https://offnews.bg/sviat/zona-samo-za-zheni-na-nova-godina-v-berlin-sled-seksualnite-posegatels-672009.html", "text": "Организаторите на тържествата по случай Нова година в Берлин ще направят за първи път зона само за жени, съобщи Би Би Си. Решението е взето заради мерки за сигурност, след като стотици жени се оплакаха от сексуални посегателства по време на новогодишните празненства в Кьолн преди две години. Очаква се тържествата в новогодишната нощ в Берлин да бъдат посетени от стотици хиляди хора, а мерките за сигурност ще бъдат затегнати. Жени, които са станали жертва на насилие или се чувстват застрашени, ще могат да получат помощ в специалната зона, в която ще има служители на Червения кръст. Берлинската полиция разпространи и съвети за жените, като ги окуражи да търсят помощ, ако се почувстват застрашени, както и да носят малки чанти и да не вземат със себе си ценни предмети. Полицията в Кьолн също направи такава зона със социални работници и психолози след нападенията в новогодишната нощ преди две години. Идеята за създаване на такива зони обаче не се приема еднозначно. Според критици на идеята тя не се бори с насилниците, а според други мярката е дискриминационна. ", "date": "2017.12.29", "title": "Зона само за жени на Нова година в Берлин след сексуалните посегателства в Кьолн"}
{"url": "https://offnews.bg/obshtestvo/nova-chestitka-za-balgaria-ot-di-tcajt-korumpirani-ste-no-poslushni-672031.html", "text": "След като британският в. „Гардиън” писа за „облака от корупция”, надвиснал над България, с Заглавието на материала е \"Корумпирани, но удобни\", а подзаглавието \"С дупките ще се справят, но с корупцията - не\".С и в статията на реномираното германско издание се обяснява, че страната ни не може да се справи с проблемите в правосъдната система, корупцията и участието на националисти в управлението.Началото на статията на Томас Рьосер е красноречиво:Авторът отбелязва, че 11 години след влизането в ЕС България все още е на дъното на всички социални класации и даже растежът и ниската безработица не спират масовата емиграция. Според него за много българи страната не се възползва достатъчно ефективно от възможностите, които ЕС ѝ дава, като за успешен пример посочват Румъния.Масовото усещане обаче е, че без ЕС и НАТО България би била даже по-зле. Така към момента страната ни е избрала да е надежден партньор на ЕС на Балканите, като до момента нито един път не е възразявала на по-големите в общността, посочва германският всекидневник.Той споменава и редица данни за корупцията на по-високите етажи.Според него даже ръководството на страната не вярва на антикорупционния закон, приет набързо преди Коледа. Поради факта, че подателите на сигнали не получават анонимност, вицепрезидентът Илияна Йотова го смята за нефункционален:", "date": "2017.12.29", "title": "Нова честитка за България от Ди Цайт: Корумпирани сте, но послушни"}
{"url": "https://offnews.bg/ikonomika/bankite-u-nas-spechelili-1-1-miliarda-leva-za-11-mesetca-672025.html", "text": " Oбщите активи на банковата система се увеличават през ноември с 418 млн. лв. (0.4 процента), като към 30 ноември достигат 95.9 млрд. лв., съобщава БНБ.Депозитите в банковата система през месеца нарастват с 269 млн. лв. (0.3 на сто). Увеличават се депозитите на кредитни институции (с 283 млн. лв., 5.8 процента), на домакинства (със 164 млн. лв.,0.3 на сто) и на нефинансови предприятия (със 169 млн. лв., 0.7 на сто). При депозитите на други финансови предприятия е отчетено намаление с 340 млн. лв. (10.7 на сто), докато при тези на сектор държавно управление - със 7 млн. лв. (0.4 на сто).Печалбата на банковата система към 30 ноември 2017 г. е 1.1 млрд. лв. (при 1.3 млрд. лв. за същия период на 2016 г.).  За единадесетте месеца на 2017 г. са извършени разходи за обезценка по кредити и вземания за 626 млн. лв. (при 678 млн. лв. година по-рано). Отчетените към края на ноември 2017 г. приходи от лихви са 2.8 млрд. лв., а разходите за лихви - 340 млн. лв.В края на ноември собственият капитал в баланса на банковата система възлиза на 12.5 млрд. лв. През месеца той е увеличен със 103 млн. лв. (0.8 на сто) основно поради нарастването на печалбата, отчита БНБ.", "date": "2017.12.29", "title": "Банките у нас спечелили 1,1 милиарда лева за 11 месеца"}
{"url": "https://offnews.bg/kultura/broduejskiat-miuzikal-evita-se-otlaga-672012.html", "text": "Първото представяне в България на бродуейския мюзикъл „Евита“ се отлага за неопределено време.Продукцията трябваше да стъпи на родна сцена в зала 1 на НДК на 21 февруари.Причината е логистична: удължен период на световното турне на мюзикъла в Близкия Изток през февруари поставя под въпрос навременното транспортиране на камионите с мащабния реквизит до страната ни и съответно, изграждането на сценография и декори, готови да посрещнат публиката на уречената дата 21 февруари, обясниха организаторите.В момента се договарят нови дати за 2019 г., които ще бъдат оповестени, веднага щом бъдат фиксирани.Организаторите от продуцентска компания АРТ БГ поднасят своите извинения за причиненото неудобство на почитателите на спектакъла и най-вече на феновете, вече сдобили се с билети за представлението.Всички те могат да върнат своите билети и да получат обратно парите си на касите от мрежата на Eventim, на които са ги закупили.Повече информация може да бъде получена от Eventim - в централния офис на билетната компания и нейните телефони.", "date": "2017.12.29", "title": "Бродуейският мюзикъл 'Евита' се отлага"}
{"url": "https://offnews.bg/obshtestvo/kak-orazhia-ot-balgaria-i-rumania-dostigat-do-isliamska-darzhava-671992.html", "text": "Близо една четвърт от оръжията, открити в ръцете на \"Ислямска държава\" в Ирак и Сирия са произведени в Румъния, България и Унгария, твърди нов доклад, цитиран от Euronews.Трите държави са продали оръжия на САЩ и Саудитска Арабия, които след това са достигнали до групи, противопоставящи се на ИДИЛ, твърди докладът на Conflict Armament Research.След това оръжията са достигали до джихадистите от ИДИЛ, твърди базираната във Великобритания организация, която е проучила какви оръжия са открити в ръцете на \"Ислямска държава\" през последните четири години. Организацията, проучваща въоръжените конфликти, твърди, че произведено в ЕС оръжие може да бъде продадено на САЩ, предадено на опозицията в Сирия и открито у джихадистите от ИДИЛ само за два месеца. Откъде идват оръжията на ИДИЛ?33,18% от иззетите от \"Ислямска държава\" оръжия са произведени в страни от ЕС. Румъния, България и Унгария са най-честите производители, като останалите са Германия, Полша и Чехия. Високият процент на произведените в ЕС оръжия, попаднали в ръцете на ИДИЛ, е доста неудобен за Брюксел на фона на усилията за намаляване на капацитета за бойни действия на джихадистите, посочва в доклада си организацията. Над 50% от иззетите от ИДИЛ оръжия са произведени от Китай (43,5%) и Русия (9,55%), става ясно от доклада.Как произведените в ЕС оръжия достигат до ИДИЛ?Според доклада САЩ и Саудитска Арабия са внесли оръжия от държави в ЕС и след това са ги предали на групи, борещи се срещу ИДИЛ. Организацията е успяла да проследи иззети от \"Ислямска държава\" оръжия до такива, изнесени от България за Саудитска Арабия, като в договорите са включени клаузи, според които оръжията не трябва да се реекспортират. Данните показват, че САЩ също често са отклонявали произведени в ЕС оръжия към опозицията в Сирия, които по-късно са попадали в ръцете на джихадистите. CAR е информирала производителките на оръжията за откритието си. Страните са потвърдили, че в случаите, в които договорите са съдържали клаузи, според които оръжията не трябва да се изнасят повторно, считат, че оръжията са пренасочвани от САЩ. Докладът за оръжията на ИДИЛ е публикуван на фона на загубите, които джихадистите понасят в Ирак и Сирия. По-рано през декември Ирак обяви пълна победа над ИДИЛ. Миналата седмица пък Русия обяви пълна победа над ИДИЛ в Сирия, а руският президент Владимир Путин нареди изтеглянето на руските военни. Какво е положението с боеприпасите?Не само произведени в ЕС оръжия достигат до ИДИЛ. Същото важи и за боеприпасите. Според CAR около 20% от иззетите от \"Ислямска държава\" боеприпаси в Ирак и Сирия са от страни в ЕС. Най-често те са произведени в Румъния (13,25%), следвани от България (4,44%). Най-често боеприпасите идват отново от Русия и Китай (по 25%).15% от боеприпасите са произведени през последните седем години. За сравнение, едва 2% от оръжията от ЕС, открити в ръцете на ИДИЛ, са произведени през последните седем години. Изображения: CAR", "date": "2017.12.29", "title": "Как оръжия от България и Румъния достигат до 'Ислямска държава'"}
{"url": "https://offnews.bg/obshtestvo/po-4-bebeta-v-sekunda-shte-se-razhdat-v-sveta-prez-ianuari-671994.html", "text": "На 1-ви януари населението на планетата ще достигне 7 милиарда и 440 милиона души, прогнозира американското Бюро за преброяване.През последните 2 години популацията на Земята е нараснала с повече от 78 милиона, сочат още данните.Очаква се през януари догодина всяка секунда да се раждат средно по 4 бебета, а да умират по двама души.Данните, които американската агенцията изнася за България, обаче не са обнадеждаващи. По последно преброяване в България живеят 7,1 милиона души, за разлика от 2000 г., когато сме наброявали 8 милиона. Ако тенденцията се запази, анализът предвижда популацията на България да спадне до 5,5 милиона души през 2050 г. Съотношението между жени и мъже в България е сравнително равно, като най-голям процент от българите са между 40 и 44-годишна възраст. Американското Бюро за преброяване предвижда през 2050 г. населението на Земята да достигне 9 милиарда. За сравнение, през 1900 г. хората на нашата планета са били едва 1 милиард и 600 милиона души.", "date": "2017.12.29", "title": "По 4 бебета в секунда ще се раждат в света през януари"}
{"url": "https://offnews.bg/sviat/vloshavaneto-na-otnosheniata-sas-sasht-e-edno-ot-golemite-razocharovan-672001.html", "text": "Влошаването на отношенията на Русия със САЩ е едно от големите разочарования на 2017 г., заяви говорителят на руския президент Владимир Путин Дмитрий Песков, цитиран от Асошиейтед прес и БТА.Русия вече определи отношенията между Москва и Вашингтон като достигнали най-ниската си точка от Студената война насам. Отношенията между двете страни се влошиха значително след анексирането от Русия на Крим през 2014 г. и твърденията за нейна намеса в президентските избори в САЩ през 2016 г. Тази година двете страни не спряха да предприемат една срещу друга ответни мерки, вариращи от ограничения за персонала в посолствата до закони срещу медии, които са държавна собственост.На въпрос кои са най-големите разочарования за Кремъл през 2017 г. Песков отговори, че влошаването на отношенията със САЩ \"със сигурност\" спада към тях.Той повтори позицията на Русия, че тя се стреми към добри отношения със САЩ, основаващи се на \"взаимно доверие и уважение\". \"За танго са нужни двама\", подчерта в същото време Песков.", "date": "2017.12.29", "title": "Влошаването на отношенията със САЩ е едно от големите разочарования на 2017 г., обяви Москва"}
{"url": "https://offnews.bg/ikonomika/bg-ikonomikata-prez-2018-g-dohodite-shte-rastat-a-mladite-shte-prod-672000.html", "text": "Икономиката на България е на прилично ниво, според управляващите, обаче инфлацията постепенно нарасна до 3% към края на 2017 г., което е най-високото ниво от 2013 г. насам и това постепенно ще води до натрупване на рискове.Българската икономика расте, но на сравнително ниски нива и вече достигна върховия си потенциал, а в перспектива очакванията са да последва умерено забавяне.В България преките чужди инвестиции имат катастрофален спад.В глобалната класация на страните по икономическа свобода България и тази година не напредва, а това е ясен знак, че условията за бизнес в страната не се подобряват.В страната ни продължават макроикономическите дисбаланси, ето защо актуализация на бюджета и нов дълг изглеждат неизбежни през 2018 г.Растежът на икономиката на България за следващите 3 години - 2018, 2019 и 2020 г. ще е на равен ход - около 4%. Прогнозата ми е, че преките чуждестранни инвестиции ще бъдат в порядъка на около 2% от БВП, което е около 1 млрд. евро годишно през всяка една от годините до 2020 г. включително.Основните рискове се свързват с външната среда, динамиката на международните цени, както и продължаващите неблагоприятни демографски тенденции в страната.През следващите години всичко зависи от ускореното усвояване на средства от Европейския съюз.Доходите в България растат, но пак са най-ниските в ЕС.Икономическата система в страната продължава да не удовлетворява потребностите на хората и те се ориентират към извънсистемни решения.Образованите и квалифицираните продължават да заминават в чужбина, въпреки привидно нарасналите възможности за развитие в България.Тревожно високо е нивото на потенциални емигранти сред най-младите българи.Разбира се, ниското заплащане продължава да е една от основните причини за този процес.Така все още доста българи свързват щастието си с възможността да емигрират и да се устроят в друга държава.", "date": "2017.12.29", "title": "БГ икономиката през 2018 г.: Доходите ще растат, а младите ще продължат да бягат от родната благодат"}
{"url": "https://offnews.bg/politika/pravitelstvoto-razdalo-50-mln-lv-neprisastveno-671999.html", "text": "На 22 декември правителството е приело постановление за допълнителни разходи и трансфери за 53,4 млн. лв. Това е станало неприсъствено, но за него правителствената пресслужба съобщава точно една седмица по-късно.Основно парите отиват по бюджета на Министерството на отбраната и за военната академия и висшето военно училище.МО получава 23 млн. лв. От тях 20 млн. лв. ще бъдат дадени за поддръжка на хардуера на комуникационните, информационните и навигационните системи на летища на Военновъздушните сили, 2 млн. лв. за строително-ремонтни дейности и 1 млн. лв. за реконструкция на административната сграда на служба „Военна информация“.От съобщението става ясно, че средствата за ВВС се осигуряват за сметка на предвидените за ремонта на изтребителите МиГ-29, тъй като процедура беше спряна поради обжалване от трета страна.За ремонтни дейности в държавните висши военни училища чрез бюджета на Министерството на отбрана се трансферират 28 млн. лв. От тях за ВА „Г. С. Раковски“ се отпускат 7 млн. лв., за НВУ „Васил Левски“ – 16 млн. лв., и за ВВМУ „Н. Й. Вапцаров“ – 5 млн. лв.Предвидени са и средства за рехабилитация на общинската пътна мрежа на община Елин Пелин на стойност 1 млн. лв. Такава сума е одобрена и за възстановяване и рехабилитация на улици в гр. Златарица и в с. Горско ново село. На община Аксаково се предоставят 400 000 лв. за придобиване на последните три етажа от административната сграда на кметството.Средствата са отпуснати в седмицата, в която  само в рамките на едно заседание. ", "date": "2017.12.29", "title": "Правителството раздало 50 млн. лв. неприсъствено"}
{"url": "https://offnews.bg/112/maskirani-ograbiha-benzinostantcia-v-dolna-oriahovitca-672003.html", "text": "Двама маскирани мъже ограбиха бензиностанция в Долна Оряховица и задигнаха дневния оборот от около 3000 лева, съобщиха от полицията във Велико Търново.Малко след полунощ маскираните мъже са нахлули в бензиностанцията и са затворили дежурната служителка в санитарното помещение, след което са прибрали наличната в касата сума. Служителката обяснила пред криминалистите, че е била нападнат в гръб от маскиран мъж, който я избутал в санитарното помещение и я съборил на земята. След това жената видяла, че от основното помещение, бягайки се отдалечават двама души.На мястото на престъплението веднага са били изпратени екипи на полицията, които са започнали разследване по случая. На мястото е извършен оглед, по случая е образувано досъдебно производство.", "date": "2017.12.29", "title": "Маскирани ограбиха бензиностанция в Долна Оряховица"}
{"url": "https://offnews.bg/psihologia/dnes-e-deniat-ne-me-bezpokojte-672002.html", "text": "Последният работен ден на годината е наричан в САЩ и Денят \"Не ме безпокойте\".Това е онзи ден, в който всеки довършва, подрежда и организира задачите си за края на годината и очаква да не бъде прекъсван.Хората използват хаштага #NoInterruptionsDay, за да отбележат, че не желаят да бъдат безпокоени дори в социалните мрежи освен ако не е наложително. Съветите са в този ден, ако е възможно, да изключите телефона, да не отваряте имейла, да затворите вратата в офиса и да организирате довършването на задачите при максимум спокойствие.", "date": "2017.12.29", "title": "Днес е денят 'Не ме безпокойте'"}
{"url": "https://offnews.bg/sviat/tramp-otnovo-ironizira-globalnoto-zatopliane-671988.html", "text": "Американският президент Доналд Тръмп иронизира глобалното затопляне на фона на изключително студената вълна, която обхвана северните и източните части на страната, а температурите паднаха до минус 40 градуса по Целзий, съобщи Франс прес, цитирана от БТА. \"По източното крайбрежие новогодишната нощ може да стане НАЙ-СТУДЕНАТА в историята. Навярно бихме могли да използваме малко от това добро старо глобално затопляне. За да се предпази от него, нашата страна, но не и никоя друга страна, се готвеше да плати ТРИЛИОНИ ДОЛАРИ. Обличайте се топло!\", написа Тръмп в Туитър от имението си Мар-а-Лаго във Флорида, където прекарва празниците.Тръмп неколкократно е изразявал скептичното си отношение към климатичните промени, наричайки глобалното затопляне \"измама\", създадена от китайците, за да навредят на американската индустрия.Туитът на Тръмп предизвика лавина от реакции на интернет потребители и учени, които се опитаха да обяснят на американския президент какво представляват климатичните промени.\"Климатичните промени са нещо много реално, дори да е студено навън пред \"Тръмп тауър\" в момента\", отговори в Туитър директорът на Академията на науките в Калифорния Джон Фоули. \"По същия начин, винаги има глад по света, макар че вие сте хапнали един Биг Мак\", добави той.\"През 2017 година имаше приблизително три рекордни жеги в Съединените щати за всяко рекордно застудяване\", написа депутатът демократ от щата Вашингтон Прамила Джейпал. \"Времето не е същото нещо като климата. Президентът би трябвало да може да разбира това. Не е трудно\", добави тя.Според Световната метеорологична организация (СМО) към ООН 2017 г. се очаква да бъде най-топлата година, регистрирана някога по цялата планета. ", "date": "2017.12.29", "title": "Тръмп отново иронизира глобалното затопляне"}
{"url": "https://offnews.bg/offtopic/indietc-stana-senzatcia-sled-kato-prenese-slonche-na-ramenete-si-671991.html", "text": "Млад индиец стана сензация в местните и световните медии, след като спаси малко слонче, носейки го на раменете си.28-годишният горски служител трябвало да спаси слончето, което пропаднало в дупка и изгубило от поглед майка си.Мъжът качил слончето на рамене и го пренесъл на сигурно място, а след това то било събрано със слоницата.Снимка от спасителната акция била пусната в местна телевизия и мъжът получил стотици поздравления и въпроси. Хората питали най-вече как е успял да пренесе тежкото животно с тегло повече от неговото собствено.\"Беше доста тежко. Просто го повдигнах, не се замислих. Притеснявах се само да не загубя равновесие. Приятелят ми го придържаше отстрани\", споделя скромно спасителят.\"Много хора ме поздравиха. Всички в селото ми ме питаха как съм успял\", смее се той.", "date": "2017.12.29", "title": "Индиец стана сензация, след като пренесе слонче на раменете си"}
{"url": "https://offnews.bg/sviat/avtobus-se-vriaza-v-spirka-v-moskva-trima-sa-raneni-671989.html", "text": "Пътнически автобус се вряза в спирка на градския транспорт в Москва, съобщиха руските медии, цитирани от БТА.Инцидентът е станал близо до метростанция \"Шодненская\" в северозападната част на руската столица. Според полицията автобусът бил ударен от кола, което го изтласкало към спирката. Шофьорът на автобуса опитал да избегне сблъсък с друг автомобил, но загубил управление над возилото. При инцидента са ранени трима души. Сред тях няма деца, обявиха от полицията. Ранените са откарани в болница. Състоянието им се оценява като средно тежко. По-рано тази седмица пътнически автобус излетя от пътя и се вряза в оживен подлез в Москва, загинаха четирима души.", "date": "2017.12.29", "title": "Автобус се вряза в спирка в Москва, трима са ранени"}
{"url": "https://offnews.bg/112/mladezhi-predizvikaha-verizhna-katastrofa-v-plovdiv-671993.html", "text": "Катастрофа с три автомобила стана тази сутрин на улица \"Коматевско шосе\" в Пловдив.Инцидентът се е случил малко след 9:00 часа. Лек автомобил с двама младежи се е ударил в две паркирани на тротоара леки коли. За щастие в тях не е имало никой, съобщава БНТ.Пострадали са двете момчета, които са се возили в колата, предизвикала катастрофата.Те са откарани в болница. При удара е засегнато и електрическо табло, затова за няколко часа в близките сгради нямаше ток. Според очевидци автомобилът се е движил с превишена скорост.Инцидентът е станал на наскоро ремонтираната улица. По неофициална информация колата, предизвикала катастрофата, е била открадната от автомивка.", "date": "2017.12.29", "title": "Младежи предизвикаха верижна катастрофа в Пловдив"}
{"url": "https://offnews.bg/lajfstajl/bnt-obeshtava-naj-pishtnata-zaria-ot-19-godini-nasam-za-chng-na-baten-671997.html", "text": "Организаторите на традиционния новогодишен концерт на БНТ на столичния площад \"Батенберг\" обещаха най-пищната заря от 19 години насам.Празничната пограма ще започне в 22 часа и ще продължи до 1 след полунощ. Водещи тази година ще са Анна Ангелова и актьорът Владо Пенев, а новогодишното хоро, отново по традиция, ще поведе певицата Николина Чакърдъкова. В концерта тази година участие ще вземат Хилда Казасян с Васил Петров и Ангел Заберски Бенда, \"Акага\", Михаела Филева, Дара и Християна Лоизу, както и \"Сигнал\". ", "date": "2017.12.29", "title": "БНТ обещава най-пищната заря от 19 години насам за ЧНГ на 'Батенберг'"}
{"url": "https://offnews.bg/112/za-nova-godina-izkarvat-politcai-s-avtomati-i-zagrazhdenia-sreshtu-zlo-672005.html", "text": "Засилени мерки за сигурност е предприела столичната полиция във връзка с празненствата по случай посрещането на Нова година. Само на площад \"Батенберг\" в София се очаква 20 хиляди да изпратят последната минута на 2017-а.Сцената вече е под 24-часова охрана от вчера. От МВР не уточняват колко точно униформени ще ни пазят в новогодишната нощ, но стана ясно, че ще има десетина екипа от по двама души, които ще патрулират, въоръжени с автомати. Те ще съблюдават за реда в различни точки в София.Ще има два реда тежка техника в района на площад „Батенберг”. По този начин ще се противодейства при евентуални злонамерени действия спрямо празнуващите, включително и атаки с автомобили. На площада ще има екипи огнеборци и медицински екип на столичната пожарна, готови да окажат помощ на гражданите, ако това се наложи.Ще бъдат изградени общо осем КПП-та, които ще пропускат гражданите към площада. Хората не трябва да носят в себе си чадъри, стъклени бутилки и остри предмети, пиротехника и пистолети.Полицаи ще има и пред всички търговски центрове в столицата, летището, гарите и автогарите. Без сериозни инциденти и нарушения на обществения ред са преминали коледните празнични дни. Статистиката на СДВР сочи намаление на престъпността като цяло в столицата, отбеляза комисар Борислав Муеров, началник на отдел „Охранителна полиция“ в столичната дирекция. Четири са заявените джебчийски кражби за периода 22-27 декември. Около 4- 5 са случаите във всяко от деветте районни управления на задържани с наркотични вещества. Той посочи, че зад тези резултати стоят предприетите превантивните мерки от ръководството на СДВР - създадена предварителна организация, проведени срещи с представителите на охранителните фирми, сформирани тактически екипи и засилено полицейско присъствие. Муеров поясни, че с цел недопускане на престъпни посегателства в районите на малките населени места около столицата са били осигурени полицейски екипи, готови да окажат съдействие на жителите.За периода 23-27 декември в столицата са станали 10 тежки пътнотранспортни произшествия, заловени са 25 шофьори, управлявали след употреба на алкохол и 4-ма – след наркотични вещества, съобщи комисар Тенчо Тенев, началник отдел „Пътна полиция“-СДВР. Той уточни, че през настоящите празнични дни са осигурени по два екипа, които ще дежурят пред големите търговски обекти.Очаква се засилен трафик на 1 януари на входните артерии на София – по първоначални данни около 150 хиляди коли ще влязат в столицата. Движението ще бъде подпомагано от екипи на отдел „Пътна полиция“ и при необходимост те ще имат готовност да преминат към ръчно регулиране. На Владая ще бъде въведено т.нар. реверсивно движение,/за улеснение на влизащите в София ще бъдат отворени две платна/. Освен, че полицаите ще улесняват движението на моторни превозни средства, ще продължат и проверките за шофиране след употреба на алкохол и наркотични вещества, ще се контролира и движението по пътното платно и др.През празничните дни са извършени 303 проверки за пиротехнически изделия, като са открити 25 продукта, несъотвестващи с изискванията. Издадени са три заповеди за спиране на фойерверки с нарушена опаковка.", "date": "2017.12.29", "title": "За Нова година изкарват полицаи с автомати и заграждения срещу злонамерени шофьори"}
{"url": "https://offnews.bg/obshtestvo/vtoriat-den-na-protesta-za-pirin-poiska-ostavka-na-kabineta-borisov-3-672029.html", "text": "Стотици хора се събраха на протест в защита на природата на Пирин планина за втори пореден ден в София.Въпреки лошото време, недоволните тази вечер са повече, отколкото вчера. Днес протестът отново започна на Попа в столицата.Хората отново спряха движението на централното столично кръстовище. След това сред възгласи \"Искаме природа, не искаме бетон\", \"Пирин е наш\" и \"Пирин не е баница\" протестиращите се насочиха по бул. \"Левски\" към \"Орлов мост\".Скандиранията на екоактивистите \"Мафия\" и \"Оставка\" са по повод решението на правителството на Бойко Борисов  за промяна на плана на управление на природен парк \"Пирин\", с което се изразява подкрепа за строителството на втори кабинков лифт в Банско.Един от новите лозунги на множеството е \"Цеко, Бойко и Доган - в най-дълбокия зандан\" и \"Вие сте позор - оставка и затвор\".По-късно бе блокирано и движението на \"Орлов мост\". Там протестиращите пяха \"Хубава си моя горо\".", "date": "2017.12.29", "title": "Вторият ден на протеста за Пирин поиска оставка на кабинета Борисов-3 (видео)"}
{"url": "https://offnews.bg/obshtestvo/vazhno-globite-v-kat-veche-shte-se-plashtat-po-edna-smetka-671995.html", "text": "От 1 януари 2018 година плащането на глоби по наказателни постановления и по фишове (със серия, различна от серия „К“ и „Г“) за нарушения на Закона за движението по пътищата, ще се извършва само по една сметка, съобщават от МВР. Сметката се администрира от Главна дирекция „Национална полиция“. Нейното съдържание е:Банка: „Сибанк“ ЕАД – офис „Тунджа“BIC: BUIB BGSFIBAN: BG41 BUIB 9888 3122 9441 01От 31 декември 2017 г. се закриват съществуващите досега две сметки - за наказателни постановления (IBAN: BG32 BUIB 9888 3322 9441 01) и за фишове (IBAN: BG59 BUIB 9888 3322 9441 00).Глобите по електронни фишове (със серия „К“) за нарушения на Закона за движението по пътищата ще се плащат, както и  досега, по транзитна сметка на името на Фонд за безопасност на движението, администрирана от Дирекция „Планиране и управление на бюджета“ – МВР, със следното съдържание:Банка: Българска народна банкаBIC: BNBG BGSDIBAN: BG64 BNBG 9661 3100 1477 01Глобите по наказателни постановления и по електронни фишове (със серия „Г“) за нарушения на Кодекса за застраховането ще продължат да се плащат по сметка на името на Гаранционен фонд със следното съдържание:Банка: „Сибанк“ ЕАДBIC: BUIB BGSFIBAN: BG56 BUIB 9888 1092 0526 00Ако наказателното постановление, фишът или електронният фиш са издадени през предходна година и на документа е изписана различна банкова сметка, глобата се плаща по съответната актуална сметка, посочена по-горе.От МВР уточняват, че при попълването на бланката за плащане на глобата най-важните данни за наказателния документ са: серията (за фишове и електронни фишове), номерът, размерът на глобата (70% от размера на глобата се дължи само за електронен фиш, платен в 14-дневен срок от датата на получаването му), трите имена (името на фирмата) на ЗАДЪЛЖЕНОТО ЛИЦЕ по наказателния документ и неговото ЕГН (ЛНЧ, ЕИК по Булстат).Повече информация за най-често срещаните грешки при попълване на платежен документ и указания за правилното въвеждане на данни са публикувани на . Глобите може да бъдат заплатени също и чрез портала за електронни , по банков път или чрез пощенски запис.", "date": "2017.12.29", "title": "Важно: Глобите в КАТ вече ще се плащат по една сметка"}
{"url": "https://offnews.bg/sviat/vulkan-razliulia-ostrov-sumatra-s-naj-moshtnoto-si-izrigvane-za-godina-671990.html", "text": "Вулканът Синабунг на индонезийския остров Суматра избълва тази седмица пламъци и мощен стълб от нажежена пепел високо в атмосферата. Това е най-силното му изригване за годината, заяви днес представител на местните власти, цитиран от БТА.Падащата пепел и пушекът, изпълнил въздуха, създадоха неудобства за хиляди жители на околността, но опасната зона бе евакуирана и никой не пострада сериозно, посочи Сутопо Пурво Нугрохо, говорител на службата за защита от стихийни бедствия.Изригването в сряда - най-мощно за годината, ако говорим за потоците от лава и площта, покрита с пепел, унищожи посевите на стотици селски стопани, отбеляза той.Днес вулканът отново избълва стълб от нажежена пепел, който достигна 4 км височина - малко по-малко, отколкото в сряда, добави Нугрохо.Вулканът Синабунг е разположен в северната част на остров Суматра, на 60 километра от град Медан. Височината му е 2460 метра. Навлязъл в продължителен период на изригвания през 2013 г. след най-малко 400 години в покой, той е сред 129-те активни вулкани в Индонезия - архипелаг, разположен в т. нар. Тихоокеански огнен пръстен, пояс с висока сеизмична активност, напомня АФП.", "date": "2017.12.29", "title": "Вулкан разлюля остров Суматра с най-мощното си изригване за годината (видео)"}
{"url": "https://offnews.bg/112/avtobus-na-gradskia-transport-blasna-vazrastna-zhena-na-peshehodna-pat-672008.html", "text": "Автобус на градския транспорт блъсна възрастна жена на пешеходна пътека в Пловдив. Инцидентът е станал около 13.45 часа вчера на кръстовището между бул. \"Съединение\" и ул. \"Недялка Шилева\", съобщи \"Фокус\".Автобусът направил ляв завой, отнел предимството и блъснал пресичаща на пешеходна пътека 86-годишна пенсионерка.Жената е откарана в болница и се намира под лекарско наблюдение.Шофьорът на моторното превозно средство е тестван с дрегер за алкохол, резултатът е отрицателен. ", "date": "2017.12.29", "title": "Автобус на градския транспорт блъсна възрастна жена на пешеходна пътека в Пловдив"}
{"url": "https://offnews.bg/litca/izvestnite-koito-napusnaha-tozi-sviat-prez-2017-g-671718.html", "text": "През годината земния си път приключиха някои популярни личности. Едни от тях си извоюваха статута на легенди в шоубизнеса, други останаха извън светлината на прожекторите, а някои пък приживе не бяха дори сред редиците на уважаваните от обществото личности.Нека си спомним за някои от тях.Френската рок звезда  на белия дроб на 74-годишна възраст. Зад гърба си той има продадени повече от 100 млн. албума. Холидей е роден като Жан-Филип Сме на 15 юни 1945 г. в Париж.Въпреки че той не е англоговорящ, неговата популярност излиза извън пределите на Франция. Холидей има няколко роли в киното.Често бе наричан френският Елвис Пресли.Рокендрол и ритъм едн блус легендата  почина на 89-годишна възраст. Американският певец и пианист е пионер в рокендрола. Работата му вдъхновява безброй артисти, включително Елвис Пресли и \"Бийтълс\". Сред най-големите му хитове са \"Blueberry Hill\", \"Ain't That A Shame\" и \"I'm Walking To New Orleans\".Кариерата на Домино продължава пет десетилетия, в които продава 65 милиона копия на своите записи. Списание \"Rolling Stone\" го обявява за един от най-значимите артисти за всички времена, класирайки го под номер 25 в своята класация.Той е най-продаваният афроамерикански изпълнител в САЩ през 50-те и началото на 60-те години на миналия век.Музикантът Том Пети  от масивен инфаркт.Пети беше открит припаднал в дома си в Малибу. Той е откаран в спешното отделение на болница в Санта Моника, където е поставен на апаратура за изкуствено дишане. По-късно обаче апаратурата била изключена, след като лекарите установили, че няма признаци на мозъчна активност.Пети доби популярност с групата Tom Petty and the Heartbreakers и супергрупата Traveling Wilburys, основана в края на 80-те години.Том Пети е трикратен носител на награда \"Грами\".Сред най-големите му хитове са I Won’t Back Down, Free Fallin, Runnin’ Down a Dream и American Girl.Ръководителят на секта с култ към убийства  почина на 83-годишна възраст на 19 ноември след близо 40 години зад решетките. Малко преди да почине той беше прехвърлен от затвора в американския щат Калифорния в болница заради значително влошаване на здравето му.Той излежаваше доживотна присъда в щатския затвор Коркоран за поръчителство на убийството на девет души.Чарлз Менсън е сред най-прочутите престъпници на 20 век. През лятото на 1969 г. той и трима негови съучастници, част от комуната му \"Семейството\", убиват зверски седем души. Сред жертвите е съпругата на режисьора Роман Полански, актрисата Шарън Тейт, която е бременна в деветия месец.Въпреки че Менсън не е непосредственият извършител на убийствата, той е признат за виновен в организирането им и осъден на смърт. През 1972 година, след като Калифорния въвежда мораториум върху смъртното наказание, присъдата му е заменена с доживотен затвор.Един от основателите на AC/DC и основна фигура в световната рокендрол история Малълм Йънг почина на 18 ноември на 64-годишна възраст. Йънг имаше здравословни проблеми от няколко години, като през 2014 г. той спря с музиката и започна активно лечение.Здравословни неволи покосиха групата отново през 2016 г., когато вокалистът Брайън Джонсън разказа, че има сериозни проблеми със слуха и трудно ще продължи да излиза на сцената.Хю ХефнърОснователят на легендарното списание Playboy  почина на 27 септември на 91-годишна възраст. Списание Playboy е основано преди повече от 60 години. Хефнър започва Playboy в кухнята в дома си през 1953 г. Първата двойна страница е била с Мерилин Монро.То става най-продаваното мъжко списание по света. Пикът му е 7 млн. копия, продадени за един месец.„Голото“ списание превръща Хефнър в мултимилионер. Той създава бизнес империя, която включва казина и нощни клубове.Обличащият се в копринена пижама магнат стана известен с хедонизма си и със сватбите си с модели на Playboy.Твърдеше, че е спал с повече от 1000 жени и признаваше, че използва виагра, за да поддържа либидото си.През 2012 г., на 86 г., той се ожени за третата си съпруга – Кристъл Харис, която е с 60 г. по-млада от него.Сам ШепърдАмериканският писател, актьор и режисьор  почина на 73-годишна възраст на 27 юли в дома си в Кентъки. Той е роден на 5 ноември 1943 година във Форт Шеридан край Чикаго в селско семейство. През 60-те години започва да се занимава с театър в Ню Йорк.Носител е на награда \"Пулицър\" за пиесата си \"Погребаното дете\", а през 1983 г. е номиниран за \"Оскар\".Първата му главна роля е в \"Дните на небето\" на Терънс Малик през 1978 г., в която той участва заедно с Ричард Гиър.Последната роля на Шепърд бе в психотрилъра \"Never here\", чиято премиера бе миналия месец.Честър БенингтънВокалистът на Linkin Park  почина на 20 юли, след като посегна на живота си. Той се е обеси в дома си в имението Палаос Вердес в Лос Анжелис.Певецът се бори дълго със зависимости от алкохол и наркотици. В миналото е говорил за самоубийство в контекста на трудното детство, което е имал.Бенингтън има 6 деца от два брака.Честър Бенингтън беше много близък с фронтмена на Soundgarden , който се самоуби през май. Бенингтън се самоуби в деня, в който Корнел щеше да навърши 53 години.Основаната през 1996 г. Linkin Park е продала повече от 70 млн. албума по света и има две награди Grammy.Крис КорнелФронтменът на Audioslave и Soundgarden  почина на 18 май 52-годишна възраст. Изпълнителят на един от най-запомнящите се хитове на 90-те години - Black Hole Sun, се обеси в банята на хотелската си стая, часове след като Soundgarden изнесе концерт в Детройт.Мениджърът на Корнел Брайън Бъмбери заяви, че смъртта на певеца е \"ненадейна и неочаквана\", а семейството на музиканта е в шок. Крис Корнел  през 2016 г. Той изнесе фантастичен концерт в Античния театър в Пловдив на 10 май 2016-та и зарадва феновете си у нас с най-доброто и най-обичаното от неговото творчество.Мариам МирзаханиЕдинствената жена в света носителка на най-високата математическа награда  от рак на 40-годишна възраст на 15 юли. Родената в Иран Мариам Мирзахани е била удостоена с Медала на Фийлдс - смятан за математически еквивалент на Нобеловата награда - през 2014 г. и е единствената жена в 80-годишната история на наградата на името на канадския математик Джон Чарлз Фийлдс (1863-1932).Мирзахани, която е професор в Станфорд от 2008 г., е обяснила кривите повърхнини, използвайки \"теоретичната математика, която изглежда като чужд език за хората извън математиката: модули на риманови повърхности, теория на Тайхмюлер, хиперболична геометрия, ергодична теория и симплектична геометрия\". Мирзахани проявява заложбите си като ученичка в Иран. Тя става първата иранка, спечелила международна математическа олимпиада, след което продължава образованието си в САЩ. Медалът на Фийлдс (с парична равностойност 15 хиляди канадски долара) се връчва на учени под 40-годишна възраст през четири години по време на Международния математически конгрес.Хелмут КолБившият германски канцлер  на 16 юни на 87-годишна възраст. Наричан \"главен архитект на обединението на Западна и Източна Германия\", Кол има ключова роля в обединението на Германия след падането на Берлинската стена.От 19 май 1969 г. Кол е министър председател, а през 1971 г. се кандидатира за канцлер, но не е избран. От 1966 до 1973 г. е член на федералния съвет на партията. Едва през 1982 г. става канцлер на Западна Германия – от 1 октомври 1982 до 27 октомври 1998, с което става най-дълго управлявалият германски канцлер след Ото фон Бисмарк.Заедно с френския президент Франсоа Митеран са движещи сили за създаването на един от основополагащите документи на ЕС - Маастрихстския договор.От 2008 г. насам Хелмут Кол беше прикован за инвалиден стол след падане.Бившите президенти на САЩ Джордж Буш баща и Бил Клинтън го определят като \"най-големият европейски лидер от втората половина на 20-и век\".Збигнев БжежинскиВидният американски политолог и съветник за национална сигурност на президента Джими Картът  на 89-годишна възраст.Збигнев Бжежински спомогна за събарянето на икономическите бариери между Съветския съюз, Китай и Запада и помогна на президента Картър за сближаването между лидерите на Египет и Израел Ануар Садат и Менахем Бегин, довело до споразуменията от Кемп Дейвид.Той е известен и със своята неотстъпчива политика спрямо СССР.Управлението на Картър беше белязано още от кризата със заложниците в Иран, която стана символ на провала на неговата администрация.През последните години Бжежински участваше в усилията за приобщаване на бившите съветски републики към НАТО.Роджър МурАктьорът, който известен с ролята си на Джеймс Бонд в 7 филма от поредицата,  на 23 май.Сър Роджър Мур е носител на награди \"Сатурн\", \"Златен глобус\" и \"Златна камера\", а през 2007 г. получава звезда на Холивудската алея на славата.Изиграл е прословутия Агент 007 във филмите: \"Живей, а другите да умрат\", \"Мъжът със златния пистолет\", \"Муунрейкър\", \"Октопуси\", \"Изглед към долината на смъртта\", \"Само за твоите очи\" и \"Шпионинът, който ме обичаше\". Той е третият актьор, изиграл Джеймс Бонд. Чък БериНа 18 март светът се прости с легендата на рокендрола Чък Бери, който почина .Кариерата на Чък Бери продължи седем десетилетия.Сред най-известните му хитове са Johnny B. Goode, Roll Over Beethoven и Sweet Little Sixteen. Той ще бъде запомнен и с характерната си \"патешка\" походка на сцената.През 1959 г. Чък Бери е арестуван по обвинение, че е прекарал през щатска граница непълнолетно момиче с неморална цел. Става дума за дума за 14-годишната сервитьорка Джанис Ескаланте, която трябвало да работи в нощния клуб на Чък Бери. Ескаланте също е арестувана и е обвинена в проституция.Чък Бери е осъден на пет години затвор, но след обжалване присъдата като расистки мотивирана, делото е обявено за опорочено. В новия процес музикантът обаче отново е осъден на затвор, където прекарва година и половина.През тази година година Чък Бери трябваше да пусне и нов албум, наречен просто „Чък“ – първият му от 1979 г. насам.През 1984 г. той получи награда \"Грами\" за цялостно творчество и бе сред първите, приети в Залата на славата на рокендрола през 1986 г.Аарън ЕрнандесНа 19 април бивша звезда от NFL  в затвора в Масачузетс. Футболистът се обесил с чаршаф.27-годишният Аарън беше обвинен отново в двойно убийство.Ернандес излежаваше присъда за убийството на Один Лойд. Също така е подсъдим за убийствата на Даниел де Абро и Сафиро Фуртадо в бостънски нощен клуб, но оправдан.През 2012 година Аарън играеше за настоящия шампион Ню Инглънд Пейтриътс. Той беше един от най-високоплатените играчи с 8 милиона долара на сезон. Ал ЖироИзвестният джаз музикант Алуин (Ал) Лопес Жиро,  в Лос Анджелис на 76-годишна възраст.Професионално се занимава с джаз музика от 1968 г. Отличава се с голяма гама от разнообразно и оригинално звучене, както и с отвореността си към различни стилове (соул, ритъм енд блус, поп и други).Жиро е единственият изпълнител, печелил \"Грами\" в джаз, поп и арендби категории. Сред хитовете му са песните: We're in This Love Together, After All, Boogie Down, Never Givin' Up, както и основната тема в сериала „Съдружници по неволя\" от '80-те години.Пит КайзерКрилото на Аякс от 70-те години . Той е капитан на великия тим от Амстердам, смятан от мнозина за най-великия отбор в света за всички времена.Пит е един от моторите на Аякс, който печели три пъти подред Купата на Европейските шампиони от 1971-а до 1973-а година.Той почина от рак на белите дробове. В кариерата си той има отбелязани 189 гола в 490 мача.Цветан ТодоровНа 7 февруари на 77-годишна възраст  историкът, философ, лингвист, историк на философската мисъл и културолог Цветан Тодоров.Цветан Тодоров прекарва първите 23 години от живота си в България, а след това се установява трайно във Франция. В интервю за български вестник през 2008 г. се самоопределя като българин и французин. Цветан Тодоров е известен на първо място като литературен критик и теоретик, неговите философски рефлексии за самоопределянето са от голямо значение за антропологията и социологията. Въпросът за собствената и чуждата културна идентичност е една от важните теми в дебатите на съвременната антропология.Книгите на Цветан Тодоров, писани на френски, се превеждат в България след 1984 г.", "date": "2017.12.29", "title": "Известните, които напуснаха този свят през 2017 г."}
{"url": "https://offnews.bg/zimni/radost-za-rusia-v-biatlona-671979.html", "text": "Руските биатлонисти Екатерина Юрлова-Перхт и Алексей Волков донесоха радост за страната си, като станаха победители в Коледното състезание, което се проведе на стадиона на футболния Шалке 04 \"Фелтинс Арена\".Руснаците спечелиха състезанието в масовия старт и преследването като дадоха резултат 33 минути, 21,4 секунди, допускайки на осем огневи рубежа само един извън целта.Второто място заеха чехите Ева Пускарчикова и Ондржей Моравец, които изостанаха на 24 секунди и допуснаха две грешки. Трети се наредиха австрийците Лиза Тереза Хаузер и Юлиан Еберхард, които приключиха на 43,5 секунди и 9 неточности в стрелбата.Състезанието има комерсиален и развлекателен характер, а от 2002-а година се провежда на на стадиона в миньорския град. Руска двойка го печели за първи път от 2012-а година насам, като тогава отново Юрлова е била част от тандема, но с Антон Шипулин.", "date": "2017.12.29", "title": "Радост за Русия в биатлона"}
{"url": "https://offnews.bg/tehnologii/apple-se-izvini-za-bavnite-stari-modeli-na-iphone-671981.html", "text": "Компанията Apple се извини на клиентите си след критиките, че умишлено прави така, че по-старите модели iPhone да работят по-бавно.Като компенсация към потребителите компанията обеща да заменя по-евтино старите батерии на емблематичния си телефон, а през 2018-а да пусне софтуер, който да наблюдава стареенето на батерията.Според някои потребители IT гигантът отдавна умишлено \"забавя\" старите модели смартфони, за да насърчи хората да купуват по-нови. Apple от своя страна призна, че действително забавя старите телефони, но с мотива, че така удължава живота им.В съобщение на уебсайта си компанията обяви, че смяната на батерия на излезли от гаранция телефони ще струва само 29 вместо досегашните 79 долара за всички потребители, ползващи iPhone 6 или по-нови модели.", "date": "2017.12.29", "title": "Apple се извини за бавните стари модели на iPhone"}
{"url": "https://offnews.bg/politika/ekoministarat-kam-protestirashtite-hoteli-v-bansko-niama-da-se-stroia-671978.html", "text": "В рамките на парка всякакво строителство е забранено и никога не е било разрешавано. Тези, които протестират срещу строителството на хотели в Банско, може спокойно да се приберат вкъщи и да празнуват.Така министърът на околната среда и водите  коментира протестите на екоактивисти срещу  от сряда, с което се дава зелена светлина за строителството на втори кабинков лифт в курортния град Банско.В интервю за Нова тв министърът каза, че взетото в навечерието на Нова година решение на правителството, не разрешава строителството на обекти, различни от спортните. По думите му, ако има заявено инвестиционно намерение за строителството на втора кабинка, проектът трябва да бъде оценен в \"спешен порядък\" според екозаконодателството. Димов обясни, че единствено настоящият концесионер би имал предимство при подобно развитие на нещата, тъй като той реално се явява собственик на концесията и други участници би били в неизгодна позиция.В същото време министърът обясни, че не е имал разговори с концесионера и не знае дали той има намерение да строи втори лифт. От новините по телевизията разбрал, че такива намерения били заявени след взетото решение от правителството.Димов обясни, че втори кабинков лифт означава по-голям \"туристопоток\", но това щяло да проличи след години, когато бъде направен анализ. Той даде пример с Чехия, която имала няколко пъти повече лифтове и писти. По думите му, ако в проекта бъде заявено изграждането на нови писти, това ще бъде подробно анализирано според законодателството и ще бъдат направени съответните екооценки.Той опроверга твърденията на природозащитниците, че 48% от територията на парка е застроена, тъй като Банско представлява едва 2 процента от Пирин.  Министърът поясни, че в решението на правителството от четвъртък не се говори за строителство и сечи на гори. По думите му строителството на втори лифт е стимулиране за развитие на екотранспорта и спорта сред децата. Той поясни, че протестите са елемент от демокрацията и каза, че поставяните искания от зелените след това се преобразяват в платформи, когато те се явяват на избори. Димов все пак заяви, че не смята, че протестите са стимулирани от вън.", "date": "2017.12.29", "title": "Екоминистърът към протестиращите: Хотели в Банско няма да се строят, може да се приберете вкъщи"}
{"url": "https://offnews.bg/sviat/ataka-v-tcarkva-v-kajro-vze-9-zhertvi-672004.html", "text": "Въоръжени мъже атакуваха църква в южно предградие на Кайро. Полицаи забелязали, че двама мъже до църквата се държат подозрително. Те приближили мъжете, които започнали да стрелят. Един от нападателите е бил ликвидиран. Той е носел жилетка с експлозиви, която е била обезвредена. Вторият нападател е избягал, съобщи Би Би Си. Предполага се, че двамата са планирали по-голяма атака.Загинали са 9 души. Трима от загиналите са полицаи. Тази година бяха извършени много атентати срещу египетските християни, коптите, припомня Франс прес, цитирана от БТА. Отговорност за повечето от тях пое \"Ислямска държава\".Близо 10 процента от 100-те милиона жители на предимно мюсюлмански Египет са християни.", "date": "2017.12.29", "title": "Атака в църква в Кайро взе 9 жертви"}
{"url": "https://offnews.bg/obshtestvo/ombudsmanat-shte-pomaga-na-detcata-s-edin-roditel-671980.html", "text": "Омбудсманът Мая Манолова започва кампания за закрила на правата на децата, останали с един родител.Поводът за това е писмо до Дядо Коледа на вдовица, която е майка на три деца, съобщава БНР. Златина Хаджипанайотова се обръща към омбудсмана с молба да бъдат подкрепени усилията за осигуряване на постоянна персонална помощ за деца, останали с един родител.Днес ще се състои среща с представители на Министерство на труда и социалната политика, Агенцията за социално подпомагане, Националния осигурителен институт и други институции, както и неправителствени организации.Ние ще обсъдим не просто необходимостта от промени в получаването на наследствени пенсии за деца, които са сираци, но изобщо как се защитават в България правата на децата, чиито един родител е починал и се отглеждат само от другия, заяви Манолова в интервю за БНР.", "date": "2017.12.29", "title": "Омбудсманът ще помага на децата с един родител"}
{"url": "https://offnews.bg/obshtestvo/vanshno-podhlaznalo-kandidaturata-na-balgaria-za-ema-671982.html", "text": "Министерството на външните работи (МВнР) е в основата на българския провал при кандидатурата на България за домакин на Европейската агенция по лекарствата (ЕМА).Това стана ясно от думите на бившия зам.-министър на здравеопазването Николай Ненков. Пред \"Дарик\" той обясни, че с тази дейност, която по същество е международна, била прехвърлена на Министерството на здравеопазването. Въпреки направените усилия за представяне на българската кандидатура обаче, по-късно от МВнР излезли с официална позиция, че страната ни подкрепя Италия.Постигнахме някакви предварителни споразумения. Германия щеше да ни даде две точки. Изведнъж се изпъна премиерът Борисов и каза, че ще подкрепим Италия. Ама евентуално, ако Италия щяла за някаква агенция да ни подкрепи друг ден. После изведнъж се изпъна Външно и написа нота. Нота! Никоя държава не го е правила - че ще подкрепим Италия. И всичките усилия, които положих аз в частност, и екипът, който беше ангажиран в МЗ, отидоха на кино. Никой не попита от Външно Министерството на здравеопазването: \"Вие докъде стигнахте?\", коментира Ненков.По думите му:На 4 октомври тази година кандидатурата на София за град домакин на ЕМА беше оценена катастрофално най-ниско сред всички 19 кандидатури. Според изготвения доклад София отговаря на един-единствен критерий от общо 30. Някои от констатираните пропуски са напълно субективни, дори абсурдни - като например, че служителите няма да могат да ползват безжичен интернет тук.Според доклада София отговаря единствено на критерия, че може да предложи офиси за преместването на институцията.Най-добре бяха оценени кандидатурите на Барселона, Брюксел, Братислава и Копенхаген.До момента агенцията се помещаваше в Лондон, но заради Брекзит тя трябваше да намери нова локация. На 20 ноември Съветът на ЕС определи Амстердам за следващото седалище на агенцията. ", "date": "2017.12.29", "title": "Външно 'подхлъзнало' кандидатурата на България за ЕМА"}
{"url": "https://offnews.bg/obshtestvo/prognoza-za-vremeto-dazhdovno-s-temperaturi-do-14-gradusa-671976.html", "text": "Между 9° и 14° ще бъдат максималните температури в петък. Очакваната температура в София ще бъде около 9°.Днес ще има значителна облачност с превалявания от дъжд, на повече места в източната половина на страната. Над Западна България ще има временни разкъсвания и намаления на облачността. Югозападният вятър ще отслабне, по-късно през деня ще се ориентира от северозапад и с него ще прониква студен въздух. Максимални температури между 9° и 14°, в София около 9°. Атмосферното налягане е значително по-ниско от средното за месеца и през деня ще се повишава.Над Черноморието ще е облачно и дъждовно. Вятърът ще отслабне до умерен от юг-югозапад. Максималните температури ще са 12°-14°. Температурата на морската вода е 9°-10°. Вълнението на морето ще бъде 2-4 бала.В планините ще е облачно, с валежи от сняг. Вятърът ще отслабне до умерен от запад-югозапад. Максималната температура на височина 1200 метра ще е около 2°, на 2000 метра около минус 4°", "date": "2017.12.29", "title": "Прогноза за времето: Дъждовно с температури до 14 градуса"}
{"url": "https://offnews.bg/obshtestvo/12-dushi-zaginaha-pri-pozhar-v-niu-jork-671975.html", "text": "12 души загинаха при пожар в жилищен блок в нюйоркския квартал Бронкс. Това обяви на пресконференция кметът на града Бил де Блазио.Пожарът избухнал на третия етаж на пететажната тухлена сграда близо до нюйоркския зоопарк към 19.00 часа местно време, съобщава БНТ. В потушаването му участвали над 170 пожарникари.Сред жертвите има дете на една година. Най-малко 15 души са ранени, четирима от които са в тежко състояние.", "date": "2017.12.29", "title": "12 души загинаха при пожар в Ню Йорк"}
{"url": "https://offnews.bg/obshtestvo/ochakva-se-zasilen-trafik-spirat-kamionite-sled-16-ch-671987.html", "text": "Засилен трафик се очаква днес следобед, в последния работен ден за 2017-а година.За да се облекчи обстановката по пътищата, АПИ ограничава движението на камиони над 12 тона между 16 и 20 часа на 29 декември, петък. Забраната важи за магистралите и най-натоварените пътища.От агенцията напомнят на шофьорите да тръгват на път с автомобили подготвени за зимни условия, да карат внимателно и със съобразена скорост, да не предприемат резки маневри и да спазват въведените ограничения, пътната сигнализация и указанията на „Пътна полиция“.", "date": "2017.12.29", "title": "Очаква се засилен трафик, спират камионите след 16 ч"}
{"url": "https://offnews.bg/sviat/v-berlin-izdirvat-chetirima-zatvornitci-izbiagali-prez-dupka-v-stenat-671984.html", "text": "Берлинската полиция издирва четирима затворници, избягали от затвора през дупка в стената. Бягството от затвора \"Пльоцензе\" станало като на кино. Мъжете избягали през бетонна стена и после преодолели ограда с бодлива тел, каза Михаел Райс, говорител на областните правосъдни власти, цитиран от БТА.По-рано през деня затворниците се били явили на работа в работилница в затвора, както обикновено, посочиха властите.Засега остават неясни няколко обстоятелства около бягството, включително дали затворниците са имали съучастници, които да са им помогнали, какви помощни средства са използвали и как са останали незабелязани от надзирателите.Властите отбелязаха, че външната страна на оградата с бодлива тел е непокътната.Камера е записала как четиримата изскачат от дупка в стената. Бегълците са на възраст между 25 и 38 години, като присъдата на един от тях е трябвало да изтече през март 2018 г., обяснява БНТ.По официални данни в затвора, който се намира северозападно от центъра на града, има 362 затворници.Комплексът датира от времето на нацизма, когато бил построен затвор за около 3000 затворници, сред които били и замесените в неуспелия опит за покушение срещу Хитлер от 20 юли 1944 г.", "date": "2017.12.29", "title": "В Берлин издирват четирима затворници, избягали през дупка в стената"}
{"url": "https://offnews.bg/litca/5-zlovredni-mita-za-charlz-mensan-670631.html", "text": "Чарлз Менсън, който почина на 19 ноември тази година, е един от най-известните престъпници в света. В края на 60-те години на 20-ти век той е лидер на култа „Семейството на Менсън“, в който вербува самотни и наивни млади хора. Взима ги под крилото си като членове на неговото „семейство“ и ги превръща много от тях в убийци. Неговите последователи (повечето от които жени) извършват серия от жестоки убийства в района на Лос Анджелис през 1969 г. През 1971 г. Менсън е обвинен за подбудителството на убийствата на 9 души, сред които е и съпругата на популярния режисьор Роман Полански. Менсън е вярвал, че така може да предизвика расова война, мислейки си, че обществото ще обвини цветнокожите за ритуалните убийства. След неговата присъда образът му се комерсиализира. Много музиканти правят кавъри на негови песни. Песни на Менсън, точно такива, каквито са, са записвани от Guns N’ Roses, Мерилин Менсън, GG Алън и от други. Името на популярната рок банда Мерилин Менсън е съставено от неговото фамилно име и първото на актрисата Мерилин Монро. Образът му излиза на кориците на популярни списания, а заглавията му някак дори го героизират. Тази комерсиализация на неговия образ води до възникването на митове за личността на Менсън, някои от които доказано не са верни. Но те се възродиха и се представяха като истина в много медии непосредствено след неговата смърт.Мит 1: Чарлз Менсън не е бил лудЕдин от митовете е, че Чарлз Менсън не е бил луд човек, а дори напротив – бил е „напълно с всичкия си“. Авторът на най-продаваната биография на Менсън твърди, че „той е бил ужасен човек и най-страшното нещо за него е, че той никога не е бил луд“. Той казва още, че „Чарлз Менсън винаги е знаел какво прави”. Вероятно този мит помага за комерсиализирането на образа. Но истината е друга. Менсън е бил диагностициран с шизофрения и параноидно разстройство. Поради антисоциалното му поведение и нестабилно му умствено състояние му е отказано изслушване в съда за 12-и път през 2012 г. Тогава той е на 77 години и е ясно, че шансът му да бъде освободен от затвора, докато все още жив, е минимален.По препоръка на психиатър, още при първото му вкарване зад решетките в началото на 50-те години, той е преместен в специален затвор, като там е бил признат за „опасен“, „агресивен“ и „антисоциален“. Тогава той е осъден за кражби и въоръжени обири.Мит 2: Чарлз Менсън е имал нормален живот преди да създаде „семейството“Образът на Менсън се героизира дотам, че тъмното му минало е малко известно. Истината е, че през целия си живот се е занимавал с грабежи, обири и сводничество. Крадял е коли, обирал е магазини за хранителни стоки и дори казино още на 13-годишна възраст.При едно от бягствата си от училище за проблемни младежи в Индиана Менсън краде кола и обира десетки бензиностанции по пътя си към Калифорния.Влиза за първи път в затвора още преди да е навършил 18-годишна възраст. Втората си присъда получава през 1959 г., когато се опитва да осребри откраднат чек. По същото време той е сводник на 16-годишно момиче. В тези институции и затвори той е тормозен и се научава да тормози.Мит 3: Чарлз Менсън е бил с много високо IQСред често разпространяваните митове е този, че Чарлз Менсън е бил с особено висок коефициент на интелигентност. Според IQ тест, проведен му в затвора на 16-годишна възраст, неговият коефициент на интелигентност е 109, т.е. малко над средния. Пет години по-късно, когато е на 21 години, IQ-то му е вече 121. Вторият резултат се смята за „нормално висок“. Тоест, макар и коефициентът на интелигентност на Менсън да е над средния, в никакъв случай той не може да бъде определен като високо интелигентен.Мит 4: Доживотната му присъда е несправедливаСред популярните митове за Менсън е, че е осъден несправедливо, тъй като не е участвал пряко в нито едно от 9-те извършени от „семейството“ му убийства. Но макар и наистина да не е доказано прякото му участие в тежките престъпления, тъкмо Менсън е техният реален организатор и подбудител.След излежаването на втората си присъда Менсън се чувства отхвърлен от обществото и иска да се почувства победител. Опитва се да стори това, асоциирайки се с „превъзходството на бялата раса“. Менсън вярва, че трябва да предизвика расова война, която трябва да започне през лятото на 1969 г.През 60-те години Менсън формира култа, отговорен за 9-те убийства в Лос Анджелис. Вербува към „семейството“ си самотни и податливи на манипулациите му тийнейджъри, предимно момичета.Култът на Менсън не е свързан само с 9-те убийства, които инспирира с идеята, че чрез тях ще може да предизвика възникването на расова война. Членове на „Семейството на Менсън“ са отговорни за най-различни престъпления, физически нападения, грабежи и дори за опит за убийство на американския президент Джералд Форд в Сакраменто, Калифорния, през 1975 г. Мит 5: Чарлз Менсън е имал трудно детствоСамият Менсън често спекулира, твърдейки, че е имал трудно детство. Но той често е хващан в лъжа, преувеличавайки някои факти. Твърди, че майка му е била проститутка, но хора, които са я познавали, отричат това. Негова сестра казва, че откакто помни Менсън, той винаги е спекулирал и лъжел всички. Често си е съчинявал истории, с които е манипулирал околните.  „Менсън е много добър в манипулирането на медиите и обществото“, твърди авторът на неговата биография. Но в същото време той е много търсен от медиите, като 10 години след влизането му в затвора с доживотна присъда той вече е дал 4 интервюта. ***След смъртта му на 19 ноември 2017 г. митовете за Менсън отново предизвикаха широко медийно отразяване по целия свят. Дали обаче възраждането на тези митове не е зловредно, още повече предвид факта, че и без това многократно е бил героизиран?", "date": "2017.12.29", "title": "5 зловредни мита за Чарлз Менсън"}
{"url": "https://offnews.bg/obshtestvo/ombudsmanat-iska-da-oblekchi-usloviata-za-pensii-na-detca-s-pochinal-r-671996.html", "text": "Омбудсманът Мая Манолова даде началото на кампания за закрила на правата на децата с починал родител.Инициативата е подкрепена от неправителствени организации и родители. По думите на обществения защитник има десетки случаи на български родители и деца лишени от подкрепа от българската държава, защото починалият родител няма изискуемия осигурителен стаж от 3 или 5 години и заради това не могат да получат наследствена пенсия. Тя обясни, че те не могат да получат и персонална пенсия, защото живият родител получава доход над гарантирания минимален доход.Кампанията ще продължи с национална кръгла маса, а след това проблемът ще бъде представен в социалната комисия и комисията за младежта и спорта в парламента. \"Надявам се със съвместни усилия да изработим промени в закона, които да са икономически и финансово добре обосновани\", каза Манолова. Ще се изпратят предложения до МС за промени в наредбата за стипендиите и тази за пенсиите и осигурителния стаж.Цел на кампанията е промяна в законодателството, чрез която да отпадне изискването за осигурителен стаж на починалия родител, ако той е на възраст до 25 години. Както и намаляване на изискуемия стаж на починалия родител, ако е на по-висока възраст.Другата цел е да бъде променена наредбата за пенсиите и осигурителния стаж, като отпадне изискването за доход за едно дете да получи персонална пенсия при починал родител.Кампанията ще постави и проблема за децата сираци и тези с увреждания, които нямат завършено основно образование и заради това не могат да получават стипендия.", "date": "2017.12.29", "title": "Омбудсманът иска да облекчи условията за пенсии на деца с починал родител"}
{"url": "https://offnews.bg/sviat/padat-vizovite-ogranichenia-mezhdu-turtcia-i-sasht-671977.html", "text": "Американското посолство в Анкара премахна всички визови ограничения за Турция.Това става близо три месеца, след като Вашингтон спря издаването на неимиграционни визи за турски граждани, припомня БНТ.Американското посолство в Анкара обяви на 8 октомври, че временно спира всички визови услуги, а Анкара отговори с реципрочна мярка.Скандалът между САЩ и Турция беше във връзка с ареста на служител в американското консулство в Истанбул Метин Топуз.В съобщение на американското посолство се посочва, че от октомври досега турското правителство се е придържало към уверенията, които даде на САЩ, че няма да бъдат разследвани, задържани или арестувани други местни служители на американските дипломатически мисии в Турция във връзка с изпълнението на служебните им задължения, посочва в. \"Хюриет дейли нюз\".\"Въз основа на придържането към тези уверения Държавният департамент е уверен, че състоянието на сигурността се е подобрило достатъчно, за да позволи пълно възобновяване на визовите услуги в Турция. Ние продължаваме да имаме сериозни безпокойства във връзка със съществуващите обвинения срещу местни служители на нашата мисия в Турция. Също така сме обезпокоени заради случаите на арестувани в рамките на извънредното положение американски граждани. Американските официални представители ще продължат диалога с турските си колеги в търсене на удовлетворяващо решение по тези случаи\", се посочва в съобщението.", "date": "2017.12.29", "title": "Падат визовите ограничения между Турция и САЩ"}
{"url": "https://offnews.bg/nashite-avtori/iz-delnitcite-na-edin-lud-april-iuni-2017-g-671985.html", "text": "11 април\"Щастието не е само в конфитюра, но и в неговата консумация.\"Пеевски продал на British American Tobacco (ВАТ) цигарените марки на \"Булгартабак\" - \"Виктори\", \" Ева\", GD за 100 млн. евро. И с това си избива цялата инвестиция за приватизацията на БТ. Ако е приватизация де, щото повече прилича на подарък. През 2011 г. купи холдинга за 100,1 млн. евро. През 2005 г. ВАТ даваше 250 млн. евро само за фабриките в София, Благоевград, Пловдив и Стара Загора. Но от ДПС си бяха нарекли табака на тях си и се обявиха против и сделката. И, както се вижда, не са се минали.Борисов ни омагьосваше, че не е важно колко са парите, а ангажиментите на бъдещия собственик да пази работните места и да гарантира изкупуване на българския тютюн. И той ги опази. Е, не всичките. Лани например софийският завод за цигари беше закрит, а машините му преместени в Благоевград. А от АП любезно окачествиха закриването на завода като преместване на производството.Но това не доказва, че и Борисов има дялове в Булгартабак. По никакъв начин не го доказва.Как се не налапаха тия бе! Ебати алчните копелета!Обаче знаете ли какво си мисля. Пеевски ще се поправи. Подобно на Сидеров. Какво каза Цветанов? „Детето го е променило.“ И Пеевски чакал дете. От певицата Цветелина Янева. Тя досега живеела в Дубай, в тамошната резиденция на Пеефски. Един приятел във Фейсбук твърди, че вече и името били избрали. Младенецът щял да се казва Койчо, на татко си.„Фрогнюз“ твърди, че Пеефски и Борисов купували Нова тв. Чрез подставени фирми и лица, естествено. Сделката била за около 100 млн. евро. Точно колкото ще се освободят от продажбата на марките на БТ.Това е слух, разбира се. Не вярвайте на слуховете, но ги помнете. Те понякога, а у нас даже и по-често, порастват до истини…Предстояла сделка и за Би Ти Ви. Говори се, че я купували същите хора за 150 млн. евро.И тогава Борисов-Пеевски ще направят голям шлем! Това ще бъде формалният край на свободата на словото у нас. Реалният отдавна настъпи.При това положение няма друго положение, освен Борисов да подобри рекорда на Тато. 35 години не са чак толкова много, когато държиш всички медии и особено телевизиите. И тогава ние, дращещите из периферията, няма да бъдем нищо повече от „досадна муха на пикника им“. Говори се, че Пеефски проучвал въпроса да закупи Фейсбук. Пък някои твърдят, че интернет искал да купи… Не знам дали е възможно.13 априлРусенската полиция съобщава, че телефонните измами по време на Великден щели да намалеят, тъй като участниците в тях, предимно от Ветово, били силно набожни християни. „Мошениците от общността на бургуджиите, пише БГНЕС, са евангелисти и спазват християнските традиции, макар това да изглежда в противоречие с действията им.“Наистина има противоречие. Един умен настолен приятел казва: „Само дребните грабители са безбожници. Големите са винаги набожни.“ Демек, няма противоречие Борисов да е набожен. Дори Гергов може да е набожен, без да влиза в противоречие. Но набожен циганин е малко смущаващо.17 априлВ програмката на правителството на ОП-ГЕРБ, (което за краткост наричаме ОПГ), на 21 стр. с шрифт за седем диоптъра, обилно полети с общи лафове, има скрити две важни новини. Лошата е, че няма да има промени. Добрата е, че няма да има промени. Пълна стабилност. Ако има някакво развитие, то ще е плод на природните закони.Програмката носи подписите на Бойко Борисов, Далавери Симеонов, Иван Каракачанов и Болен Лидеров. Тези хора ще определят бъдещето ни в идните години. От тази квадрига ще се получи такава синергия, че ум ще ни зайде…Д20 априлПрезидентът Радев съобщи от Хасково: „Има редица смущаващи факти около строителството на оградата с Турция. Договорите са за двуредова ограда, плащането е за двуредова, а самата ограда е едноредова...“От името на оградостроителите се обади Валери Симеонов: \"Някой подвежда президента… Мога да покажа и документи, че оградата е двуредова. Аз лично знам това, защото от самото начало се занимавам с изграждането на тази ограда…“На това, което президентът е видял с очите си, Валери можел да противопостави документи. Е, по документи оградата може наистина да е двуредова. Даже не бих се учудил, ако е и триредова.Сайтът „Гласове“ разследвал и установил, че охраната на Пеефски от НСО ни струва по 500 хил. лв. годишно. Три екипа от по 4 души охранявали телесата му по 24 часа. Към всеки екип имало по двама шофьори. Осем души пък охранявали х-л „Берлин“. Имало и двама души резерв. Общо 28 души се грижели за скъпоценния живот на Пеефски. Отделно от тях след колите на НСО се движели джиповете на частната му охрана.А ние седим на брега на Перловската река и чакаме. И какво чакаме, да ни пита човек... То по-скоро Бойко ще мине, нежели Пеефски.24 априлВесела Лечева вика: „В БСП никой не се притеснява от скелетите, които Гергов може да извади.“Бъркате, другари! На ваше място бих се притеснявал. Спомняме си, че когато Гергов се кандидатираше за лидер на БСП през 2014 г., каза и някои работи, дето… „В нашата партия има човек на най-високо ниво, който получава 40 хил. лв. на месец за консултантски услуги към КТБ.” Не на високо, а на най-високо! Демек в ръководството на партията, ако не и самият ръководител.Та безпокойте се сега, за да не се безпокоите после.26 априлБорисов ораторства отзарана в кулоарите на парламента: \"Използвам случая да поздравя и съда, и прокуратурата. Всички искахме румънски модел, това е румънски модел. Като се събудиш сутрин, да чуеш кого разследват.\"Тоя си е ебал ветъра с извинение. Толко е изобретателен, че, дето беше рекъл некой, може да продаде коледна елха на чичо Скруч.Всички искахме… Е, не бяхме баш всички. И искахме цял румънски модел, не половинка. Тая работа е като оная работа, няма до половината.28 априлНа вниманието на американските военноморски сили. Кораб с говеда плаващ под флага на Того блъсна и потопи руски военен кораб \"Лиман\" край Босфора. На борда е имало 78 руски моряци, които са спасени от турската брегова охрана. Няма информация за пострадали говеда, а товарният кораб е останал невредим и не е поискал помощ.Ракети, подводници, самолетоносачи за милиарди… И защо, когато един говедовоз е напълно достатъчен?!8 майНякой беше казал, че ако влезеш в една стая, в която разпива голяма компания, и не разбереш кой е идиотът в първите 5 мин., значи си ти. Ако по някаква случайност, уважаеми читателю-избирателю, се озовеш на заседание на новия МС, гарантирам ти, че трудно ще установиш кой е идиотът. Защото не е един, не са и двама. Хората, чието място не е там, са много. И освен това някое пакостливо джудже така е разместило столовете, че се създава впечатлението, че ресорите са раздавани с късметчетата от коледната баница.Наблюдателите отбелязват, че Пеевски е представен в кабинета с трима министри - финансовият Горанов, икономическият Караниколов и земеделецът Порожанов. Дали има и скрити лимонки, предстои да видим. Според Фрогнюз министърът на икономиката струвал цели 5 млн. и то евро на кръга #Кой. „Сумата била изплатена на политическа сила, която да номинира определен човек за важната позиция.“Номиниращата сила първоначално поискала 7 млн., но после кандисала и на 5.Източниците на Фрогнюз разкрили още, че един партиен лидер получавал огромни суми като хонорари за книги, отпечатвани в печатница на Пеефски. Тиражите били нелепо раздути и седели по складовете или отивали за претопяване. Но политикът получавал тлъсти хонорари, с които можел да оправдава луксозния си живот и банкови сметки пред данъчни…В първия момент си помислих, че намекват за Волен Сидеров. От партийните лидери само той пише книги. Но това не е възможно. Сидеров да взема пари от ДПС?! Абсурд! Та той е патриот!15 майТетка Цачева, министър на правосъдието, вика: \"В съвремието, в което живеем, реалността е навсякъде около нас.\" Чутовно! Цецерон ѝ диша праха или каквото там се носи след нея. Реалност дебне отвсякъде! И гледаше с поглед, за който нямаме определение. Ебати късмета да ни се случи точно в такова съвремие да живеем…24 майПутин ни поздрави с 24 май. Но не директно, а през Македония. Интригант. Знае къде най-много ги сърби макетата и там ги чеше.Рекъл на Георги Иванов, който му гостува в Москва: „Сегодня и в России торжественный день – Ден славянской письменности, а письменность пришла к нам как раз с македонской земли.“И това сложи началото на широка научна дискусия във Фейсбук и други културни институции относно азбуката, нейните създателите, нейната история и география. Дискусията беше издържана в силно патриотичен дух. Толкова патриотичен, че принуди дори патриотите да заемат патриотична позиция. Каракачанов рече: „Руската политика никога не е била справедлива нито към българската кауза, нито към българската история.“ А Сидеров иронизира братушките, че все пак имали известен прогрес, по-рано смятали, че азбуката е измислена от Ленин.Та не знам какво целеше Путин, но направи едно голямо добро. Никой през последните години не беше допринасял толкова много за русофилското отрезвяване на българите. Свърши работата на русофобите за десет години напред.26 майБорисов казал, че ще купим изтребители, ама друг път. Първо ще купим танкове и ще развиваме сухопътните войски. \"Самолетът не е най-важното в една армия. Сухопътните сили са най-важното.“ По-издържано във философски смисъл съждение Борисов не е изказвал отдавна. Ако имах малко повече време бих могъл да докажа, че то е ярък израз на философията на модерното социално движение, наречено дауншифтинг, напред към назад. Светът е тръгнал пеша и пеша ще пристигне, помнете ми думата. Не помня Илф ли, Петров ли, беше казал: „Пешеходците представляват по-голямата част от човечеството. Нещо повече - най-добрата негова част. Пешеходците са създали света.“Радев обвини Борисов, че не мисли стратегически. Което не е новина. Добре известно е, че стратегическото мислене не е силната страна на Борисов. Някой смятат, че и мисленето изобщо…Наскоро една позната ми каза, че Сун-Дзъ бил казал в „Изкуството на войната“, че тактиката без стратегия не е нищо друго освен шума преди поражението. Някои жени знаят за войната повече от мъжете. Външният министър Захариева обясни компетентно, че всяка държава развива този род войски, в който е силна. Ние традиционно сме били силни в инфантерията. Много интересно. Външната ни министърка има вид като да е ходила войник, в гренадирските части, а Каракачанов няма такъв вид.29 майБорисов спечелил турнира за известни личности \"Асикс Мастърс\". Играл срещу зам.-председателя на ПГ на ГЕРБ Красимир Велчев и кмета на Банкя Рангел Марков. Отнесъл ги като пенсионер типов хляб… И вдигнал купата за четвърти пореден път. Лишени от спортен ентусиазъм злобари разказват една срамна случка от преди години, когато Борисов игра срещу Борис Бекер и Маги Малеева. Сговорили се, че ще го щадят, той ще поведе и ще се направи, че го чакат на друго място и срещата ще свърши без победител. Борисов повел, но вместо да си тръгне, решил, че тия са пълни ливади и лесно ще ги победи. Но не станало така, а станало точно обратното. За нула време Бекер и Малееева му напълнили шортите… Той се ядосал, хвърлил ракетата и напуснал без да си вземе довиждане. Та Бекер после питал дали е нормален и дали наистина си е мислел, че може да победи световен шампион… Такива работи.Ей, моля ви, ако някой знае, да ми съобщи кой му тури името Бойко Наддал. Искам да го почерпя една бира. Голяма находка. Хем намеква за големите умения на премиера в тениса чрез асоциацията с Рафаел Надал, хем и не прикрива факта, че Борисов е наддал едно 20-30 кг. откакто е на власт. Което го нарежда ако не сред най-добрите в тениса, поне сред най-дебелите.31 майГоворителят на гл. прокурор Арнаудова съобщи, че на шестима души от “Агромах” са повдигнати обвинения за участие в група за данъчни престъпления за над 14 млн. лв. Сред тях е и Методи Бачев, който лани на кукерския събор в с. Черноочене се изцепи по микрофона, че кметът на Симитли бил содомизирал Бойко Борисов. В момента и шестимата се укриват в болница „Софиямед“.До тук просташката шега на Бачев му излезе няколко милиона лева, но вероятно ще потърка и наровете.1 юниВелизар Енчев твърди, че Сидеров бил в Москва. Отседнал бил в тузарския „Риц Карлтън“. Официалната причина била участие в международен форум, организиран от партията на Путин \"Единна Русия\". Но това било само за парлама. Всъщност, разправя Енчев, Сидеров бил там с цел „управление на банков депозит“.Заедно със Сидеров в Москва е и бившият гл. секретар на МВР Светлозар Лазаров, широко известен като човек на Пеевски и ДПС, който отскоро бил станал национален координатор на \"Атака\", т.е. втори човек в партията.2 юниСлушам сирените и си мисля. Ако сега се случи една такава ситуация, да трябва да се освобождава народът, аз бих ли дал живота си? Честно казано, не съм единодушен. Може би, но не за целия народ. Първо ще извадя едни 33.54%, гласували за ГЕРБ, ще извадя и едни 9.31%, гласували за патриотите, а също и 4.26% за Марешки, 2.94%, гласували за ДОСТ. За малко да забравя, задължително ще извадя и 27.93% соцсимпатизанти. Щото, съгласете се, че ще бъде много глупаво да се жертвам за хора, на които главите им още са пълни със сърпове и чукове… На останалите 20% ще направя социално-демографски разрез, да видя по етноси как са, по възраст, по образование, сексуална ориентация… И тогава ще реша окончателно да се жертвам ли.11 юниНай-важното условие, за да си успешен лъжец, е да помниш какво си казал по-дълго от тези, на които си го казал. А Борисов лъже ден за ден. Чухте ли, че пак ще строим АЕЦ „Белене“? Гьола, както го наричаше преди няколко години.И без да се отплесвам само ще отбележа, че с тая централа ще заробят и децата, и внуците ни. Токът от нея щял да струва по $79 за МВтч, при средна пазарна цена $42 - без малко два пъти. Защо ни е тоя ток, като и от сегашните мощности ни остава? Защо ни набутват с нещо, което нито ни е изгодно, нито ни е нужно? Вариантите са три: геополитика, локална далавера, геополитическа далавера.12 юниМирослав Боршош явно е стъпил някъде накриво пред Шиши и „Труд“ са го емнали: „Боршош и Ко. брулят здраво ремонта на двореца. Никой не знае къде са потънали 10 млн. лв., отпуснати от правителството. В същото време на фирмата, спечелила търга за ремонта – „Галчев инженеринг“, не е платен и лев.“Нечовешко е и е невъзможно да гледаш как десетки зле охранявани милиони, отпуснати за ремонта на НДК, те заобикалят. Още 28 млн. отпусна правителството вчера, а има надежда и още да отпуска. И Боршош яко се е развихрил. Къртел мраморни настилки и скъпа керамика, заменял ги с гранитогрес. В Зала 3 свалил и дал на вторични скъп алуминиев таван италианско производство, напълно актуален и в момента. Уж за да се подобри акустиката. И така таван от 1500 кв. на стойност къде 150 хил. лева отишъл на боклука.Кажете с какво е по-различен Боршош от циганина, който краде капак на шахта и взема пет лева от вторични, а нанася щети за 50 лв.! Различен е с това, че има достъп до десетки милиони, а циганинът има достъп до шахти и жици само. Друга разлика няма. На практика Боршош е един високотехнологичен циганин.И като си говорим за идиотщини, да ви информирам още нещо. ДСБ се сдоби, по думите на един приятел във ФБ, с нов, млад, модерен и харизматичен лидер – ген. Наско. Радан ще бъде заместник на бившия си заместник. Вероятно на следващия завой пак ще се сменят. Същи Путин и Медведев…13 юниНа днешния ден през далечната 1959 г. в Банкя, в бедно семейство, много бедно семейство на полковник и учителка, се е родил Бойко Борисов. Толкова са били бедни, че Боби е ял само филии с мас и пържени картофи. И лук. („В края на краищата, аз съм ял хляб и лук много години. И сме били най-бедното семейство…“) Имали са двайсет-трийсет кокошки, десетина заека и няколко прасета… Щото Банкя е била село до 1969 г. Така че и това може да се добави – бедно селско семейство. И е останал сираче още на 38 г. По-точно полусираче. Имали са москвич, оранжев. Сестра му разправяше, че на 12 г. Бойко го подкарал сам… Значи е било къде 1971 г. Наборчетата помнят, че тогава повечето хора караха фордове, опели, мерцедеси дори. Само най-бедните се возеха на москвичи и лади.Но, както се казва, никога не е късно да имаш щастливо детство. Премиерът навакса за още две прераждания напред. Големи подлеци са журналистите, не ли? Да, и ще дам поредното доказателство. Огнян Стефанов написал книга – „Господари на моргата“. Но така натъкмил нещата, че да излезе баш в навечерието на рождения ден на Борисов. А там пише работи за него, които със сигурност ще му вгорчат празника.„Премиерът се доближи плътно до мен и почти фронтално изстреля фразата:“Подло, не ли? Да, да! Много подло!15 юниВицепремиерът Симеонов натоварил депутати от ОПГ и „Воля“ (БСП му отказали) и прелетели над оградата от Свиленград до Резово.И, при доказани факти вече, Симеонов заявил: \"Това е великата българска ограда! Ще го повтарям до смъртта си! Цялата ограда от 200 км е почти завършена. Тя струва 160 млн. лева, което прави 580 лв. на метър. Категорично отричам да има злоупотреби.“Доверие всекиму, вересия никому. Да видим сметката. 160 млн. делено на 200 км. прави 800 хил. лв. на км., или 800 лв. на метър, а не 580 лв. Губят се по 220 лв. на метър, общо 44 млн.19 юниТаблоидите в Германия пишели, че тетка Меркел била толкова влюбена в Борисов, че вече трудно го прикривала. При последната Му визита в Германия направо го изпивала с поглед, пише „Таблоид”: „Тя е влюбена в него, не виждате ли – просто се разтапя. От години е видно за всички политици в ЕС, че между нея и българския премиер прехвърчат сериозни искри.“ Представяте ли си какъв майстор е, за да я омае без да знае бъкел чужд език, само с металингвистични средства. Върти си очите по оня неподражаем начин, гледа премрежено, прави се на свенливо влюбен… Виртуозен познавач на катехизиса на селския сваляч. Срещу такъв Меркел няма шанс.26 юниЛилето Павлова уволнила шефа на НДК Боршош. Действията му поставяли под съмнение доброто финансово управление на двореца и застрашавали подготовката му за Председателството. Казано в дисфемистичен дискурс - краде.Борисов, като един Сократ, изслушал Лилето и рекъл: Права си, да се уволни Боршош. Но после изслушал Боршош и рекъл: Прав си, трябва да те върна на поста. Червените гледат отстрани и викат: Ама не може и Боршош да е прав, и Лилето да е права. Обаче нашият доморасъл Сократ има готов отговор и за тях: И вие сте прави! Ще направим парламентарна анкетна комисия.Тоя човек, ако се бе родил в малко по-урбанизирана среда, ако се беше социализирал в гражданско училище, а не в полицейско, ако се беше енкултурирал в среди извън борческите, можеше да стане голям демократ. Но, както се казва, никой не може да промени изминатия път.Информирани ченгета разнасят из София слуховете, че Лилето се е взела много на сериозно и престанала да споделя с Борисов. Като крещящ пример на несподеляне се посочва случаят с ония 50 млн. лв. за отблатяване на едно малко участъче от „Тракия“. Хората, които познават Борисов, твърдят, че той никак не обичал министри, които не споделят. Обичал да казва: „Споделен грях, половин грях.“ Но имало случаи, когато поемал и по 60, 70 та и 80% от товара на грешниците. Но хората какво ли не говорят.27 юниГеорги Вулджев обяснява пред OFFNews, че ограничаването на кешовите плащания до 1000 лв. е чиста проба корупция и лобизъм в полза на банките – „насилствена субсидия за банковия сектор.“ Щото, щом ще плащате през банка, парите ви трябва да са там. И към всяка ваша покупка банката ще добавя една таксичка и за себе си.Тия се не налапаха, бе! Не сме от кръвожадните хора, но ако някога стане некоя патаклама, нещо като във Франция 1789 г., нещо като в Русия през 1917 г., некой 9-ти септември в краен случай, викам веднага, след като приключим с политиците, да почнем банкерите! Хубаво е отрано да имаме ясен план, не ли28 юниГеорги Готев, отговорен редактор на EurActiv, написа във „Фейсбук“ за министър Захариева: „От комисията (ЕК) разбрах, че са помолили занапред да идва с преводач, защото се съмняват, че разбира това, което й говорят на английски.“С огромно съжаление ще ви призная, че госпожата е куха като водосточна тръба. Рекла, че сме признали македонския език, щом сме признали държавата. Вероятно на 5 януари 1992 г. е била още на Мелмак. Иначе щеше да знае, че точно езика им не сме признали.Борисов отмени заповедта на Лилето и върна Боршош в НДК. Но, за да не изяде вълкът агнето или агнето сеното, взе НДК от Лилето и го даде на Боил Културата.Стара дружба свързва Борисов и Боршош, няма как. Четем из медиите за далечната 2005 г. Как се създал инициативен комитет за издигането на ген. Борисов за кмет на София, в който се включили видни интелектуалци, спортисти, журналисти… Но в интерес на истината трябва да кажем, че градският Кошлуков го предложи много преди тях: 14 октомври 2002 г.Къде сте сега, уважаеми велики спортисти и интелектуалци, които изтикахте туй най-просто нещо на туй най-високо място?! Засрамени ли сте поне малко? Или сте нахранени? Щото сит човек рядко се срамува.„Фрогнюз“ писа за някои много интересни биографични кореспонденции между Боршош и Борисов от 2005 г. насам. Висш политик, притежавал 33% във фирмата издател на „Уикенд” и обозе почившия „Всеки ден“, които били поверени за управление на Боршош. И щяло да стане много неприятно, ако той си отвори устата. В „Господари на моргата“ на Оги Стефанов този висш политик е назован поименно от Цветан Василев: „Присъствал съм на разговори, в които става ясно, че 37% от в. „Уикенд“ са притежание на Бойко Борисов, прехвърлени с банково джиро… 15% от ТВ7 също…“С една дума Боршош е бил и топлата връзка между Пеевски и Борисов.В кулоарите на НС Лилето съобщи, че споделила предварително с Борисов, че ще уволнява металотърсача. И той не възразил. Но въпреки всичко тя не се чувствала наказана: \"В никакъв случай не го приемам като наказание. Това е право на премиера…“Хубаво, че културата и възпитанието на Борисов не му позволяват да им бие шамари, щото те биха му позволили29 юниНа съвещание на ръководството на МВР Борисов обяви война на контрабандата на горива, която ощетявала бюджета с милиард и отгоре. Бензиностанциите масово лъжели НАП за оборотите си и крили данъци.Борисов може да спечели тази война и да се справи и с контрабандата на горива. Справи ли се с контрабандата на цигари? Справи се. Кога се справи? Защо се справи? Може и да не сме прав, но според нас това стана след като „Булгартабак“ смени собствениците си. И през 2016 г. контрабандата на цигари пада на 8%. Ето какво е написал тогава летописецът, демек аз: „Не е измислено нищо по-ефективно от личния интерес… Дайте възможност на хората, на човека по-точно, да печели от борбата с контрабандата повече, отколкото от чадъренето ѝ, и тя ще изчезне автоматично. Толкова е просто, че чак ми е неудобно да го казвам. И още по-неудобно ми е от това, че един пожарникар го откри, а коскоджамити икономисти и цели институти не можаха. Та този подход може да се приложи и спрямо алкохолната контрабанда. При горивата също...“Ще кажете, ама цялата държава ли да му дадем? Ако трябва и цялата. Тато как владееше цялата държава? И се бореше с цялата контрабанда.", "date": "2017.12.29", "title": "Из делниците на един луд (април – юни 2017 г.)"}
{"url": "https://offnews.bg/obshtestvo/nov-protest-sreshtu-reshenieto-za-pirin-shte-ima-tazi-vecher-v-sofia-671986.html", "text": "Нов протест на природозащитниците е планиран за тази вечер, след като правителството официално даде възможност за изграждане на втори кабинков лифт в Банско.Под надслов \"Няма да дадем Пирин на мафията\" недоволните се събират в 18:30 на площад \"Патриарх Евтимий\", съобщава БНР.Представители на неправителствения сектор протестираха снощи в столицата. Те планират протестите да продължат и по време на Европредседателството.Сред плановете им е обжалване на решението на Министерския съвет, което промени плана за управление на Национален парк \"Пирин\", и иницииране на наказателни процедури в Европейската комисия.Екоминистърът Нено Димов заяви в интервю за БНР, че с решението за Пирин правителството цели баланс между икономическото развитие и опазването на околната среда. В крайна сметка съдът решава кое е законово и кое не - смята Димов.Той напомни, че вчера освен еколозите протестираха и жители на Банско, които искат новия лифт, а чакащите на опашките на сегашния са \"протестиращи мълчаливо\".В интервю за Нова тв министърът каза, че взетото в навечерието на Нова година решение на правителството, не разрешава строителството на обекти, различни от спортните. По думите му, ако има заявено инвестиционно намерение за строителството на втора кабинка, проектът трябва да бъде оценен в \"спешен порядък\" според екозаконодателството. Димов обясни, че единствено настоящият концесионер би имал предимство при подобно развитие на нещата, тъй като той реално се явява собственик на концесията и други участници би били в неизгодна позиция.", "date": "2017.12.29", "title": "Нов протест срещу решението за Пирин ще има тази вечер в София"}
{"url": "https://offnews.bg/evropa/chuzhdata-presa-na-balgarskoto-predsedatelstvo-na-es-671983.html", "text": "България поема от Естония председателството в Съвета на ЕС и планира да засили сътрудничеството с балканските страни с оглед противопоставяне на руското и турското влияние там, пише френският \"Монд\" в коментар, придружен със снимка на президента Румен Радев, предава БТА.Българското председателство вижда тук най-вече удобен случай да постави на преден план тема, централна за него - както направи Естония с дигиталната икономика. Изборът на София е да акцентира върху задълбочаване на отношенията със Западните Балкани. \"Те имат нужда от ясна европейска перспектива и свързаност както помежду им, така и с държавите членки\", настоява България и споменава в тази връзка планове за действия в сферите на транспорта, енергетиката, дигиталните технологии и образованието, отбелязва вестникът.Изданието припомня, че макар и малка страна, България има задачата да организира министерските срещи на ЕС \"в период с твърде натоварен дневен ред, както винаги към края на мандата\" на настоящите европейски институции. Такъв е обаче принципът на ротационното председателство и Брюксел очаква от нея на първо място техническа работа с парламента по многобройните текстове, дискусията за които приключва. Големите държави и Доналд Туск, председателят на Европейския съвет, \"остават на кормилото, що се отнася до големите проблеми като Брекзита и бъдещето на еврозоната\", посочва \"Монд\".В репортаж от България швейцарският \"Тан\" разказва за подготовката на доброволците, които ще подпомагат предстоящата работа. Присъствието им със сигурност най-добре откроява европейския устрем на българите, подчертава пред всекидневника Евгения Колданова от Националния център по подготовката и провеждането на българското председателство в Съвета на ЕС.За 176-те места кандидатстваха над двойно повече хора, въпреки че България остава най-бедната страна в общността и \"доброволчеството не е особено популярно у нас\", добавя тя.Повечето са студенти, но мнозина опитни български компютърни специалисти и служители от стартъп компании също са предложили безплатно услугите си, изтъква изданието.\"Това показва, че наистина имаме среща с историята\", гордо казва Лидия, която следва трета година в Софийския университет. Двайсет и еднагодишното момиче олицетворява проевропейска България, която иска да се представи добре, да се покаже като достоен носител на европейските символи и ценности, заключава \"Тан\".", "date": "2017.12.29", "title": "Чуждата преса на българското председателство на ЕС"}
