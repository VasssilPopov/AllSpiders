{"url": "https://offnews.bg/temida/sadat-ostavi-v-aresta-chetirima-ot-zadarzhanite-za-shemata-s-onkolekar-689446.html", "text": "Специализираният наказателен съд остави в ареста четирима от задържаните за схемата с онколекарства, а трима освободи под домашен арест, съобщи БНР. В ареста остава соченият за ръководител на групата Милослав Пейков, а също така Борислав Сотиров, Калоян Молалийски и Делян Гонсузов.Според съда има опасност те да извършат ново престъпление.Зора Балчийска, Небесна Балчийска и Светлана Тюлекова пък са освободени под домашен арест заради здравословни причини.Според прокуратурата участниците в схемата изнасяли онколекарства, купени с пари от Здравната каса. Лекарствата след това са били продавани най-вероятно в страни от ЕС на много по-високи цени. Другата схема била да се подменят медикаментите, преди да бъдат вливани на пациентите. Смяната ставала чрез уговорки и сериозни парични възнаграждения за \"услугите\".Мярката подлежи на обжалване в тридневен срок.Наблюдаващият прокурор Лидия Манолова допусна да има още обвиняеми по делото.", "date": "2018.10.06", "title": "Съдът остави в ареста четирима от задържаните за схемата с онколекарства, пусна трима под домашен арест"}
{"url": "https://offnews.bg/tenis/halep-shte-se-opita-da-uchastva-na-finalite-v-singapur-vapreki-diskova-689433.html", "text": "Световната номер 1 в женския тенис Симона Халеп няма да пропусне финалите на WTA в Сингапур. Румънката има дискова херния, но това няма да й попречи да участва в заключителната надпревара.\"Имах притеснения, но сега знам точно какво ми е. И преди съм имала проблеми с гърба. Ще работя върху възстановяването си, ще се подложа на терапия.Ще си дам една седмица без тенис, а после постепенно ще започна завръщането. Говорих с хората от екипа ми, с роднините ми и реших да играя.Няма значение какво говорят хората, не ми влияе по никакъв начин. Не вярно, че ми бият инжекции с кортизон, нито, че ще се подложа на операция. Трудно е да се отказваш, да се оттегляш от мачове. Увереността ми е голяма и ще видим какво ще покаже бъдещето\", каза Халеп.", "date": "2018.10.06", "title": "Халеп ще се опита да участва на финалите в Сингапур въпреки дисковата херния"}
{"url": "https://offnews.bg/obshtestvo/plovdivski-sela-vikat-lichno-premiera-nikoj-ne-chuva-protesta-im-sres-689427.html", "text": "Жители на пловдивското с. Белащица и съседни села отново излязоха днес на протест срещу добива на инертни материали в района. Към митинга се присъединяват и пловдивчани. Хората носят плакати „Не продавайте здравето на децата ни“ и „Парк Родопи е в беда“. Присъстващите са издигнали и българския флаг.Недоволните организират шествие от центъра на Белащица до кръговото кръстовище на Околовръстното шосе на Пловдив. „Замърсяването на въздуха от близките мраморни кариери е ежедневие за живеещите в Белащица, Гълъбово, Брани поле, Марково и Брестник“, твърдят протестиращите, цитирани от БНР.Това е четвъртата им поредна инициатива с настояване двете кариери да спрат работа и да се отмени инвестиционното намерение за разширяването им. Хората са недоволни също и от непрекъснатия шум в района. Според тях от камионите, извозващи инертните материали, са разбити и пътищата.„Не виждаме интерес и воля от страна на Министерството на енергетиката и Министерството на околната среда и водите да се ангажират с решаването на проблемите и да изпълнят законовите си правомощия във връзка с казуса“, категорични са протестиращите, които готвят и кратка блокада на пътя.Днес те се обръщат с молба за помощ лично до министър-председателя Бойко Борисов, а основното искане е да не се допуска разширяване с нови 50 декара на кариерите, каквото е намерението на единия от концесионерите, както и да се вземе решение за закриването на кариерите след 2021 г., когато приключват договорите.", "date": "2018.10.06", "title": "Пловдивски села викат лично премиера, никой не чува протеста им срещу кариера"}
{"url": "https://offnews.bg/kultura/kartina-na-banksi-se-samounishtozhi-sled-kato-beshe-prodadena-za-nad-689434.html", "text": "Картина на провокативния художник Банкси се самоунищожи на аукцион в \"Сотбис\", след като беше продадена за над 1 млн. паунда, съобщи Би Би Си.Картината \"Момиче с балон\" - една от най-известните на художника, беше продадена за 1,042 млн. паунда. Веднага след това обаче, за изненада и на публиката, и на организаторите на аукциона, картината се плъзна надолу под рамката и се наряза на тънки ленти. Момичето, протягащо ръце към червен балон с форма на сърце, за пръв път се появи на фасадата на сграда преди 16 г., а през миналата година беше обявен за любима творба на британците. Изложената на аукциона версия е създадена през 2006 г.Появиха се съмнения, че от \"Сотбис\" са знаели какво ще се случи с картината. В изявление, публикувано на сайта им обаче, се казва, че случилото се е било изненада и се е превърнало в историческо събитие за изкуството в световен мащаб.", "date": "2018.10.06", "title": "Картина на Банкси се самоунищожи, след като беше продадена за над 1 млн. паунда"}
{"url": "https://offnews.bg/evropa/iunker-es-shte-postigne-sporazumenie-s-london-za-brekzit-lipsata-na-689432.html", "text": "Европейският съюз ще постигне сделка за Брекзит с Великобритания през ноември, ако това не стане още този месец, каза в интервю за австрийски вестници днес председателят на Европейската комисия Жан-Клод Юнкер, цитиран от Ройтерс и БТА.Юнкер отбеляза, че потенциалът за сближаване между двете преговарящи страни в последните дни се е увеличил. \"Още не сме стигнали дотам, но желанието ни да постигнем съгласие с британското правителство е неизменно\", каза той в интервю за вестниците \"Стандард\", \"Курир\" и \"Фалтер\".Трябва да избягаме от сценария за раздяла без сделка. Той не би бил полезен нито за Великобритания, нито за останалите страни от Евросъюза, подчерта Юнкер.Според мен ние ще постигнем споразумение, което изпълнява условията на договора за оттегляне, каза той и допълни, че е невъзможно да се предскаже дали преговорите за Брекзит ще приключат още този месец. \"Ако това не стане, ще го направим през ноември\", добави председателят на ЕК.Пред австрийските всекидневници Юнкер каза, че сделката за Брекзит трябва да е придружена от политическа декларация за бъдещите отношения между Великобритания и европейските й бивши партньори.Лондон и Брюксел се опитват да се договорят за сделката за раздялата и за споразумението за отношенията след Брекзит навреме за двете срещи на върха, насрочени за 17-18 октомври и 17-18 ноември, припомня Ройтерс.В днешното интервю Юнкер заяви също, че ЕС трябва да поддържа диалог с Русия в името на общата сигурност, посочва ТАСС.Въпреки цялото недоволство по отношение на Русия, което в последните часове силно нараства, трябва да осъзнаем, че заради архитектурата за сигурност трябва да поддържаме диалог с Русия и понякога да действаме заедно. Не съм готов за масово порицание на Русия, макар че публикувах в Брюксел критично комюнике във връзка със събитията в Холандия, добави Юнкер, имайки предвид хакерската атака срещу ОЗХО.", "date": "2018.10.06", "title": "Юнкер: ЕС ще постигне споразумение с Лондон за Брекзит, липсата на сделка не е опция"}
{"url": "https://offnews.bg/politika/dps-ot-velingrad-nie-sme-alternativa-na-haotichnoto-upravlenie-vlast-689428.html", "text": "Алтернативата на това хаотично управление е програма за ускорено развитие на база ценности и ДПС има самочувствието да предложи такава.Това каза председателят на партията Мустафа Карадайъ пред журналисти по време на семинар на Движението. Ръководството на ДПС, депутати и евродепутати, областни председатели и кметове на Движението се събраха във Велинград, за да актуализират програмата на партията с оглед новите реалности.Според нас управляващите концентрират и пропиляват енергията си в потушаването на различни конфликти и опити за прикриване на важните проблеми в обществото.Ситуацията е „скандал след скандал“, а управлението действа на принципа проба и грешка без ясна визия. Българските граждани не живеят добре, ситуацията в страната не е добра. Според нас алтернатива на този модел има и тя е програма за ускорено развитие на база ценности“, заключи Карадайъ, цитиран от пресцентъра на ДПС. ", "date": "2018.10.06", "title": "ДПС от Велинград: Ние сме алтернатива на хаотичното управление, властта влиза от скандал в скандал"}
{"url": "https://offnews.bg/sviat/ukrajna-postroi-slancheva-elektrotcentrala-do-avariralia-reaktor-v-che-689436.html", "text": "Украйна построи първата си слънчева електроцентрала в силно заразената с радиация зона около Чернобил, където през 1986 година стана най-голямата ядрена авария в историята на ядрената енергетика, съобщи БТА.Новата централа има около 3800 фотоволтаични панела, инсталирани на площ от 1.6 хектара на стотина метра от авариралия реактор на АЕЦ \"Чернобил\".Символичната ѝ мощност от 1 мегават е достатъчна да осигури потреблението на около 2000 домакинства. В проекта са инвестирани 1 милион евро. След този първи блок се очаква предприятието да достигне общ капацитет от 100 мегавата до края на 2019 г.Украйна се стреми да развие собствено енергийно производство след рязкото спиране на руските газови доставки в разгара на кризата между Москва и Киев.Страната се стреми и да даде нов живот на изключителната зона в Чернобил с радиус от 30 км около авариралата централа, на стотина километра северно от Киев, близо до границата с Беларус.", "date": "2018.10.06", "title": "Украйна построи слънчева електроцентрала до авариралия реактор в Чернобил"}
{"url": "https://offnews.bg/sviat/interpol-poiska-ofitcialno-ot-kitaj-informatcia-za-izcheznalia-si-prez-689439.html", "text": "\"Интерпол\" официално поиска от китайските власти информация за президента на организацията Мън Хунвей, съобщи БТА.Семейството на Мън загуби връзка с него, след като преди седмица той отпътувал от Франция, където е централата на \"Интерпол\", за Китай. Френската прокуратура обяви вчера, че е започнала разследване.Китай не е направил официално изявление за местонахождението на Мън.\"Интерпол поиска чрез официални полицейски канали китайските власти да изяснят статута на президента на Интерпол Мън Хунвей\", посочи организацията днес.64-годишният Мън, който е заместник-министър на обществената сигурност в Китай, бе избран за президент на \"Интерпол\" през 2016 г. с мандат до 2020 г.Като президент той председателства изпълнителния комитет на \"Интерпол\", който се избира от страните членки, и носи отговорността организацията да изпълнява решенията на комитета и на годишното общо събрание.", "date": "2018.10.06", "title": "Интерпол поиска официално от Китай информация за изчезналия си президент"}
{"url": "https://offnews.bg/futbol/tcska-si-varna-samochuvstvieto-sled-klasika-nad-septemvri-689440.html", "text": "ЦСКА си върна самочувствието след загубата от Левски миналата седмица с победа над Септември София с 3:0 в двубой от 11-ия кръг на Първа лига, игран на националния стадион \"Васил Левски\".Този мач бе първи и за дуото Христо Арангелов - Мариян Христов начело на домакините, но това не помогна и отборът записа поредно поражение.Първото попадение в срещата бе дело на Мауридес, който вкара от дузпа в 37-ата минута. В 64-ата минута Тиаго вкара втори гол за гостите. Резервата Манолев оформи класическия резултат в 91-ата минута с прекрасен гол от фаул.Така \"червените\" се изравниха с Левски на върха в класирането, но при уговорката, че \"сините\" все още не са изиграли двубоя си от текущия кръг. Септември пък е в серия от стряскащите вече 8 поредни загуби.В друг мач, който се игра по-рано днес Людмил Киров записа горчив дебют начело на Дунав, след като днес \"драконите\" допуснаха загуба с 1:4 от Ботев Пловдив.Точни за успеха на \"канарчетата\" бяха Стивън Петков, Кристиан Димитров и Лъчезар Балтанов, а Петър Патев си отбеляза автогол. Единственото попадение за гостите дойде след точен удар на Ахмед Ахмедов.", "date": "2018.10.06", "title": "ЦСКА си върна самочувствието след класика над Септември"}
{"url": "https://offnews.bg/sviat/erdogan-niama-ikonomicheska-kriza-oportiunisti-vdigat-tcenite-v-turt-689426.html", "text": "Турция е отворена за всякакъв вид инвестиции и подкрепа, но не е молила никоя страна за пари, заяви президентът Реджеп Тайип Ердоган днес. Изказването му е на фона на валутна криза, довела до рязко поевтиняване на турската лира през последните седмици, съобщава Ройтерс. Ердоган посочи пред членове на управляващата Партия на справедливостта и развитието, че е наредил на министрите да не ползват никакви финансови съвети или консултантски услуги от американската компания Маккинзи, като добави, че правителството ще разчита само на вътрешни ресурси. Държавният глава заяви също, че Турция ще наложи глоби на \"опортюнистите\", които се възползват от нестабилността на валутния курс, за да повишават цените. \"Ние няма да изоставим нашия народ на милостта на опортюнистите\", подчерта той.Ердоган призова турците във вторник да съобщават за магазини, които са увеличили цените необичайно много по време на валутната криза, и каза, че властите ще предприемат мерки срещу тях, ако се наложи. Няма икономическа криза, а само манипулативни действия, подчерта още Ердоган днес.", "date": "2018.10.06", "title": "Ердоган: Няма икономическа криза, опортюнисти вдигат цените в Турция"}
{"url": "https://offnews.bg/temida/arestuvanite-v-onkologiite-iznasiali-onkolekarstva-vlivali-na-bolni-d-689438.html", "text": "Прокуратурата поиска постоянен арест за шестима от задържаните при акцията в онкоболници в София и Благоевград, които участвали в престъпна схема с онколекарства. Обвинението настоява един от заподозрените да остане под домашен арест.Седем души бяха арестувани първоначално за участие в схемата. Според прокуратурата участниците в схемата изнасяли онколекарства, купени с пари от Здравната каса. Лекарствата след това са били продавани най-вероятно в страни от ЕС на много по-високи цени. Другата схема била да се подменят медикаментите, преди да бъдат вливани на пациентите. Смяната ставала чрез уговорки и сериозни парични възнаграждения за \"услугите\". Предстои да се анализира съдържанието и химичният състав на подменяните лекарства, съобщи Нова телевизия.Единият от задържаните е управителят на столичната хематология \"Йоан Павел\". Арестуван е и фармацевт от онкодиспансера \"Свети Мина\" в Благоевград.В ареста е и ръководителят на групата. Той не е лекар и е намирал посредниците, които да осъществяват връзка с медицинските работници в болниците. ", "date": "2018.10.06", "title": "Арестуваните в онкологиите изнасяли онколекарства, вливали на болни други медикаменти"}
{"url": "https://offnews.bg/nashite-avtori/vasko-razkaz-ot-zdravka-evtimova-689431.html", "text": "Излизах с онова портмоне, което баба Елена ми подари преди няколко дни. Даде ми дори стотинки, да дрънкат като камбани, че да чуят другите деца. Даже исках да купя на съседчетата тулумби, само и само да играят с мене. Обаче те не играеха. Това стана, след като баба обади на полицията, че хайдуците Марио и Пепко ни окрадоха прасковите в градината. Обираха ни три пъти и търпяхме, но когато прекършиха петте най-малки прасковки в двора – вдигнах температура, седмица ли, две ли повръщах, защото съм глупаво дете - баба по една време каза – „Това не се трае“ и съобщи за обирачите в полицията.Нищо не се знае… ако някое хлапе се излъже и вземе да играе с мене, Пепко и Марио може да му скършат вратлето.Затова щом ме видят по улицата, децата се крият. Ако не избягат веднага, обръщат очи към облаците, към тръните, към чорапите си или към жабите в канавката.- Марче – виках една от моите приятелки аз. - Виж! – задрънчах със стотинките. – Ела! Ще ти купя боза. Ела!Обаче Марчето плю на земята и ми обърна гръб. Аз минах по цялата дълга до края на света улица, асфалтът напечен, тиган с врящо олио, не равна настилка. Ходя ли ходя, блестя с моето най-скъпо портмоне на златна верижка, което баба Елена търси час време за мен на събора в деня на Иван Рилски. Дрънча със стотинките, видя ли дете, вдигам ръка и му махам, а детето се прави, че не вижда. Някои ми обръщаха гръб, други гледаха към мене, но не ме виждаха и както махах, ръката ми увисваше.Вечер обикновено всички деца излизат на баира – там едно време бяха започнали да градят лятно кино със сиви тухли. Преди баба Елена да се ожали от хайдуците на полицията, аз се катерех с другите деца по строежа. Ловяхме гущери, из тревата се бяха появили печурки и лазехме с часове да намерим поне една. Който откриеше малко като копче на риза гъбче – беше най-щастливият и уж се радвахме, но страшно му завиждахме. Циганчето Васко, момче, тънко като керемида, намираше най-много печурки. Веднъж - много отдавна, още докато лятото беше още малко и не можеше да прескочи юни, не успяваше да си намери жегата през деня и беше направо пролет с дъждове - тогава Васко намери една печурка, огромна като капачка от бурканче за бебешко пюре, и ми каза: – „Дамянке, я си хапни.”Първо си рекох – тоя иска да ме отрови, но той отрече:– Няма да те отворя. Виж! – и отхапа половината от гъбата. – Това е за тебе.Не можах да повярвам. Такова съкровище за мене, дето нямах скъпоценни камъни и нито лев, само 32 стотинки и едно портмоне, за да дрънчат в него. Дори верижката, за която вярвах, че е златна, беше от обикновена тел. Толкова я стисках и въртях в пръстите си тая верижка, че от мъка изгуби златото си и стана сива като камъните. Затова не можах да повярвам, че Васко ми дава да отхапя от неговата гъба. Попитах:- Да не би да искаш моето портмоне с 32-те стотинки за половин печурка? – а си мислех на ума: ако го иска, ще му го дам. Така ми се прияде, все едно ангели прелитаха край ушите ми. Ангели прелитат над тебе, само когато спечелиш милион от лотарията, след като изтриеш с две стотинки билетчето.- Не ти искам портмонето - отвърна Васко. - Изяж тая огромна печурка. Много е сладка. Не си яла такова хубаво нещо никога, вярвай ми.- Тогава какво искаш? – притиснах го аз. Може да му хрумне да обере целогодишните ягоди на баба ми Елена. Той без друго ходи да краде, но е възможно баба да го фрасне със желязо или да му направи магия. – Не идвай да обереш ягодите ни, защото баба ще ти пречупи гръбнака с онова желязо, знаеш го.- Нищо не искам. Хайде яж.Тогава аз си рекох: тоя сигурно има в ума си някаква болест, като онова момиче, бавноразвиващото се - само то от всички деца ми маха, като му кажа „Здрасти“, но не може да говори, само се смее. Тъкмо да река – „Ти да не си болен в мозъка, Васьо?“ – но нямах време, той ми даде половината от огромната печурка. Напъхах я в устата си и още се чудя как не се разтопих от сладост. Яла съм банани, портокали, мандарини, череши от нашата череша, едри колкото футболни топки – яла съм ярешко, козе, свинско и краве месо – такова страхотно нещо като огромната печурка на Васко никога не бях опитвала.- Благодаря ти, Васьо – казах, като дойдох на себе си от хубостта и вкусотията.- Дамянке, какво ти става? – уплаши е той. – Ние викаме „благодаря“ само като някой легне да мре.Заради тая огромна печурка, която изядох, кръстиха Васко „женчо” и го набиха. Слагал се, казаха, на оная, дето баба ѝ изтропала Пепко и Марио на фуражките, представи си каква е глупачка дъртата. Утре да не пита защо ѝ е пламнала плевнята.Много го пердашили Васко.Ходих на площада пред дискотеката, пред фалиралата аптека, която някой беше запалил. Знаем кой пали при нас, не че са неизвестни лица, както ни изтъква Славчо полицая. Имената им започван с „М“ и „П“. Имаше една плочка цялата кафява. Кръвта рукнала като фонтан от носа на Васко и изсъхнала върху плочката. Ходих до тяхната къща да видя какво става и нали никой не ще да играе с мене, гледам в земята. Във Васкови са четири деца – все момчета, майка му три сватби е правила и след всяка синовете ѝ ставали с един-два повече. Сега тя отново няма мъж и още една, четвърта сватба подготвя.По едно време пред мене се появиха деца и направиха две колони. Аз няма откъде да мина и ще не ща, провирам се между колоните. Едно дете ме блъсна да падна, но аз не паднах, друго дете ме ритна, а уж заедно бяхме търсили печурки на баира. Русата Евелин, която ми беше приятелка, ме спъна, но пак не паднах.Отидох до къщата на Васко, обаче не посмях да влезна вътре, за да не хвана въшки.- Лельо Валя, как е Васьо?- Ти да не се плашиш да не хванеш въшки, че не влизаш? – извика ми жената отвътре.- Плаша се. Как е Васьо?- Ами заради тебе го биха – рече жената. – Носиш ли му нещо?- Не – казах и така ме хвана яд, че сутринта дадох половината си сандвич от кашкавал на нашето куче Гашо. Можеше да го занеса на Васьо. Как не се сетих, колко съм тъпа!- Ами бягай тогава.Точно тръгнах да бягам и от леглото стана един - ама главата му двойна. Подут, син, зелен лилав.- Добре съм, Дамянке. Нищо ми няма.- Лягай веднага, а ти се махай веднага – нареди майка му.Вечерта всички деца се събраха на един голям щастлив куп на баира, куп със сто очи, сто крака и сто ръце, а аз вървях сама като празно портмоне, загубило дори златото на верижката си, която служеше за дръжка. Седнах на едно магаре разстояние от тях. Тревата беше висока, но ги чувах как се смеят. Баба Елена ми бе наредила: - „Излез, Дамянке, разходи се.”Къде да ходя? Децата не ме искат.- Ще те поискат. Поседни при тях.Поседнах на едно магаре – колкото е дълго едно магаре, почти колкото магистралата – разстояние от тях. Те си говорят, аз седя сама - като онова куче, което умря от старост и остана на полето, докато под слънцето и дъжда кожата му окапа до косъм. Седях и мислех. Косата ми ще окапе от слънцето и дъжда, макар и сега съвсем да не валеше. Бабо, не ме карай повече да ходя при децата. Дори спанак съм съгласна да ям, мляко с ориз, само не ме притискай да вървя при тях...Баба Елена ме насилваше да присаждам дървета. Да знаеш, който носи името Дамян или Дамяна, ашладисва. Това е. Започвай.- Не искам да ашладисвам, бабо Елено. Искам да се скитам.- Тогава няма да ядеш – и не ми даваше троха, докато не тръгнех с нея да присаждаме.Три дни издържах да не ям и си мислех – ще падна да умра. Тя като види, че приритвам, ще ми даде яйце и мляко. Баба видя, че паднах, но не ми даде нищо, затова волю-неволю хванах да ашладисвам джанка на синя слива. Три пъти се порязах, на четвъртия не се порязах. За проклетия всичките четири дивачки се прихванаха.Мисля си за ашладисаните джанки, за да не гледам децата, дано по-бързо се стъмни, че да се прибера у дома. Когато наближи нощта, баба Елена да не ме кара да се връщам назад, при тях на баира.Както се чудя за какво да мисля, някой ме бута по рамото.Васко.Лицето му още синьо-зелено, лилаво като пита слънчоглед, на която са изчегъртвали семките.- Дамянке, аз ще играя с тебе – каза ми циганчето.Гледам го, хилав, дълъг, вратът му мършав като на умрялото куче.- Васко, пак ще те бият – викам му.- Няма да ме бият пак – обясни ми той. – Казах им на ония: – „Бийте ме колкото за два пъти да видя Дамяна и да играя с нея“. Предварително си изядох боя. Да знаеш.Лицето му бе станало още по-кафяво.- Айде – каза ми Васьо. – Ела да търсим печурки – после се наведе и прошепна много тихо - както опашката на лисицата върви след ушите ѝ. – Намерих вчера едно находище. Само за тебе го пазя.Тръгнахме към находището и си представях - нали съм лакома като нашето куче Гашо - че ще намерим огромна печурка – колкото гума на Фолксваген Голф. То пък изведнъж заваля. Да му се не види. Дъжд гадняр.- Какво се ядосваш? Дъждът за гъбите е като луканката за мене и тебе, Дамянке – опита се да ме успокои Васко. Беше прав.", "date": "2018.10.06", "title": "Васко: разказ от Здравка Евтимова"}
{"url": "https://offnews.bg/sviat/zhertvite-sled-zemetreseniata-v-indonezia-veche-sa-veche-nad-1600-689437.html", "text": "Жертвите от земетресенията и последвалото цунами в Индонезия са вече над 1600, съобщи индонезийската агенция за борба с природните бедствия, цитирана от АП.Според индонезийските власти жертвите до момента са 1649. 265 души все още се водят безследно изчезнали.В засегнатите от бедствието райони започва да постъпва все повече международна помощ, след като правителството на Индонезия призова света за съдействие за справяне с трагедията.Тази сутрин в най-пострадалия град Палу кацна японски военен самолет, който донесе тонове лекарства и малки преносими генератори за ток.Службата на ООН за координиране на хуманитарната дейност съобщи, че в момента Индонезия има нужда от 50,5 млн. долара за най-неотложни нужди.", "date": "2018.10.06", "title": "Жертвите след земетресенията в Индонезия вече са вече над 1600"}
{"url": "https://offnews.bg/kultura/stotitci-melomani-posetiha-parvia-sofia-vinyl-fest-689441.html", "text": "Повече от 15 търговци от цялата страна изложиха своите стари и нови грамофонни плочи на първия SOFIA VINYL FEST, който се проведе днес на терасата на галерия Сердика на Женски пазар.Само до обяд стотици меломани от всякакви възрасти посетиха базара на винили и си тръгнаха с поне една нова плоча. Първото издание на феста събра както истински колекционери така и любители на стария аналогов звук.Инициативата е на общинското дружество „Пазари Възраждане“ ЕАД и столичния клуб Терминал 1.„Амбицията ни е този фест да стане традиционен и на територията на Женски пазар да продължим да организираме подобни събития, които да превръщат това място освен в пазар на хранителни продукти и в културно и социално средище. Днес заедно с партньорите ни от Терминал 1 успяхме да съберем на едно място търговци от Плевен, Велико Търново, Пловдив, Варна, София че даже и от Сърбия. А фактът, че дойдоха толкова много хора означава, че грамофонните плочи имат своята сериозна фенска маса и в България“, каза Драгомир Димитров, изпълнителен директор на „Пазари Възраждане“ ЕАД.Приятната музика по време на търговския маратон се осигурява от 4-ма от най-страстните почитатели на стария аналогов звук – пловдивският DJ и колекционер Skill, варненският DJ Mad Bear, и софийските селектори Lazy Face и Rood.Дойде и един от най-страстните колекционери на грамофонни плочи Богдан Томов, който показа своята най-любима плоча на Michael Franks, Passion Fruits и разбира се си купи още ценни винили за своята огромна колекция.", "date": "2018.10.06", "title": "Стотици меломани посетиха първия SOFIA VINYL FEST"}
{"url": "https://offnews.bg/obshtestvo/zhitelite-na-belashtitca-izlizat-na-protest-sreshtu-kariera-689409.html", "text": "Жители на пловдивското село Белащица отново излизат на протест срещу добива на инертни материали в района. Поводът за недоволството им е инвестиционно намерение на предприятие, добиващо мрамор за трошен камък над населеното място.Хората многократно се обявиха срещу разширяването на кариерата и се оплакват от прах и разбити от камионите пътища. По данни на местния личен лекар за последните 10 години в селото има бум на респираторни заболявания, които били най-видими при децата, съобщи Нова тв. Шествието е обявено за 12.00 ч. и ще стигне до кръговото кръстовище на Околовръстното шосе. Протестиращите планират да спрат движението в участъка.", "date": "2018.10.06", "title": "Жителите на Белащица излизат на протест срещу кариера"}
{"url": "https://offnews.bg/futbol/osadeniat-za-urezhdane-na-machove-futbolist-na-levski-gori-za-dalgo-689415.html", "text": "Чешкият защитник на Левски Давид Яблонски може да се окаже със спрени състезателни права за дълъг период от време. ФИФА може да накаже 26-годишния футболист за три, шест или дори повече месеци, ако присъдата на бранителя за манипулиране на мачове бъде окончателно потвърдена, пише \"Меридиан Мач\".На този етап няма изгледи това да се случи скоро, тъй като Яблонски и неговите адвокати ще обжалват на по-горни инстанции и процесът може да се проточи. На „Герена“ в момента проучват какви биха били последствията за играча и ще вземат предвид рисковете при преговорите за нов договор за резултатния защитник.В Левски до голяма степен бяха наясно с казуса около футболиста още при привличането му в клуба. Заради това „сините“ успяха да подпишат с него за много по-ниска заплата от тази, която той е получавал в руския Том (Томск).Яблонски е подсъдим заради скандал от 2013 година с повлияването на крайните резултати на юноши, докато е бил в Теплице. Тайни записи изобличават бранителя, че е участвал активно и е бил сред организаторите на аферата. Тогава са арестувани 10 футболисти, а сред тях е и настоящият играч на Левски. Аферата се отразява негативно за защитника и проваля негов трансфер в Спарта (Прага).От всички 22 замесени футболистът на Левски е последният, който е научил присъдата си – 18 месеца условно и глоба от 20 000 чешки крони (около 800 евро). Исканията на прокуратурата са били за 12 месеца затвор.Това не е единственият случай през тази година, в който футболист, минал през \"Герена\" е свързан с уредени мачове. През февруари Шкендербеу беше хванат за уредени срещи през сезон 2015/16, в който бившият нападател на \"сините\" Венцислав Христов защитаваше цветовете на тима. Клубът стана шампион на Албания, но по-късно титлата му бе отнета.", "date": "2018.10.06", "title": "Осъденият за уреждане на мачове футболист на Левски \"гори\" за дълго"}
{"url": "https://offnews.bg/obshtestvo/nad-101-mln-leva-dareni-u-nas-prez-2017-g-horata-pomagat-naj-mnogo-689410.html", "text": "Малко над 101 милиона лева са дарени в България през миналата година от индивидуални дарители, компании и фондации. Това са данните от годишния анализ на Български дарителски форум, представени в рамките на Седмицата на фондациите и дарителите в България.Ръстът в сравнение с предходната 2016 г. е малко над 5 млн. лв. Най-много средства през 2017 г. са дарили фондациите – 53,8 млн. лв., следвани от компаниите с 38,3 млн. лв. И компании, и фондации на първо място даряват за проекти, свързани с образование и наука, и детско и младежко развитие – общо над 54 млн. лв.Повече са дарявали и хората през 2017 г. (8,9 млн. лв.). Предпочитаните от тях каузи са здравни и социални. Активизиране на индивидуалното дарителство се наблюдава и при случаи на бедствия и аварии. Леко повишение (с 2%) спрямо 2016 г. има в броя на гражданите, дарили средства за опазване на околна среда.Хората даряват основно пари и предимно инцидентно. Водещите мотиви за даряване са личното отношение и желанието за помагане макaр и с малки суми. Над-предпочитаният начин за даряване от хората е чрез дарителски SMS.За последните 5 години (2013 - 2017) се наблюдават следните основни тенденции в дарителството: Сравнително запазване на средствата, дарени от фондации, както и ръст от 12% при дарителските инвестиции от компании спрямо 2016 г. Погледнато за 5 годишен период обаче се отчита тенденция на спад. Плавно увеличение има на дарените средства от индивидуалните дарители, които през 2013 г. са формирали едва 5% от общите дарения, докато през 2017 г. делът им е 9%.Законодателната рамка в страната, имаща пряко отношение към развитие на дарителството за последната година, няма определящо влияние по отношение на решенията дали да бъде направен дарителски акт.", "date": "2018.10.06", "title": "Над 101 млн. лева дарени у нас през 2017 г., хората помагат най-много на болни и бедни"}
{"url": "https://offnews.bg/112/intcident-s-dzhipa-na-denitca-siderova-udarili-ia-sudantci-obnovena-689430.html", "text": "Съпругата на Волен Сидеров Деница е катастрофирала снощи. Колата й е ударена от судански граждани.  Новината съобщи евродепутатът Николай Бареков на страницата си във фейсбук.  Инцидентът е станал на бул. \"Симеоновско шосе\" в София. На леката катастрофа е присъствал и Димитър Байрактаров, според когото една от версиите за случилото се е опит за сплашване срещу Волен Сидеров. Судански граждани блъснаха колата на Деница Сидерова, а единият от тях избяга от местопроишествието, информира Бареков. Аз бях със съпругата ми, както знаете тя е бременна, очаквам четвърто дете, затова ние си тръгнахме, Байрактаров остана, обясни той. В автомобила е бил и малкият син на Сидерови. Суданецът отправял заплахи към Деница, но като видял, че в колата са две жени - Деница и нейна приятелка, спрял агресията си.  Волен Сидеров също пристигнал на мястото на катастрофата, след като преди това бил на среща с Бареков, обясни евродепутатът. По-късно МВР съобщи за инцидента: Снощи към 20. 00 часа е настъпило леко пътнотранспортно произшествие между два джипа в района на столичния кв. „Витоша“ - по първоначални данни при разминаването били засегнати страничните огледала на превозните средства. След инцидента, за който не е подаван сигнал на единия телефонен номер 112, водачът на единия джип започнал да обижда шофьорката на другия автомобил. Жената успяла да се оттегли. В района на бул. „Г.М.Димитров“ тя била застигната от мъжа, който я принудил да спре, излязъл от джипа си и насочил словесната си агресия към нея.Наблизо патрулиращ полицейски екип забелязал случващото се и веднага се отзовал на място за да прекрати агресивното поведение на шофьора - 40-годишен судански гражданин. Мъжът е отведен в столично районно управление, а по случая е образувана преписка за хулиганство.На единия от шофьорите (судански гражданин) е съставен акт за нарушение на Закона за движение по пътищата. Той не е представил валидно за територията на България свидетелство за управление на моторно превозно средство, автомобилът е дерегистриран и регистрационните табели са свалени. Направени са проби за употреба на алкохол и упойващи вещества на водачите. И при двамата пробите са отрицателни.", "date": "2018.10.06", "title": "Инцидент с джипа на Деница Сидерова, ударили я суданци (обновена)"}
{"url": "https://offnews.bg/futbol/arda-kani-stilian-petrov-za-direktor-689414.html", "text": "Ръководството на Арда (Кърджали) е поканило Стилиян Петров да стане директор във втородивизионния клуб, пише \"Тема Спорт\".Големият български футболист е получил обаждане от своя съотборник и настоящ спортен директор в тима Емил Кременлиев.Наскоро Петров заяви в интервю за предаването \"Код:Спорт\", че има покана за работа в български клуб, но не пожела да назовава имена.\"В последните няколко дни получих обаждания, няма да споменавам от кого. Искаха да се видим и да разговаряме за бъдещето ми, дали имам интерес да съм на някакъв пост в един от клубовете. Живот и здраве, ако всичко мине добре, никога не се знае\", каза тогава Петров.", "date": "2018.10.06", "title": "Арда кани Стилиян Петров за директор"}
{"url": "https://offnews.bg/obshtestvo/rabotodatelite-tarsiat-bezhantci-za-postoianna-rabota-niama-zhelaesht-689413.html", "text": "Работодатели искат да назначат бежанци на постоянна работа у нас, желаещи няма.Това съобщи ръководителят на българското бюро на Международната организация по миграция Радослав Стаменков по БНР. Мигрантите  предпочитат да се устроят в западноевропейски държави и затова не остават у нас, обясни той. \"Към нас се обърнаха няколко работодатели с молба да им осигурим бежанци за постоянна работа, като търсената бройка беше около 1000 човека за миналата година, с много прилични заплати и условия за работа, разказа Стаменков. Нито един мигрант обаче не се съгласил с офертата. Въпреки че в Европа проблемът с бежанците и мигрантите е изключително чувствителен - политически, решението трябва да бъде намерено на общоевропейско ниво, категоричен е Радослав Стаменков. ", "date": "2018.10.06", "title": "Работодателите търсят бежанци за постоянна работа, няма желаещи да се трудят у нас"}
{"url": "https://offnews.bg/nashite-avtori/kalin-terzijski-lov-na-veshtitci-689366.html", "text": "Доналд Тръмп изглежда като истински WASP. Бял, англосаксонец, протестант.Рус наследник на някакви англосаксонци. Протестант с прародители, пристигнали в Америка като пилигрими с кораба Мейфлауър, стъпили на равния плаж на Кейп Код, заселили се от другата страна на залива, основавайки колонията Плимут. Корави хора, пуритани.Както знаем добре, „пуритан” идва от pure – чист (англ.).Англите, тръгнали от полуостров Ангелн, намиращ се в днешната германска федерална провинция Шлезвиг-Холщайн, полуостровче като брадавица, залепено под малкия остър карфиол на Дания (на север), не са се отличавали с особена чистота. Заедно с южните си съседи – саксите (сегашните саксонци) - са опустошили Британските острови през късния 5 век. Единственото нещо, което са изчистили, е била източната част на територията на острова – изчистили са го основно от местното келтско население. Оцелелите просто избягали в днешните Уелс и Корнуол.Уасп е нарицателно за консервативен бял, който се гордее с белотата си и с консерватизма си. Донякъде тоя термин води със себе си и известни расистки конотации. Ку Клукс Клан е бил сборище на уаспове от Юга. Пуританите са също уаспове, поне първите. Извънредно строги протестанти от Англия, избягали от морално гниещата и флиртуваща с католицизма родина. Но сега изведнъж Тръмп се изправя в защита на едного...Хм, едва ли някой би обърнал сериозно внимание на разсъжденията ми, но аз ще ги направя: Тръмп, колкото и да изглежда като уасп, като наследник на първите пилигрими от Мейфлауър, на поколения строги пуритани... се изправя в защита на човек, обвинен от три места в сексуални посегателства!Тръмп няма нищо общо с консервативните пуритани! – би казал някой. Та какви са тия Иванки, Мелании и тям подобни източноевропейки!Но в повечето си действия той е именно бял консерватор. Мексиканците чуват името му и потръпват. Той е една светло-бяла компенсация за годините на Обама.На 10 юни 1692 в градчето Салем, Масачузетс, не много далеч от първата колония на пуританите, слезли от Мейфлауър, е обесена първата американска вещица. Първата от обесените в прочутият Лов на вещици в Салем. След нея на бесилото, обвинени във вещерство, увисват още 18 души.Явно пуританите не могат да търпят хора, които общуват с дявола.Защото това е основното обвинение, отправяно към жените (и мъжете, понякога), занимаващи се с магия. Откак Августин Блажени е заключил (още към началото на 5-ти век), че за човека е невъзможно да извърши магия, за християнските отци е ясно, че магия може да се извърши само с помощта на дявола. Вещиците правят магии, общувайки с дявола, и затова трябва да бъдат изгаряни или умъртвявани, ако може – без да се пролива християнска кръв.Изразът „Лов на вещици” от средата на 20-ти век се употребява широко, за да обозначи въобще преследване на хора, които са обвинени, без да е доказана вината им; вината им е трудно доказуема; те може и да не са извършили дадено деяние, но преследвачите им, водени от емоциите си, от пристрастия си, най-вече – от предубежденията си, и подкрепяни от крайни обществени настроения, намират нужните доказателства с всякакви средства или пък изтръгват самопризнания от обвинените със заплахи или с инквизиции.Лов на вещици е имало в най-разгърнат и пълноценен вид по времето на сенатора Маккарти и дори това време е получило гръмкото название „Ерата Маккарти”. За него четем: „Маккартизмът прераства в мащабна кампания за разкриване на съветски шпиони, комунисти или техни симпатизанти и други политически елементи\".Жертви на лова на вещици (в периода на Студената война това означава „симпатизанти или поддръжници на комунизма”) са станали такива хубави и светли хора като Чарли Чаплин и Джон Ленън. И двамата – известни с радикалните си възгледи относно справедливостта и симпатиите си към борбите на пролетариата. И – както ни е известно – и двамата дълго и упорито са следени и тормозени (но все пак – в някакви цивилизовани граници) от ФБР, ЦРУ и другите сериозни момчета на американския консервативен пуританизъм.Сега да симпатизираш на комунизма е като да симпатизираш на някакъв вид редки кафяви хлебарки.Но Америка на пуританите, които горят или бесят вещици от Салем насам, има нужда от нови попълнения във вещерските редици.И изведнъж, някак впечатляващо със своята късопаметност, режисьорите на американската мелодрама изваждат на сцената нови герои. И много влиятелни мъже стават тутакси „сексуални посегатели”.Интересно е да си припомним, че почти всички обвинени във вещерство (в Салем, а и въобще по време на безбройните ловове на вещици) са били първо наклеветени от свои съседи или дори от роднините си. Много от жените – от собствените си съпрузи.Ако те обвинят, че имаш сношения (не полови, но защо пък не и полови?) с Дявола, ще трябва да си извънредно добър майстор в намирането на доказателства, за да докажеш, че всъщност си нямал такива. Та как се доказва, че не си си говорил с Дявол?Как се доказва, че не си му намигал? Как се доказва, че не си го потупвал по рамото, по бузата, по гърдите и по... хм, кльощавия задник?Как се доказва, че не си спал с Дявола?А ако дойдат свидетели и заявят, че си спал с него? Или си му отправял неприлични и унизителни предложения за секс?Когато в обществото има табута, облечени в дебели драперии от мистицизъм, параноя, мракобесна, рестриктивна лексика (която нарича себе си „политическа коректност”)... да обвиниш някого, че има сношения с Дявола, е най-лесното нещо.Нежеланият секс, натрапен от силни и агресивни мъже на слаби и беззащитни жени, сега е Дявола. Общуващи с Дявола са всички мъже, които могат да бъдат обвинени в това. Да подчертаем: Не които практикуват това, а които могат да бъдат обвинени в това.Кой може да бъде обвинен в това?Всеки.Но естествено, да бъде обвинен всеки, е напълно излишно и глупаво. Не е ли много по-„полезно” да обвиним изключително богати и известни мъже?Каква е изгодата от това?В Салем, а и на другите места, където са ловили вещици, тези, които са ги наклеветявали, са спечелвали обикновено някакви малки парични суми. Може би и някакви благодарствени писма от църковното настоятелство? Знае ли човек... Но клеветейки, те са изпълнявали и един от вечните трикове на параноята, на параноичното общество – да обвиниш, за да не те обвинят теб!И да дадеш, естествено, израз (дори по право – канал за оттичане) на натрупалите се у тебе огорчения, негодувания, страхове и омрази през годините.Съпрузите са предавали жените си, да речем, защото жените са готвели лошо киселото зеле (пресолявали са го); или пък защото не са им давали желаната наслада в леглото. Огорчените и гладни мъже са ставали добри доносници.Но тук трябва да помислим за други ползи.Ползата за едно, основано от параноични пуритани общество, от клеветенето и осъждането, обесването и изгарянето на известен брой вещици, е в това, че обществото... просто си има... своите вещици.Своите мистични, дяволски, непонятни и затова – незаслужаващи милост врагове!Врагът трябва да е Дявол, за да няма нужда да изпитваме човешка милост към него! Има ли враг, към когото не бива да изпитваме милост – всичко тъмно и отмъстително у нас може да се излива и да вали докато го удави.Независимо от характера на вещерството им – дали демоничен, дали комунистически, или пък – сексуално-посегателски – вещиците са извънредно полезни за едно общество на търсачи на грях и на преследвачи на вина.Пуританите, бесили вещиците в Салем или пък поставяли алени букви на прелюбодейките (по Натаниъл Хоторн), винаги са имали и сега имат нужда от мистични, почти екзорсистки гонения на Дявола. Америка си има своята малка фиеста, тоест – антифиеста, във вид на шумни процеси срещу похотливи богати мъже.Сексът, този така подценяван след края на 60-те години извор (изворче) на социално напрежение, отново стана актуален. Все едно звезди на сцената на популярната музика отново да станат Мамас едн дъ папас. Тоя мил, позабравен, демитологизиран и обезопасен до импотентност секс (включително и чрез параноичните антиспин кампании през 80-90-те) отново се превърна в Дявола!Което ще рече, явно, че политическите борби, борбите за справедливост, за социални придобивки и свободи – са отишли да си почиват в някоя много глуха уличка.А Доналд Тръмп... той пък откъде се взе с тоя антипуритански възглас, откъде се пръкна с тия антиконсервативни и дори, бихме казали – антипараноични изказвания? Откъде се взе у него тая хипи-либертинска (едва ли не) нагласа – та да защити младите американски мъже от възможността да бъдат обвинени в сексуални посегателства и да бъдат смятани за виновни, докато не докажат обратното... Хм...А той наистина прилича на някой от тия – дошлите с Мейфлауър и скоро след това започнали да бесят вещици в Салем.Но може би просто човекът си обича женички и това някак го прави доста по-симпатичен, поне за мен.Защото, мисля си, който обича жените – той нито извършва сексуални посегателства, нито пък толерира тия, които ги извършват. Но и никога не позволява да бъдат клеветени хора, просто защото трябва да си имаме винаги Дявол за гонене.А сексуалните посегателства са уродливо нещо. Просто за тях трябва да се гледа, мисли и говори през светла и просветена призма. А не през средновековната призма на Шпренгер и Инститориус.Ако не знаете кои са тия симпатяги – прочетете техния бестселър от 16 век Чукът на вещиците. Малеус малефикарум.И така нататък.", "date": "2018.10.06", "title": "Калин Терзийски: Лов на вещици"}
{"url": "https://offnews.bg/izvan-terena/minuti-za-smiah-s-shegi-mezhdu-futbolisti-po-vreme-na-trenirovka-vide-689435.html", "text": "Тренировките на футболистите понякога не са само редица упражнения и тактически подготовки. Подобно на учениците, играчите само дебнат удобен случай, в който да се пошегуват със съотборниците си.В популярния сайт за видеосподеляне YouTube се появи култов клип, който ще ви залее със смях, благодарение на различни забавни моменти.Главни герои в него са суперзвезди като Неймар, Кристиано Роналдо, Килиан Мбапе и др. Във видеото са събрани редица цветущи прояви на футболистите по време на тренировка.", "date": "2018.10.06", "title": "Минути за смях с шеги между футболисти по време на тренировка (видео)"}
{"url": "https://offnews.bg/horoskop/horoskop-za-6-12-oktomvri-ot-antonia-mechkova-688162.html", "text": "През периода се амбицирате за сериозни делови промени, но май е по-уместно да действате според правилото: каквото дойде. За Овните дните са напрегнати, очертават се редица нежелани изненади. В понеделник бягайте от разправиите на колеги и познати, във вторник и сряда не бързайте за печалби и изяви, а се поогледайте за нови партньори в работата. До петък може да стартирате добри съюзи, но няма да е с шумотевица, каквато обичате. Ако е нужно, потърпете и с най-близки временно, по-сетне ще изясните отношения, които не ви допадат.Сега разбирателството и с близки не е на ниво, а се поизнервяте и от грижи за финанси и работа. Телците да овладеят емоциите си, ако не са доволни от колеги и бизнес партньори кротко, но категорично да се дистанцират от тях, следва да защитят принципите си. От понеделник възникват други шансове, изяснявате проблеми, някои намират влиятелна закрила. Вторник и сряда ще ви убедят, че предишните ви старания и трудолюбие са заслужили награда, в четвъртък и петък си дайте пауза за отдих, ще дойде времето и за начинания.Хубаво е да овладеете амбициите си за изява и печалби, постигнали сте доста до сега. Близнаците да си дадат кратък отдих, да приключат домашни ремонти, прибиране на реколта и пр., новите бизнес предложения могат да почакат, а и любовните авантюри също. През уикенда не сте наясно с редица ситуации, от понеделник ви се ще да действате по самостоятелни проекти, май прокарвате идеите си твърде войнствено. В четвъртък ще усетите колко зависите от шеф, не бързайте, а в екип разпределяйте задачите според способностите на всеки.Пред плановете ви възникват разни пречки и вие трябва да отлагате, но едва ли ще показвате емоциите си пред този и онзи. Влиянието е характерно за първата десетдневка на октомври, Раците да не бързат с деловите проекти и любовните връзки, по-нататък нещата ще си дойдат на мястото. Понеделник обаче изостря критичността ви, във вторник сте уморени, а в сряда – излишно настойчиви, по-добре се върнете към стари идеи и уговорки, имате по-сериозна подкрепа за тях. Четвъртък и петък носят успеха, който желаете, почерпете се, но скромно.Тези дни ви налагат доста ограничения в работата, а и емоционални. Лъвовете ще се тревожат за хода на задачите, възможни са и финансови грижи, ядове заради интриги на колеги. Няма да се поддадете на тези влияния, сигурни сте в качеството на дейността си, а и в симпатиите на влиятелни хора. Във вторник търпеливо подготвяйте новите изяви, ще носят доходи в по-дълъг период, но и пречките няма да са малко, в сряда не бързайте да разширявате периметъра си. Дискретността и гъвкавостта помагат да изглаждате неразбирането с близките.Сега може да ви се стори, че времето е спряло, това усещането идва от някои неразбирателства с околните. Заредете се с търпение и желание да намерите изгодни за всички компромиси, но това не значи да се обвързвате с хора, които не споделят вашите принципи и не влагат вашето старание в работата. Девите от понеделник до сряда овладяват ситуацията, ала бавно. В четвъртък и петък работата върви по-гладко, ала едва ли ще говорят за грижи и тревоги. Няма защо и да се връщате към стари спорове, и близки не правят големи отстъпки.През следващите дни за вас са най-важни деловите и личните партньорства, възникват трудности в служебната сфера, може да има интриги... Везните обаче ще овладеят положението и до сряда поводите за спорове и сръдни ще бъдат съвсем забравени, взаимното уважение и обич ще надделяват пречки или нежелани изненади. В понеделник може да действате по самостоятелни задачи, да тръгнете на път, в четвъртък и петък слагате акцент на хармонията в екипа колкото и работа да има. Намирате сродна душа или се събирате след раздяла.Трудно 7-дневие за партньорствата, така че не се мъчете да демонстрирате твърдостта си. По-гъвкавите Скорпиони ще се изплъзнат от делови спънки и неподходящи задачи, не е време за шефски амбиции и неподготвени изяви. Част от знака държат да покажат свой стил и почерк, но за рутинни дела е по-разумно да действат като останалите в екипа. Ако се стремите към свой бизнес и творческо утвърждаване, от понеделник внимателно следете колеги и опоненти, ще си спестите яд. В любовта настроенията лъжат, та без авантюри.Периодът е труден и за вас, в работата възникват доста пречки, а и поводите за неразбирателство с колеги, партньори и клиенти не са малко. Стрелците да се овладеят, чувствата не са добър съветник сега, в екипа има интриги, шефовете не са на кеф... Вие си гледайте задачите, а ако в понеделник-вторник получите и конфиденциална информация или намерите покровител, ще се справите по-леко с нещата. Доста от знака май ще открият подходящ партньор за тандем, от сряда делата тръгват ОК. За лични неща не отстъпвайте от взето решение...Сега сте устремени към делови и лични промени, а и трябва да се признае, че усърдието ви във всяка работа заслужава по-добри шансове за изява и печалби. Козирозите знаят, че такива стъпки следва да се подготвят най-старателно и отговорно, дали разчитат на голяма подкрепа от шефове, влиятелни познати?... От понеделник до сряда огледайте взаимодействието с околните, някои връзки се нуждаят от укрепване. В четвъртък пречките да доста, подсигурете си гръб. В петък се дръжте настрана от чужди разпри, споделяйте грижите си с близки.Този уикенд ви зарежда с настроение, а не е зле да бъдете по-бдителни, в работата и в личен план може да възникнат непредвидени ситуации. Група Водолеи улавят бързо и точно нови шансове пред изявата си, но може да се разколебаят или доста безкритично да приемат чужд съвет. В понеделник не говорете нашироко за идеи, от вторник до четвъртък не бързайте с начинания, имате нужда от кратък отдих, последен анализ и проверка. Сега не поемайте непремерени рискове и не се претоварвайте. Флиртовете направо отложете...Трудностите през следващите дни ще ви карат да променяте и отлагате дълго обмисляни планове, щом компетентни хора предупреждават за едни или други проблеми... Рибите усещат, че иначе може да си навлекат ядове с околните, а и грешки, щети. Ще си спестите разочарования, а и понеделник-вторник ви носят нови и добри шансове. От сряда бъдете по-сговорчиви и отстъпчиви, опонентите ви са по-силни, а близки не ви подкрепят така, както сте свикнали. Временно е, не си го слагайте на сърце. Не се хвърляйте в любовни авантюри.", "date": "2018.10.06", "title": "Хороскоп за 6 - 12 октомври от Антония Мечкова"}
{"url": "https://offnews.bg/obshtestvo/malko-magla-sutrin-posle-slantce-prez-sledvashtite-dni-689402.html", "text": "Слънчево ще е времето днес и утре, с топло за сезона време ще започне и следващата седмица. Максималните температури ще са между 20 и 25 градуса, според прогнозата на НИМХ. Над Черноморието ще бъде предимно слънчево, но в сутрешните часове видимостта временно ще бъде намалена. Ще духа умерен вятър, термометрите на брега ще се качат до 21 градуса, пак толкова ще е и сред вълните от 2-3 бала. В планините ще е приятно за разходка, макар че ще духа умерен до силен вятър. Максималната температура на височина 1200 метра ще е около 17, а на 2000 метра – около 10 градуса.През следващата седмица ще ума условия за мъгли сутрин, на места са възможни и краткотрайни превалявания. ", "date": "2018.10.06", "title": "Малко мъгла сутрин, после слънце през следващите дни"}
{"url": "https://offnews.bg/obshtestvo/v-denia-na-ap-toma-neverni-praznuvat-stroiteli-i-arhitekti-689403.html", "text": "Християните почитат днес Свети апостол Тома, наричан Неверни. За имен ден черпят Тома и Томислав, денят е празник на архитекти и строители.Свети ап. Тома бил един от най-преданите последователи на Исус Христос. След възкресението на Спасителя обаче, той поискал сам да види белезите от гвоздеите по тялото му и да постави пръста си в раните му, за да се увери, че е възкръснал. Христос се появил и накарал Тома да го докосне.Изразът „Тома Неверни” станал нарицателен за недоверчив човек.Апостол Тома е проповядвал в Партия, Мидия и далечна Индия. Там той извършвал чудеса, изцелявал недъзи и така много хора се обръщали към Христовата вяра. Св. Тома покръстил в един град царицата и сестра й, заради което разгневеният цар го затворил в тъмница, подложил го на страшни мъчения, но светецът винаги оставал невредим.Накрая войниците го убили пред погледа на множество негови ученици и така св. Тома завършил живота си. Апостол Тома бил изкусен строител, затова в иконите е изобразяван с дюлгерски метър в ръка, а 6 октомври е патронен празник на архитекти, зидари и строители.", "date": "2018.10.06", "title": "В деня на ап. Тома Неверни празнуват строители и архитекти"}
{"url": "https://offnews.bg/tenis/grigor-zagubi-vsiakakvi-shansove-za-london-689418.html", "text": "Най-добрият ни тенисист Григор Димитров няма да участва на предстоящия турнир от сериите \"Мастърс 1000\" в Шанхай. Така хасковлията ще загуби нови 180 точки за световната ранглиста, които трябваше да защитава в надпреварата.Това слага и край на теоретичните шансове на българина да се бори за място в топ 8 и съответно участие на финалния турнир на АТР в Лондон, където трябваше да защитава своята титла от миналия сезон.За момента талантът от Хасково е на 17-то място в годишната АТР Race класация. До края на 2018 година българинът засега е заявил участие на \"АТР 500\" във Виена и на \"Мастърс 1000\" в Париж.От топ 10 в Шанхай участие няма да вземат още Рафаел Надал и Джон Иснър, а травма в дясното рамо спира и №11 Давид Гофен. Титлата си предстои да защитава Роджър Федерер, който ще е поставен под номер 1.В основната схема Григор ще бъде заменен от Андреас Сепи. Кей Нишикори също се възползва и ще намери място в топ 8 поставените.", "date": "2018.10.06", "title": "Григор загуби всякакви шансове за Лондон"}
{"url": "https://offnews.bg/obshtestvo/toronto-priako-ot-snimachnata-ploshtadka-na-misteriite-na-mardok-i-fr-689381.html", "text": "Ако не сте попадали в Канада, е хубаво да знаете, че там живеят едни от най-симпатичните хора на света. Моето пребиваване в Торонто е, за да прекарам два дни на снимачните площадки на два хитови канадски сериала, които карат милиони зрители по целия свят да следят разплитането на мистерии. Първия ден попадам сред чаровния и усмихнат екип на сериала . Предимно женски екип, веднага ми прави впечатление спокойствието на снимачната площадка. Главните героини са четири дами – Франки, Труди, Мери и Фло, които през 1920-те години разплитат случаи на убийства. Франки и Труди са детективи, които не се вписват особено в обществото, тъй като са жени, Франки обича алкохола и мъжете, а Труди е чернокожа. С всички тези предпоставки накуп, към тях се присъединяват и Мери, която мечтае да бъде полицай, но е жена и вижда възможността да помага на Франки и Труди като призвание, както и Фло, която винаги е искала да бъде лекар, но отново поради пола си, не е могла и сега учи в медицинско училище вечер, а през деня работи в моргата и сериозно допринася към екипа със знанията си.И четирите актриси много харесват героините си и с радост се превъплъщават в тях за втори сезон. Преди да седна да гледам малко от самите снимки на сериала, се срещам за интервюта с всички главни действащи лица. Първа е една от дамите, създала сериала, която и пише голяма част от сценариите – Каръл Хей. Заставайки пред камерата, Каръл споделя, че се чувства много неловко с грим и прическа и не знае как актрисите го правят всеки ден. Говорим си за началото на сериала и защо успява да стане толкова успешен, тя е много приятен събеседник и разбирам, че е снаха на дамата начело на продуцентската къща, която прави сериала – Shaftеsbury, Кристина Дженингс.Двете дами са много мощна комбинация в създаването на успешни истории през годините. След нея се срещам и с един от малкото мъже в екипа, но той е прекият отговорник в това всичко да се движи по план и е начело на цялата продукция – Джеймс Хърст. Той ми разказва как попада във втори сезон, след като му предлагат позицията по време на подкаст, който той записва с Каръл. Самият той има предишен опит в няколко други сериала и споделя, че му е много интересно.Идва ред и на актрисите! Шарън Матюс е позната като театрална и музикална актриса, която е била част и от успешни филмови заглавия като  и . Едра и много лъчезарна жена, тя изпълва пространството със смях и настроение. Разказва ми колко ѝ харесва Фло като героиня и че с другите момичета наистина са семейство. Самата тя има и музикална постановка, а енергията ѝ е неизчерпаема. Накрая на разговора я моля да ми изпее нещо и тя веднага започва парче на Джони Мичъл и то в два варианта.Ребека Лидиард е следващата, която се появява за интервю. Облечена е в костюма си на Мери Шоу – дамата, която следи правилата и морала и мечтае да бъде полицай. Ребека е толкова нежна и деликатна и по същия начин разказва за героинята си. Предишната по-голяма роля на актрисата е хитовото заглавие на Нетфликс  – където тя е в много по-различен образ на Мери Уитни, която умира при неуспешен опит за аборт в драматичната история по романа на Маргарет Атууд. В средата на интервюто актрисата е привикана на снимачната площадка, но бързо се завръща след това. Разказва ми, че много обича да пътува и смята да направи това след края на снимките заедно с приятеля си.Остават ми срещи с актрисите Лорън Лий Смит и Шантел Райли, които са в ролите на Франки и Труди, но и двете все още снимат сцените си. Разхождам се и из всички декори, където екипът не снима в този момент и се пренасям в атмосферата на това да си жена детектив през 20-те години. Отивам да гледам как работят, но преди това се отбивам до специално поръчаното от Шарън и Ребека за целия екип камионче със сладолед.Снимките на епизода, на които присъствам, също се ръководят от дама – режисьор на епизода. Всичко тече много лесно и изглежда истински приятно да си свидетел. Дават ми слушалки, за да следя разговора, и се озовавам до малко момченце, което е племенник на актрисата Шантел Райли и е много впечатлен от леля си, макар че пред мен се опитва да не го покаже. Шантел е също впечатляваща музикална актриса, която е била на Бродуей и последната година е много успешна за нея и на малкия екран. Освен като Труди в “Мистериите на Франки Дрейк”, тя участва и в екшън фантастиката “Уинона Ърп”, а сега предстои да има и постоянна роля в новия сериал продължение на хитовия  (където участва и актрисата, превърнала се в принцеса - Мегън Маркъл). Питам я защо не са направили дует с Шарън Матюс досега и тя през смях ми казва, че това е страхотна идея и ако се случи, ще е благодарение на мен.Последна пред камерата застава и самата Франки Дрейк – Лорън Лий Смит. Актрисата също е в костюм и с червенокоса перука. Оказваме се с еднакви прически в този момент, но тя споделя, че не е могла да поддържа червената коса и под перуката е руса. Канадската актриса е специално избрана да бъде Франки от създателите, след като е работила с тях и преди. Разказва ми същото както и другите три, че са много близки. А миналата година участва във филма, носител на “Оскар” – “Формата на водата”, където играе жената на героя на Майкъл Шанън. Разказва ми как току-що е била родила, когато ѝ се обаждат за тази роля и тя успява да направи много сериозна организация с бебето и мъжа си, за да не загуби този шанс.На следващия ден е време и за другия сериал –  или “Криминалните случаи на Мърдок”. Сериал на същата продуцентска компания, поредицата е супер успешна и в момента снима 12-тия си сезон. Актьорите и героите им са толкова обичани от публиката по целия свят, че всички признават как често ги бъркат с героите им. Историята е на детектив Уилям Мърдок, който разкрива мистериозни убийства в Торонто в края на 19-ти век и който има сложни любовни взаимоотношения с доктор Джулия Огден, която му помага като патолог в моргата.В ролите на Уилям и Джулия са актьорите Яник Бисон и Хелейн Джой, които признават, че хората често не ги разпознават, когато не са в костюми, и им пишат много писма през годините. Канадски актьор, Яник Бисон е много красив мъж, който изглежда добре и в обикновения живот, и като талантливия детектив. А Хелейн Джой е австралийка и мъжко момиче, което наистина коренно се променя като визия и поведение в обикновения живот. Тя ме развежда из снимачната площадка и ми разказва много истории, тъй като 12 години съдържат безброй такива. Живее в Канада от много време, но обича да се връща и до Австралия.Огромен екип, декори и гардероб са част от историята на сериала. За снимките ми помага операторът Мартин Браун – много усмихнат и с много опит във всякакви продукции. Споделя, че живее във ферма на север от Торонто и има 6 коня, 2 кучета и две големи дъщери, а в същото време е невъзможно да му дадеш 52 години!Пред камерата му застават и един от дизайнерите на костюми Джоанна Сирокомия, човекът начело на цялата продукция Пийт Мичъл, сценографът Крейг Грант и актьорът Даниел Маслани, който се присъединява към продукцията преди два сезона отново в ролята на детектив, но много по-различен от Мърдок. Самият Даниел е от актьорско семейство и е брат на Татяна Маслани, която нашумя със сериала “Orphan Black”. Всички за толкова мили и любезни, но най-любопитният момент за мен идва, когато асистент режисьорът ми позволява да запиша едно от обръщенията си към камерата в средата на снимачната им площадка, докато екипът завърта камерите за следващата сцена. По принцип по време на продукция не всички са толкова спокойни и разбрани и съм убедена вече в това, че канадците са едни от най-любезните хора!.", "date": "2018.10.06", "title": "Торонто: Пряко от снимачната площадка на мистериите на Мърдок и Франки Дрейк"}
{"url": "https://offnews.bg/112/vazrasten-mazh-beshe-prebit-v-hotnitca-izvarshiteliat-e-zadarzhan-689442.html", "text": "Възрастен мъж е бил пребит в село Хотница, съобщиха от МВР. 70-годишният мъж е открит в помещение в стопански двор в селото в безпомощно състояние. Той е имал множество наранявания по тялото, причинени от удари с ръце, крака и твърд предмет. Пострадалият е настанен за лечение във великотърновската болница с фрактури на главата, контузия на мозъка и с опасност за живота.Оперативно-издирвателните и процесуално-следствени действия, осъществени от криминалисти на ОДМВР – В. Търново, РУ – В. Търново и ОДМВР – Габрово стартирали веднага. В хода на предприетото разследване в Габрово е задържан извършителят - 52-годишен мъж от същия град.Той е криминално проявен и многократно осъждан, с 40 криминални и съдебни регистрации, основно за кражби.На задържания е повдигнато обвинение, а мярката му за задържане е удължена до 72 часа.", "date": "2018.10.06", "title": "Възрастен мъж беше пребит в Хотница, извършителят е задържан"}
{"url": "https://offnews.bg/ikonomika/eksperti-tragvat-iz-stranata-da-uchat-mestnite-kak-da-vzemat-evropari-689411.html", "text": "Експерти от три министерства тръгват из страната, за да учат хора, общини, фирми и организации как да получат европари за проекти по Оперативна програма „Региони в растеж“ 2014-2020 г. Кампанията се отнася за развитие на туризма, културата, спорта и икономиката, сред мерките е и саниране на еднофамилни къщи. Министерството на регионалното развитие и благоустройството, като управляващ орган на европейската програма, организира информационна кампания за популяризиране на инвестициите в туризма и градската среда, предоставяни чрез финансови инструменти по програмата в рамките на специални информационни дни в редица градове на страната. В нея ще се включат и експерти от Министерството на културата и Министерството на туризма, съобщи МРРБ. Информационните дни започват на 9 октомври във Видин. От 11.00 часа в Заседателната зала на Общинския съвет ще се проведе информационна кампания за популяризиране на инвестициите в туризма и градската среда с участието на заместник-министъра на регионалното развитие и благоустройството и ръководител на Управляващия орган на ОПРР Деница Николова, представители на Министерството на културата, Министерството на туризма, „Фонд мениджър на финансовите инструменти в България“ и др. За участие в информационните дни са поканени кметове на общини, допустими за подкрепа по програмата, участници в Регионалните съвети за развитие, представители на работодателски и синдикални организации, неправителствени организации, културни институции и туристически сдружения. Участие могат да вземат и представители на бизнеса и частните инвеститори. Целта на кампанията е всички заинтересовани от програмата да получат разяснения на място за възможностите за финансиране на туристически обекти и обекти, генериращи приходи в сферата на културата, спорта и др. атракциони в рамките на градовете с финансиране и подкрепа на ОПРР.Информационни дни са планирани да се проведат на 12 октомври в Казанлък, на 23 октомври в Сливен, на 1 ноември във Велики Преслав, на 20 ноември в Свищов и в края на ноември в гр. Кърджали. Припомняме, че на 20 септември 2018 г. бяха подписани Оперативните споразумения между Фондовете за градско развитие – финансови посредници по Оперативна програма „Региони в растеж“ 2014-2020 и „Фонд мениджър на финансовите инструменти в България“ ЕАД. С това Управляващият орган на ОПРР дава реален старт на инвестициите, заложени за изпълнение чрез финансови инструменти в ключови направления на Оперативна програма „Региони в растеж“ 2014-2020. Посредниците, които управляват средствата за Фондовете за градско развитие, са:За Южна България - Обединение ДЗЗД „Фонд за устойчиви градове“, което включва ОББ, Фонд ФЛАГ, Фонд за устойчиво градско развитие и Българска консултантска организация, с финансов ресурс в размер на 220,5 млн. лв., от които 135,5 млн. лв. са от ОПРР 2014-2020 и 85 млн. лв. съфинансиране от обединението.За гр. София - Обединение ДЗЗД „Фонд за устойчиви градове“, с финансов ресурс в размер на 142,4 млн. лв., от които 87,4 млн. лв. от ОПРР 2014-2020 и 55 млн. лв. съфинансиране от обединението;За Северна България - „Регионален фонд за градско развитие“, собственост на Сосиете Женерал (мажоритарен акционер), Елана Инвестмънт, Елана Холдинг и Болкан Адвайзърс, с финансов ресурс в размер на 210,4 млн. лв., от които 130,4 млн. лв. от ОПРР 2014-2020 и 80 млн. лв. съфинансиране от Фонда за градско развитие. Финансовите посредници ще инвестират предоставеното от ОПРР 2014-2020 финансиране и своя собствен принос в допустими проекти по програмата в следните направления: градска среда, спортна и културна инфраструктура, енергийна ефективност в еднофамилни жилищни сгради и студентски общежития, зони с потенциал за икономическо развитие и интегриран градски транспорт, както и обекти на културното и религиозно наследство от национално и световно значение. Финансовите продукти, предлагани на крайните получатели от ФГР, ще бъдат заеми и вградени гаранции, насочени към голям брой потенциални бенефициенти: общини и общински предприятия, частни компании, публично-частни партньорства и др., като по част от направленията за подкрепа по оперативната програма е предвидено комбиниране на финансови инструменти с безвъзмездна финансова помощ в рамките на две отделни операции на ниво проект.", "date": "2018.10.06", "title": "Експерти тръгват из страната да учат местните как да вземат европари, сред мерките е и саниране на еднофамилни къщи"}
{"url": "https://offnews.bg/sviat/pochina-monserat-kabaje-689416.html", "text": "Испанската оперна звезда Монсерат Кабайе почина на 85-годишна възраст в Барселона, съобщиха лекари от болницата “Сант Пау\" в каталунския град. Оперната певица бе приета в лечебното заведение през септември заради продължаващи от години здравословни проблеми. Кабайе е родена в Барселона през 1933 г. През 1957 дебютира на оперната сцена с ролята на Мими от операта \"Бохеми\". Пробивът на Кабайе на международната сцена е през 1965 г., когато ѝ се налага да замества поради временно неразположената Мерилин Хорн. Тогава в Карнеги Хол, Ню Йорк пее в полусценичен вариант на операта \"Лукреция Борджия\" от Доницети. Прочута е със своето белканто и интерпретациите си на роли от Росини, Белини и Доницети. Като резултат от любовта на Кабайе към рок музиката е дуетната ѝ песен с Фреди Меркюри – „Barcelona“, включена в дуетния им албум със същото име. Сингълът се превръща в химна на Летните олимпийски игри от 1992, проведени в Барселона. ", "date": "2018.10.06", "title": "Почина Монсерат Кабайе"}
{"url": "https://offnews.bg/futbol/shavi-ne-se-chuvstva-gotov-da-poeme-barselona-689417.html", "text": "Рекордьорът по мачове с фланелката на Барселона Шави все още не се чувства готов да стане треньор на каталунците.\"Не виждам себе си като напълно формиран треньор. Трябва да бъдем търпеливи. Засега мога да бъда треньор в малки държави.Надявам се, че през следващата година да изкарам професионален лиценз от УЕФА, който да ми позволи да упражнявам треньорска дейност във всеки един клуб\", каза Шави.Голяма част от феновете нямат търпение да разберат дали геният в средата на терена ще бъде така продуктивен и с наставления от тъч линията. Припомняме, че в началото на лятото Шави поднови своя договор с катарския Ал Сад за още две години.Очакванията са футболистът да стане треньор на отбора от януари 2019 година, като наследник на настоящия Мануел Жезуалдо Ферейра, а след това да стане селекционер на Катар и да го води на Мондиал 2022.", "date": "2018.10.06", "title": "Шави не се чувства готов да поеме Барселона"}
{"url": "https://offnews.bg/obshtestvo/promeni-v-dvizhenieto-po-bul-pencho-slavejkov-niakolko-avtobusa-smen-689404.html", "text": "Движението по столичния бул. \"Пенчо Славейков\" се променя от днес до 14 октомври, заради ремонта на булеварда. Забранява влизането, престоят и паркирането на пътни превозни средства по западната половина от пътното платно на бул. „Пенчо Славейков“ в участъка от ул. „Стрешер“ до бул. „Св. Георги Софийски“ и по западното локално пътно платно на бул. „Пенчо Славейков“ в участъка от ул. „Свиленица“ до бул. „Витоша“. Закриват местата за почасово платено паркиране по бул. „Пенчо Славейков“ в участъка от ул. „Стрешер“ до бул. „Прага“ и по западното локално пътно платно на бул. „Пенчо Славейков“ в участъка от ул. „Свиленица“ до бул. „Витоша“.Променят се на маршрутите на автобусни линии № 72, 260, 604 и № N4. Автобус 72 в посока Плиска ще преминава през тунела при бул. Витоша, откъдето ще минава и 604 към Гара Искър. Линия № 260 в посока кв. Горна баня ще се движи по маршрута си до кръстовище бул. Прага/бул. Пенчо Славейков/ул. Св. Георги Софийски, направо по ул. Св. Георги Софийски, надясно по бул. Акад. Иван Гешов, наляво по бул. Цар Борис III и по маршрута си. В обратна посока маршрутът не се променя. Нощна линия 4 ще вози до кръстовище бул. Прага/бул. Пенчо Славейков/ул. Св. Георги Софийски, направо по ул. Св. Георги Софийски, наляво по бул. Акад. Ив. Ев. Гешов, надясно по бул. България и по маршрута си, двупосочно.Мач на Националния стадион „Васил Левски” днес променя движението в района, съобщи Столична община.Забранява се престоят и паркирането на пътни превозни средства, с изключение на автомобилите на участниците вмероприятието от 00.00 до 21.00 часа при сектор „Г”, а от 12.30 до 19.30 часа на моста пред стадиона. От 16.30 часа до приключване на футболната среща, само при необходимост и по преценка на ръководството на СДВР, се забранява влизането превозни срнапътни едства в двете посоки, с изключение на автобусите на масовия градски транспорт, по ул. „Ген. Гурко” между бул. „Васил Левски” и бул. „Евлоги и Христо Георгиеви”;  бул. „Евлоги и Христо Георгиеви” между пл. „Орлов мост” и бул. „Черни връх”; бул. „Драган Цанков” между бул. „Евлоги и Христо Георгиеви” и бул. „Пейо К. Яворов”. ", "date": "2018.10.06", "title": "Промени в движението по бул. Пенчо Славейков, няколко автобуса сменят маршрут за седмица"}
{"url": "https://offnews.bg/112/dve-koli-s-mladezhi-se-udariha-kraj-suvorovo-dvama-s-opasnost-za-zhiv-689422.html", "text": "Двама души са с опасност за живота след катастрофа край град Суворово тази нощ, съобщи ОДМВР - Варна. Сблъсъкът е станал около 3,30 часа. 28-годишният водач на лек автомобил \"Опел\", на кръстовище, отнема предимството и блъска лека кола \"Фолксваген\". Той и пътникът в колата - на 19 г. са настанени с различни травми в болница с опасност за живота.Водачът на втория автомобил (26 г.) и неговият спътник (18 г.) са освободени за домашно лечение.По случая е образувано досъдебно производство.", "date": "2018.10.06", "title": "Две коли с младежи се удариха край Суворово, двама с опасност за живота"}
{"url": "https://offnews.bg/sviat/semejstvoto-e-brak-mezhdu-mazh-i-zhena-reshavat-rumantcite-689408.html", "text": "Почти 19 милиона избиратели в Румъния са призовани да отидат до урните през уикенда, за да гласуват на референдум за промяна на конституционната дефиниция на семейството. Става дума за уточнението, че то се основава на брак между мъж и жена, а не между съпрузи, както е в момента.Решението за организиране на допитването беше взето, след като гражданското движение \"Коалиция за семейството\" събра подписите на 3 милиона румънци и внесе инициативата в парламента. Конституционният съд даде зелена светлина за планираната промяна в конституцията.За да бъде признат референдумът за валиден, правото си на глас трябва да упражнят най-малко 30% от избирателите. Румъния и в момента не разрешава брак или гражданско партньорство за еднополови двойки, а гласуването е на фона на увеличения  натиск от ЕС срещу Букурещ и обсъждане в Европейския парламент за състоянието на правовата държава в Румъния. Управляващата Социалдемократическа партия е обвинявана в Брюксел заради все по-авторитарното си управление, а нейният лидер Ливиу Драгня бе осъден за злоупотреба със служебно положение на три и половина години затвор. Той ще обжалва следващата седмица.  Драгня бе активен в кампанията за референдума. По-голямата част от опозицията подкрепя кампания да се гласува с \"да\", а тези против референдума го определиха като загуба на време, имайки предвид, че поддържането на гей правата не е тактика, носеща гласове, коментира \"Гардиън\".", "date": "2018.10.06", "title": "Семейството е брак между мъж и жена - решават румънците"}
{"url": "https://offnews.bg/obshtestvo/obikolka-v-tunelite-na-rudnik-chelopech-tezhki-mashini-i-wi-fi-pod-ze-689396.html", "text": "Преди гостите да бъдат допуснати до тунелите на рудника бяха запознати с дейността на дружеството през последните години, както и със златните правила за безопасност - \"питайте за всичко, не пипайте нищо\".Генереалният мениджър на дружеството - Илия Гърков, бе категоричен, че тяхната работа е напълно прозрачна.Той акцентира върху въведените правила за безопасност на работа, в следствие на които трудовите злополуки са спаднали драстично. Подобна мярка е проверката с дрегер на входа на предприятието, както и на влизане или излизане от рудника.Друга инвестиция в сигурността е осигуряването на безжичен интернет в тунелите на мината. Илия Гърков обясни, че по този начин е известна локацията на всеки един миньор, който е под земята.След инструктажа по безопасност гостите получиха работно облекло, ботуши, каска и предпазни очила. Бяха оборудвани с миньорска лампа и с така наречения самоспасител - той осигурява кислород за около 40 мин. при евентуална авария.Екскурзоводът на групата беше Цветомир Велков – директор „Производство\" в дружеството. До тунелите на рудника се стига посредством специализиран бус.Там журналистите станаха свидетели на работата на миньорска машина за дълбаене на подземна скала.След обиколата под земята, гостите бяха поканени да разгледат и обогатителната фабрика на предприятието - там където се извлича рудата.В края на тура журналистите бяха запознати с работата на новосъздадения смарт център, който е все още в пилотна фаза. Неговата цел е да осигури по ефикасно управлението на минното производство, като се следи дигитално всяка една стъпка в реално време.", "date": "2018.10.06", "title": "Обиколка в тунелите на рудник Челопеч: Тежки машини и Wi-Fi под земятя (галерия и видео)"}
{"url": "https://offnews.bg/obshtestvo/atraktciionen-vlak-s-paren-lokomotiv-shte-vozi-ot-sofia-do-pleven-689407.html", "text": "Атракционен влак с парен локомотив ще вози този уикенд по маршрут София - Мездра - Плевен - Мездра - София, съобщи БДЖ.Пътуването е част от инициативите на националния железопътен превозвач по повод отбелязването на 130 години от създаването на Български държавни железници – „130 години пътуваме заедно”.В композицията ще бъдат включени личният вагон-салон на царица Йоанна от „Корона експрес” и вагон-ресторантът от „Витоша експрес”. Вагонът на царица Йоанна е наскоро ремонтиран и се завръща на релси след повече от десет годишно прекъсване. Ретро влакът ще бъде съставен от пет вагона за настаняване на пътниците. Всички пътуващи ще имат възможност да разгледат специално прикачените вагони, като служители на БДЖ ще им разкажат интересни факти по време на обиколката за всеки един от тях.Цените на билетите са 18.00 лв. от София до Мездра или от Мездра до Плевен, от Плевен до Мездра или от Мездра до София, 27.00 лв. от София до Плевен или от Плевен до София и 45.00 лв. за билети отиване и връщане по маршрута София-Плевен-София. Билетите са с включени запазени места. Закупилите билети могат да започнат своето пътуване от всяка една гара по маршрута на влака, на които ще спира.За деца до 7-годишна възраст служителите на билетните каси ще издават безплатни билети с нулева стойност срещу представяне на документ, удостоверяващ възрастта им. Безплатните билети за децата са без право на ползване на отделно седящо място.Билети могат да бъдат закупени от билетните каси и бюрата във всички гари в страната. Подробно разписание на влаковете от атракционните пътувания може да се види на страницата на БДЖ. ", "date": "2018.10.06", "title": "Атракциионен влак с парен локомотив ще вози от София до Плевен"}
{"url": "https://offnews.bg/futbol/britanskite-medii-sa-razdvoeni-za-badeshteto-na-mourinio-v-iunajted-689424.html", "text": "Мениджърът на Манчестър Юнайтед Жозе Моуриньо ще бъде уволнен най-късно до утре, без значение дали \"червените дяволи\" победят Нюкасъл в днешната среща на \"Олд Трафорд\" от Висшата лига, пише британският \"Mirror\".Според изданието ръководството на клуба вече е взело решение да отстрани Специалния от поста предвид постоянните му кавги с играчите, упреци към шефовете, и слабите резултати на тима.Мястото на португалеца ще бъде заето от Майкъл Карик, който ще води временно отбора, докато бъде намерен подходящия кандидат. Сред спряганите имена е Зинедин Зидан.Друг медиен гигант - \"Sky Sports\" обаче твърди, че от Юнайтед категорично са отхвърлили възможността Моуриньо да бъде уволнен. \"Червените дяволи\" записаха най-лошия си старт в историята. Отборът заема незавидната 10-та позиция с 10 точки след 7 кръга.За сравнение, предишният антирекорд датира от сезон 2013/14 под ръководството на критикувания Луис ван Гаал. Тогава отборът имаше същия актив, но поне беше с положителна голова разлика (+1). Сега тя е 10:12.", "date": "2018.10.06", "title": "Британските медии са раздвоени за бъдещето на Моуриньо в Юнайтед"}
{"url": "https://offnews.bg/dw/sluchaiat-babchenko-se-prevarna-v-trilar-689444.html", "text": "Едно инсценирано убийство от тайните служби на Украйна и до днес си остава мистерия. Кои са истинските поръчители на атентата срещу Бабченко, имат ли руските власти пръст в случая и защо всичко тъне в неизвестност?В края на май Киев разпространи съобщение за убийството на опозиционния руски журналист Аркадий Бабченко. Съобщението предизвика широк отзвук в чужбина. Един ден по-късно се разбра, че украинските тайни служби (СБУ) са инсценирали убийството, за да разкрият поръчителите на действително планирано убийство. Украинските власти бързо заговориха за следа, която води към Русия. Четири месеца по-късно съдът в Киев осъди един киевски бизнесмен като ключова фигура и организатор на убийството. Въпреки това случаят остава неясен.Поръчково убийство за 30 000 долара41-годишният Аркадий Бабченко стана известен като военен репортер и критик на Кремъл, макар че някои негови коментари в социалните мрежи се възприемаха като безвкусни. След кратко пребиваване в ЕС, Бабченко остава в изгнание в Украйна и работи за един телевизионен канал. И до днес не е известно почти нищо за това как е било предотвратено неговото убийство. Малко след инсценировката в Киев беше арестуван Борис Герман като организатор на покушението. 50-годишният Герман е шеф на фабрика за сигнални и газови оръжия. Дотогава неговото име не бе известно сред обществеността. Герман е обвинен, че е наел човек, бил се срещу сепаратистите в Източна Украйна, за да убие Бабченко срещу 30 000 долара. Поръчковият убиец от своя страна информирал тайните служби. Медиите съобщават, че в края на август Борис Герман е сключил споразумение с прокуратурата и затова е получил сравнително лека присъда от 4,5 години затвор. В началото на октомври присъдата влезе в сила.Следите водят към РусияПроцесът се проведе при закрити врата. Подробности не са известни. Само това, че Борис Герман е назовал някой си Вячеслав Пивоварник като поръчител на убийството. Пивоварник е млад украинец, който сега явно живее в Русия. В средата на септември той публикува видеопослание в Ютюб и отхвърли всички обвинения. Във видеото той заявява, че самият той е сътрудник на СБУ. Случаят „Бабченко“ бил комплот на украинските служби.В началото на октомври Аркадий Бабченко публикува дълъг текст във Фейсбук, в който обяснява, защо подозира Русия за покушението. За това говорели редица улики - както снимки, така и лични данни, до които имали достъп само руските власти. Бабченко назовава и едно име като конкретен поръчител на убийството, замислено срещу него – това на руския бизнесмен Евгений Пригошин. \"С моите записки за Пригошин, публикувани във Фейсбук, явно станах трън в очите им\", казва Бабченко в разговор с ДВ.57-годишният Пригошин, комуто приписват тесни връзки с Кремъл, се споменава в руските медии като управител на една „фабрика“ за тролове в Санкт Петербург и шеф на една частна армия. САЩ повдигнаха срещу него обвинение за намеса в президентските избори през 2016 година. Самият Пригошин отхвърля категорично всички обвинения.Надежда за достъп до документите по делотоАркадий Бабченко споделя, че главната цел на планирания срещу него атентат била да се \"дестабилизира политическата ситуация в Украйна\". Той твърди, че смъртта му щяла да разедини страната допълнително, да предизвика размирици и дори смяна на властта. Според него, са били планирани и други убийства на известни личности. Аркадий Бабченко призова украинските тайни служби да публикуват детайли от процеса. \"Мисля, че СБУ трябва да организира пресконференция и да представи доказателства, защото има много открити въпроси\", казва журналистът. Самият той щял да се опита да промени досегашния си статут на свидетел, за да може като потърпевш да хвърли поглед върху документите по делото.", "date": "2018.10.06", "title": "Случаят 'Бабченко' се превърна в трилър"}
{"url": "https://offnews.bg/sviat/osadiha-politcaj-v-chikago-zastrelial-chernokozh-mladezh-689425.html", "text": "Американски полицай бе осъден за убийство, след като застреля чернокож младеж по време на служба. Такава присъда е изключително рядка в САЩ, където годишно от униформени са застреляни 1000 души.През 2014 г. Джейсън Ван Дайк застрелял 17-годишен младеж. Година по-късно се появи видеозапис, който показа, че полицаите са излъгали за случилото се. Те написали, че младежът ги е нападнал, а на записа се вижда как той се отдалечава от тях. Ван Дайк пристигнал на мястото с патрулен автомобил само 6 секунди преди да открие огън. Изстрелял 16 куршума срещу младежа.Присъдата е за непредумишлено убийство и носи наказание от 6 до 15 години затвор. Други трима полицаи са изправени пред съда за даване на фалшиви показания. Според адвоката на осъдения клиентът му е превърнат в жертвено агне от политиците, пожертвали го, за да спасят себе си. ", "date": "2018.10.06", "title": "Осъдиха полицай в Чикаго, застрелял чернокож младеж"}
{"url": "https://offnews.bg/obshtestvo/zabraven-paten-znak-uredi-s-globi-18-shofiori-689423.html", "text": "Забравен пътен знак за ограничение на скоростта от 30 км, останал след ремонтите на столичния бул. \"България\", ще донесе солени глоби на шофьори. Никоя институция не е забелязала до 1 октомври, че пътни знаци не са премахнати с края на реконструкцията. При липсата на знак след кръстовище по правилник важи ограничението от 50 км/ч. Следвайки това правило, пътната полиция разполага мобилна камера и настройва радара да лови нарушителите. Оказва се обаче, че истинското ограничение в участъка е трябвало да бъде 70 км/ч. Съответният знак се появи три дни след акцията, разказва бТВ.Един от 18 санкционирани шофьори вероятно ще загуби книжката си за три месеца и ще плати 800 лв. глоба, тъй като е заснет със 110 км/ч. Останалите са превишили с 30 километра и ги очакват глоби до 400 лв.От Столична община проверяват чия е вината за забравения знак.", "date": "2018.10.06", "title": "Забравен пътен знак уреди с глоби 18 шофьори"}
{"url": "https://offnews.bg/sviat/upravliavashtata-partia-v-chehia-s-leka-prednina-na-izborite-za-senat-689445.html", "text": "Популистката партия на чешкия премиер Андрей Бабиш печели лека преднина пред опозицията в изборите за Сенат (горната камара на парламента) и местни органи на властта в Чехия, които се проведоха днес, сочат предварителни резултати, цитирани от ДПА и БТА.Политическо движение Действие на недоволните граждани (АНО) на Бабиш има близки резултати с опозиционната Гражданска демократична партия (ГДП), според резултатите от една трета от избирателните райони.АНО може да изпрати в Сената 12 кандидати, а ГДП - 10, според по-ранни прогнози.Чешката социалдемократическа партия, младши партньор в коалиционното правителство, изглежда е претърпяла тежки загуби. Партията се бори да запази 13-те си места в Сената, но според частичните резултати има реален шанс да задържи едва 5. Общо ще бъде подновен съставът на една трета от горната камара на чешкия парламент - 27 от 81 места, като е възможен балотаж идната седмица.Изборите се оценяват като важен тест за АНО, която през юли сключи споразумение за подялба на властта, за да сформира коалиционно споразумение.Право на глас имат около 8,4 милиона души. Изборите ще определят и състава на над 6000 градски и общински съвета.По предварителни оценки избирателната активност е около 45 процента.Заради сложната изборна система на страната официални резултати се очакват едва утре.", "date": "2018.10.06", "title": "Управляващата партия в Чехия с лека преднина на изборите за Сенат, сочат предварителните резултати"}
{"url": "https://offnews.bg/bojni/makgregar-se-opita-da-srita-nurmagomedov-oshte-na-preteglianeto-video-689419.html", "text": "Ирландската суперзвезда в смесените бойни изкуства Конър Макгрегър се опита да предизвика шампиона в лека категория Хабиб Нурмагомедов още преди преди големия сблъсък в Лас Вегас.Двамата се качиха на кантара преди най-очакваната битка, която се състои тази неделя около 05:00 часа. Руснакът бе там само минута след 9:00 часа местно време, когато бе насрочено събитието. Кантарът показа, че той е точно 155 паунда (70,30 кг).Макгрегър се качи на кантара близо час по-късно в 10:09 часа. Той също нямаше проблеми, като стрелката показа 154,5 паунда (69,9 килограма).След официалното претегляне на двамата бойци в Лас Вегас и заставането им лице в лице, ирландецът се опита да предизвика руснака, като му уари ръката, а след това се опита да го ритне. Хабиб обаче не се поддаде на провокацията на Конър и остана концентриран.Жадната за бой публика не успя да се наслади на размяна на удари на сцената, но това се случи сред трибуните, където двама привърженика се сдърпаха и размениха по няколко тупалки.", "date": "2018.10.06", "title": "Макгрегър се опита да срита Нурмагомедов още на претеглянето (видео)"}
{"url": "https://offnews.bg/obshtestvo/saavtor-na-proekta-pred-sv-sedmochislenitci-tova-oshte-e-stroi-689421.html", "text": "Това е строителна площадка, не е завършен проект. Така арх. Радомира Методиева защити предизвикалия сериозна полемика ремонт на градинката пред столичния храм „Свети Седмочисленици”, на чийто проект е съавтор, по бТВ. Тя подчерта, че е спокойна за крайния резултат – въпреки гневните коментари на граждани, политици, архитекти и строителни инженери за качеството на цялата реконструкция на ул. „Граф Игнатиев” и прилежащите площи и въпреки протеста вчера пред общината, по време на който се чуха призиви за оставки.„Целите на екипа, включително строители, проектанти, надзор и възложители, е този проект да се случва по най-публичния и обществено достъпен начин”, подчерта архитектът. Тя припомни цялата процедура, започнала с конкурс през 2013 г., продължила с две журирания и две класирания, както и с две обществени обсъждания на ниво „Идеен проект” и зелена светлина на работния проект, дадена от 65-членен експертен съвет в общината.Не плочки за баня, а едроразмерни бетонни плочи с 8 сантиметра дебелина – това е поставено пред църквата, подчерта Методиева. „Целта беше да подчертаем църквата, да изпъква сградата на фона на настилката наоколо”, обясни тя и призова да изчакаме да видим градината в завършения й вид.", "date": "2018.10.06", "title": "Съавтор на проекта пред „Св. Седмочисленици”: Това още е строителна площадка"}
{"url": "https://offnews.bg/obshtestvo/majka-na-dete-s-uvrezhdania-borisov-da-zastane-kato-mazh-sreshtu-nas-689420.html", "text": "Протестите ни продължават. На 10 октомври от 17:30 ч., ще бъдем пред Министерски съвет и искаме премиерът Бойко Борисов да поеме отговорност за това, че не свърши нищо през тези месеци. Това каза Мая Стоицева – майка на дете с увреждания и един от участниците в протестите „Системата ни убива”, по бТВ. Премиерът хвърля едни пари в общественото пространство, а след това настройва всички срещу майките. Нека излезе и да застане достойно като мъж срещу нас и да видим кое му пречи да направи нещата както трябва, призова Стоицева.В началото на седмицата стана ясно, че предложеният закон за хората с увреждания е „осакатен”, както се изразиха протестиращите майки, като от него са отпаднали ключови реформи и текстове. Майките на деца с увреждания и омбудсманът Мая Манолова напуснаха с викове срещата си с депутати и министри в Народното събрание преди дни, където не се появи финансовият министър Владислав Горанов.„Напуснахме срещата, защото отправихме призив към премиера не да плаче с нас, а да седне и да си свърши работата. Искахме всички министри от самото начало да седнат на една маса. Министърът на финансите не беше там и това е знак, че реформата никога няма да се случи”, каза още Стоицева. Тя коментира, че социалният министър Бисер Петков няма как сам да направи тази реформа. „Самият социален министър и неговият екип не са достатъчно настойчиви и смели. Тук трябва сърце и решимост. Какво пречеше наистина в рамките на това финансиране проектите да бъдат готови, те да не се чувстват излъгани и унизени”, коментира омбудсманът Мая Манолова.Законът за личната помощ предоставя възможност за индивидуална оценка на увреждането на всеки отделен човек. „Това е основно наше искане. Индивидуална оценка, не ТЕЛК. ТЕЛК-ът трябва да изчезне, той е вреден”, допълва Стоицева.Омбудсманът Мая Манолова коментира, че ще направи всичко възможно и двата закона да бъдат внесени в пленарна зала и да бъдат гласувани по най-бързия начин, за да могат да започнат да действат от 1 януари.", "date": "2018.10.06", "title": "Майка на дете с увреждания: Борисов да застане като мъж срещу нас"}
