{"url": "https://offnews.bg/leka-atletika/tihomir-ivanov-ostana-bez-medal-ot-evropejskoto-v-zala-698641.html", "text": "Тихомир Иванов не успя да се пребори за медал в скока на височина на Европейското първенство по лека атлетика в зала в Глазгоу. 24-годишният плевенчанин раздели четвъртата позиция с великобританеца Крис Бейкър, като и двамата скочиха 2.22 метра. За Иванов това е второ поредно четвърто място континентален форум в зала, след като зае същата позиция и в Белград преди две години.Състезанието започна по най-добрия начин за Тихомир, който преодоля 2.18 метра и 2.22 метра още от първите опити. За съжаление той не записа успешен опит на 2.26 метра и така приключи участието си във финала. В третия си опит на тази височина не му достигна малко късмет, след като я преодоля, но закачи летвата с крак и я събори.Шампион стана италианецът Джанмарко Тамбери, който прескочи 2.32 метра, изравнявайки най-доброто постижение през сезона, което е именно негово. Със сребърен медал се окичиха двама скачачи - Констандинос Баниотис от Гърция и украинецът Андрий Протсенко. И двамата се справиха записаха резултат от 2.26, но тъй като никой нямаше преимущество в скоковете си разделиха втората позиция, поради което и не бе връчен бронзов медал.", "date": "2019.03.02", "title": "Тихомир Иванов остана без медал от Европейското в зала"}
{"url": "https://offnews.bg/politika/elena-poptodorova-izpitah-oblekchenie-ot-dumite-na-borisov-che-ne-sm-698628.html", "text": "Вицепрезидентът на Асоциацията на Атлантическия договор Елена Поптодорова сподели в интервю за предаването \"Събота 150\" на , че изпитала облекчение от думите на премиера Борисов \"България не е троянски кон на Русия в НАТО\".Репликата е от пресконференцията след срещата на четири очи на Борисов и генералния секретар на Алианса Йенс Столтенберг в Министерския съвет.Ще има едно много по-голямо военно оживление в Черно море, прогнозира пред БНР Поптодорова.„Достатъчно е само да споменем обстановката в Молдова, Грузия, Украйна, за да си дадем сметка, че за съжаление, мирната идилия не е постижима в обозримо бъдеще“, подчерта бившият ни посланик в САЩ.Според Поптодорова ще се наложи едно по-видимо присъствие на Алианса, \"разбира се, съобразено с всички вече договорени задължения, отговорности, права, които и до момента се спазват от въоръжените сили на НАТО и най-вече от ВМС“.По повод разнопосочните тълкувания на посещението на генералния секретар на НАТО Йенс Столтенберг в София тази седмица, тя коментира, че това е една обичайна визита. „Столтенберг дойде в един напрегнат момент в сферата на сигурността… Но фокусът беше основно върху опасността от хибридна война, която се засилва, сигурността в Югоизточна Европа, Западните Балкани и Черно море“, каза Поптодорова.Елена Поптодорова посочи, че диалогът с Русия е от „критично важно значение“.„За съжаление Русия смята, че е постоянно заплашена, което не отговаря на фактите, по-скоро е видно обратното действие. Виждаме една тревожна Русия, която по-скоро се опитва да излезе извън сегашните си граници и да възвърне част от територии, които са принадлежали някога на Съветския съюз“, каза дипломатът.Според нея при такъв подход няма как да се получи диалогът в рамките НАТО -Русия.„В отговор НАТО основателно смята, че е необходимо да осигури своята защита, но тя не е насочена специално срещу Русия“, подчерта Поптодорова, като посочи необходимостта за защита от хибридни атаки и кибератаки.По думите ѝ Русия се стреми да създаде нещо като военно неутрална зона в Западните Балкани. „Това минава през Сърбия, опитите, които бяха направени да се препятства Преспанското споразумение, за което получихме изрично признание от Столтенберг… Гърция реагира публично, което бе нещо нечувано до този момент, Македония реагира, Черна гора реагира.\"„Това ни дава една по-практическа и фактологична картина за усилията нашият район да се „кастрира и неутрализира по остър начин спрямо нашата принадлежност към НАТО, но даже и към ЕС“, добави тя.", "date": "2019.03.02", "title": "Елена Поптодорова: Изпитах облекчение от думите на Борисов, че не сме троянски кон в НАТО"}
{"url": "https://offnews.bg/dw/zashto-v-es-se-karat-za-mrasnite-pari-698627.html", "text": "Сред страните-членки на ЕС рядко цари толкова голямо единодушие: 27 от 28-те държави в ЕС отхвърлиха едно предложение на ЕК за борба срещу прането на пари по света. Става дума за следното: преди месец ЕК представи списък с 23 \"високорискови\" държави и територии, които отхвърлят борбата срещу прането на пари. С този \"черен списък\" ЕК иска да задължи банките в ЕС да подхождат много внимателно към сделки с изредените страни. Под \"пране на пари\" ЕС подразбира вкарването в нормалния паричен поток на необложени с данъци печалби, които биват депозирани в различни банкови сметки или пък се използват за закупуване на недвижими имоти. Много често тези печалби произлизат от търговия с наркотици, проституция и организирана престъпност.Очевидно страните-членки на ЕС отхвърлят този \"черен списък\" на ЕК, защото в него са включени Саудитска Арабия и принадлежащи към САЩ територии. Но защо? Защото явно САЩ и Саудитска Арабия са оказали силен дипломатически натиск, за да бъдат изключени от \"черния списък\". На срещата на върха между ЕС и Лигата на арабските държави, която се проведе миналия понеделник, британската правителствена ръководителка Тереза Мей и федералната канцлерка Ангела Меркел са провели двустранни разговори със саудитския крал. Според публикация във \"Файненшъл таймс\", крал Салман е повдигнал темата в Шарм ел Шейх и е предупредил за евентуални финансови последствия.Остри критики от САЩНякои страни-членки като Холандия, които също минават за данъчни оазиси в самия ЕС, се противопоставят остро на \"черния списък\" на ЕК. Той обхваща много повече страни и територии, отколкото списъкът на международната организация \"Financial Action Task Force\", която играе водеща роля в борбата срещу прането на пари. Нейният списък включва само 13 държави. Саудитска Арабия не е там, нито пък принадлежащите към САЩ територии Гуам, Пуерто Рико, Вирджинските острови и Американска Самоа. ЕК обаче иска да \"очерни\" и тези територии.Постоянният представител на САЩ в ЕС Гордън Сънланд окачестви списъка на европейците като \"чиста политическа маневра\". Той предупреди ЕС да не подклажда спорове с американското правителство и други съюзнически нации.Сега в спора за данъчните оазиси и \"перачниците на пари\" отново на ход е ЕК. Според неин говорител, ЕК е задължена да представи т.нар. \"черен списък\" съгласно европейската директива срещу прането на пари. Сега ЕК вероятно отново ще анализира страните и ще изготви нов списък, който трябва да бъде одобрен от страните-членки. ЕК отхвърли обвиненията, че критериите, по които са оценявани страните, били \"непрозрачни\". \"Критериите за оценка са разработени в сътрудничество със страните-членки\", заяви говорителката на ЕК Мина Андреева. Тя препоръча на финансовите министри от ЕС да се занимаят с оспорвания списък на срещата си на 11 март. \"Списъкът представлява сериозен напредък в борбата срещу мръсните пари\", заяви германският евродепутат Свен Гиголд при представянето на първоначалния \"черен списък\" на ЕК в средата на февруари. Сега обаче не е ясно какво ще остане от него.Тази седмица разследваща комисия на Европейския парламент (ЕП) даде много лоша оценка на страните-членки по отношение на \"данъчните оазиси и прането на пари\". \"Въпреки многото пропуски, които бяха констатирани при скандалите в Люксембург и Панама, някои страни-членки все още не са готови за промени\", четем в доклада на ЕП.\"Европа има сериозен проблем\"Датският социалдемократ Йепе Кофод заяви, че в това отношение Европа има \"много сериозен проблем\". \"Много страни-членки нямат политическата воля за действие, тъй като самите те функционират като данъчни оазиси и осигуряват най-ниските данъчни ставки за големи концерни\", допълни той. В доклада на ЕП се споменават Холандия, Люксембург, Белгия, Кипър, Малта, Ирландия и Унгария. ЕП отправя критика и срещу Германия заради това, че не е сложила край на т.нар. \"Cum-Ex\" сделки, с които се източват данъчни средства. Освен това ЕП настоява за създаването на европейска служба за трансгранична борба срещу прането на пари и укриването на данъци. Досега страните-членки отхвърлят това предложение.А ето и как изглежда първоначалният \"черен списък\" на ЕК: в него са включени Афганистан, Американска Самоа, Бахамските острови, Ботсвана, Вирджинските острови, Гана, Гуам, Етиопия, Иран, Ирак, Йемен, Либия, Нигерия, Пакистан, Панама, Пуерто Рико, Самоа, Саудитска Арабия, Сирия, Северна Корея, Тринидад и Тобаго, Тунис, Шри Ланка.", "date": "2019.03.02", "title": "Защо в ЕС се карат за мръсните пари?"}
{"url": "https://offnews.bg/112/tir-katastrofira-na-magistrala-struma-kraj-dupnitca-698623.html", "text": "Тир с плевенска регистрация е катастрофирал тази сутрин на автомагистрала \"Струма\" край Дупница, предаде БГНЕС.Камионът излязъл в дясно от пътното платно в посока Благоевград, след което се е опрял на склона.Движението се осъществява в активната и изпреварващата лента. Отцепена е само аварийната между 60 и 61-и километър.Няма пострадали.", "date": "2019.03.02", "title": "ТИР катастрофира на магистрала 'Струма' край Дупница"}
{"url": "https://offnews.bg/futbol/brazilsko-izdanie-tcska-ne-e-poluchil-2-9-miliona-evro-za-maurides-698626.html", "text": "Не е възможно от ЦСКА да са взели 2,9 милиона евро от трансфера на Мауридес в Чангчун Ятай, твърдят от бразилското издание \"Глобо Ешпорте\". Според тях от китайския клуб първоначално са искали да привлекат Андре от Гремио, но отбора от Порто Алегре са поискали 2 милиона евро за звездата си, които били непосилни за китайците.През януари Мауридес бе на крачка от Рапид Виена, като австрийците бяха готови да платят 1,3 милиона евро. Нападателят обаче не мина успешно медицинските прегледи и трансферът пропадна. Сега предположенията са, че \"армейците\" са получили за него под милион евро.", "date": "2019.03.02", "title": "Бразилско издание: ЦСКА не е получил 2.9 милиона евро за Мауридес"}
{"url": "https://offnews.bg/sviat/nad-50-dushi-se-izdirvat-sled-eksplozia-na-petroloprovod-v-nigeria-698625.html", "text": "Над 50 души са изчезнали след експлозия на пробит петролопровод в Южна Нигерия, в щата Байелса, предадoха Асошиейтед прес и БТА, като се позоват на местни служители.Експлозията станала вчера и предизвикала изтичане на голямо количество гориво. По петролопровода тече суров петрол към експортния терминал Бони на пристанището Порт Харкорт, в делтата на река Нигер. Петролопроводът е собственост на компаниите Аджип, Оандо и Шел Петролиъм дивелъпмент кампъни.Делтата на река Нигер е силно замърсена, посочва АП. Нигерийските петролни компании обикновено обясняват, че петролните петна са предизвикани от саботаж, кражби и нелегално рафиниране.", "date": "2019.03.02", "title": "Над 50 души се издирват след експлозия на петролопровод в Нигерия"}
{"url": "https://offnews.bg/obshtestvo/majka-na-5-godishni-bliznatci-se-nuzhdae-speshno-ot-sredstva-za-lechen-698632.html", "text": "Млада майка на петгодишни момчета близнаци се нуждае от спешно животоспасяващо лечение в Турция.37-годишната Елка Гъркова е с рядък вид агресивен мозъчен тумор (), заради който вече е оперирана и преминала през няколко химиотерапии. Лекарите в клиниката, в която се лекува в момента, препоръчват спешна операция заради рецидив.До 8-ми март семейството на Елка трябва да събере 19 700 евро за нова хирургическата операция.“Всички, които ме познават знаят, че за мен няма невъзможни неща и съм роден победител. И тази битка ще я спечеля“, пише жената на страницата си.Желаещите да помогнат могат да го направят на:Елка Огнянова ГЪРКОВА-ЦВЕТКОВАIBAN: BG81UNCR70001523188157PayPal: https://paypal.me/EGurkova", "date": "2019.03.02", "title": "Майка на 5-годишни близнаци се нуждае спешно от средства за лечение"}
{"url": "https://offnews.bg/politika/ninova-lobirala-za-laura-kioveshi-698629.html", "text": "Лидерът на БСП Корнелия Нинова тайно лобира за подкрепа на кандидатурата на румънката Лаура Кьовеши за главен прокурор на ЕС, твърдят източници на OFFNews.Tова е поредната гореща тема, по която все по-ясно личи разминаване между позициите на социалистите на европейско и на местно ниво.До момента нито БСП, нито ГЕРБ официално са коментирали чия кандидатура подкрепят - на бившия антикорупционен прокурор Лаура Кьовеши, на французина Жан Франсоа Бонер или на германеца Андрес Ритер. От публикации в чужди медии стана ясно само, че на правителствено ниво България не е подкрепила Кьовеши, макар тя да е убедителният фаворит на експертите юристи, избрали късата листа от тримата кандидати, както и на двете ресорни комисии в Европейския парламент.Макар и завоалирано, Нинова за пръв път сама намекнала, че именно румънката е нейният фаворит, по време на среща с леви лидери от страните от Вишеградската четворка в Чехия. Тя заявила пред колегите си, че \"най-доказалият се на практика професионалист трябва да оглави европейската прокуратура“. Думите ѝ препращат именно към кандидатурата на Кьовеши, която е смятана за най-опитния кандидат в борбата с корупцията. По традиция Нинова редовно посещава срещата на левите лидери от Вишеградската четворка заради сходните позиции по ключови теми, припомнят запознати. На последната среща в Чехия темата за европейската прокуратура не е присъствала в дневния ред, а била повдигната именно от председателя на БСП. Кандидатурата на Лаура Кьовеши спечели общественото мнение заради солидната биография и впечатляващите резултати на румънската DNА (антикорупционна агенция), чийто ръководител бе в продължение на години. В лявото политическо семейство на ПЕС обаче отношението към румънката изглежда не е еднозначно. За това говори и фактът, че лидерът на ПЕС Сергей Станишев пропусна гласуването на кандидатурите в ЕП, като официалната причина бе политически ангажимент в ПЕС. Георги Пирински (БСП/ПЕС) пък даде ясно да се разбере, че не е подкрепил Кьовеши. Той обяви в интервю за БНТ, че тя е \"зависима\" политически и от службите, действа агресивно и показно.Бившата ръководителка на DNA разгневи с акциите си румънските социалисти, част от които бяха лично потърпевши. Вероятно затова те срещат съпричастност в ПЕС и засега евролевицата няма единна позиция кого подкрепя за европейски главен прокурор.", "date": "2019.03.02", "title": "Нинова лобирала за Лаура Кьовеши"}
{"url": "https://offnews.bg/turizam/ministerstvoto-na-turizma-prikanva-da-snimate-svoia-3-ti-mart-698633.html", "text": "Министерството на туризма призова българите да снимат как прекарват националния празник Трети март, а след това да споделят това на  или имейла на ведомството - press@tourism.government.bg.\"Очакваме личните Ви репортажи до 10 март 2019 г. включително.Нека видим уникални места в страната си през собствения ни поглед.Станете посланици на България!\", пишат от министерството на Николина Ангелкова.\"Снимайте себе си и семейството си на Вашия Трети март. Споделете как изкарахте националния празник. Дали сте на екскурзия в планината или на друго красиво място в България, изпратете ни снимки или видео. Снимайте българското знаме, развято в чест на празника.Направете си клип на зарята за Освобождението или кадър на близките Ви хора на връх Шипка например. Споделете не само снимки, а и Вашите мисли за празника, както и думите, с които го описвате пред децата си.Споделете мигове от утрешния ден на Фейсбук страницата на Министерството на туризма или ни изпратете информация и снимки на имейл press@tourism.government.bg, които да публикуваме на сайта на Министерството на туризма\", пише в съобщението за инициативата.", "date": "2019.03.02", "title": "Министерството на туризма приканва да снимате своя 3-ти март"}
{"url": "https://offnews.bg/obshtestvo/dvizhenieto-prez-shipka-se-prenasochva-kam-prohoda-na-republikata-za-3-698622.html", "text": "За Националния празник 3-ти март транзитното движение през Шипка се пренасочва към Прохода на Републиката, съобщават от Агенция \"Пътна инфраструктура\".Заради тържествата на връх Шипка от 22 ч. на 2 март до 18 ч. на 3 март ще бъде ограничено двупосочното транзитно преминаване на превозни средства през Шипченския проход по път I-5/Е-85/ Габрово – връх Шипка - Казанлък.Както всяка година, транзитният трафик ще се насочва по път II-55 през Прохода на Републиката по маршрута: Русе - Велико Търново - Дебелец - Проход на Републиката - Гурково - Казанлък и обратно.Шофьорите от област Габрово и пътуващите от северозапад могат да ползват маршрута: Габрово - Трявна - Белица - Вонеща вода - Проход на Републиката и обратно.За област Стара Загора движението ще преминава към Прохода на Републиката по маршрута: път I-6 Калофер - Казанлък - път II-55 - Гурково – Проход на Републиката - Велико Търново и обратно, като пренасочването ще става при пътен възел „Мъглиж“ (път I-5 с път I-6).Ограничението не важи за организирания междуградски автобусен транспорт.За гостите на тържествата движението на 3 март ще се организира както следва:- От 5:30 ч. до 13:00 ч. се осигурява еднопосочно движение на автомобилите от град Габрово към връх Шипка, като паркирането ще се извършва по разпореждане на органите на ОД на МВР-Габрово;- От 13:00 ч. до 18:00 ч. автомобилите ще преминават еднопосочно от връх Шипка до град Габрово.От 5:30 ч. до 13:00 ч. се осигурява еднопосочно движение на автомобилите от град Казанлък до връх Шипка;- От 13:00 ч. до 18:00 ч. автомобилите ще преминават еднопосочно от връх Шипка до град Казанлък.Алтернативен маршрут за връзка между Северна и Южна България е Троянският проход, през който е разрешено преминаването на превозни средства до 12 тона.", "date": "2019.03.02", "title": "Движението през Шипка се пренасочва към Прохода на Републиката за 3-ти март"}
{"url": "https://offnews.bg/evropa/es-e-gotov-da-dade-oshte-garantcii-na-velikobritania-za-brekzit-698635.html", "text": "Европейският съюз е готов да предостави на Великобритания допълнителни гаранции за споразумението за Брекзита, заяви главният европейски преговарящ Мишел Барние в интервю за няколко европейски вестници, предадоха Франс прес и БТА.\"Можем да намерим допълнителни гаранции, за да потвърдим, изясним и гарантираме добрите намерения и добросъвестността на европейците, с ангажименти, които ще имат реална юридическа сила, защото ще бъдат съвместни. Работим по това ден и нощ\", заяви Барние в интервю за вестниците \"Еко\", \"Велт\", \"Стампа\" и \"Мундо\".\"Тези уверения могат да бъдат дадени в тълкувателен документ, чиято форма предстои да бъде определена, който ще бъде добавен към договора за излизане на Великобритания от ЕС и политическата декларация\", добави европейският преговарящ. Според него съществува недоразумение, свързано с предпазната клауза, целяща да предотврати връщането към \"твърда\" гранична инфраструктура между членката на ЕС Ирландия и британска Северна Ирландия след Брекзита, който е предвиден за 29 март.\"Някои британци твърдят, че се опасяват, че европейците може да я използват, за да ги задържат за безсрочен период в общо митническо пространство. Нямаме и не сме имали подобно намерение\", подчерта Барние.В началото на годината британският парламент отхвърли споразумението за напускане на ЕС, по което Брюксел и Лондон преговаряха в продължение на две години, именно заради предпазната клауза. Премиерът Тереза Мей поиска промени като ограничаването на действието й във времето, или правото да прекрати действието й едностранно.\"Ограничаването ѝ по време или въвеждането на едностранна клауза за прекратяването ѝ би поставило под съмнение надеждността\" на предпазната клауза, заявява Барние в интервюто. \"Действието ѝ ще спре, когато се стигне или до общо споразумение за бъдещите отношения, или конкретно споразумение с Ирландия\".Европейският преговарящ намекна, че следващата седмица ще се срещне с британския министър по въпросите на Брекзита Стивън Баркли и с главния прокурор Джефри Кокс, който дава правни съвети на британското правителство. Според източник от ЕС срещата може да се състои във вторник в Брюксел.(", "date": "2019.03.02", "title": "ЕС е готов да даде още гаранции на Великобритания за Брекзит"}
{"url": "https://offnews.bg/sviat/chetvartata-vlast-v-zagreb-na-protest-konfiskuvahte-mediite-niama-da-698636.html", "text": "Под лозунга \"Конфискувахте медиите, няма да ви дадем журналистиката\" пред Дома на журналистите в Загреб днес по обед започна протест, организиран от Съюза на хърватските журналисти, съобщи сайтът Индекс, цитиран от БТА.Протестиращите журналисти ще внесат осем искания срещу цензурата в министерството на културата и в правителството.В демонстрацията участват неколкостотин журналисти. Те настояват да се прекрати злоупотребата със съдебни обвинения срещу журналисти, представителите на медиитебда бъдат защитени законово, да се деполитизира Съветът за електронни медии, да се уволни ръководството на хърватската държавна ХРТ и спешно да се измени законът за ХРТ. Лидерът на Социалдемократическата партия Давор Бернардич, който днес се присъедини към протестиращите репортери, заяви, че днес журналистите в Хърватия прекарват повече време в съдебните зали, отколкото в редакциите си, и добави, че е неприемливо свободата на словото и медиите да се влошава с всяка изминала година, съобщи БТА.\"Над 1000 журналисти в Хърватия участват в съдебни дела. Всъщност те са по-често в съдебните зали отколкото в редакциите си. Това е катастрофално и това е само индикатор, че свободата на словото в Хърватия и ситуацията с медийните свободи се влошава още повече всяка година\", каза Бернардич. Той посочи, че е необходимо да се деполитизира националната ХРТ и да не се позволява политическа намеса в обществената телевизия.Хървое Зовко, който оглавява Съюза на хърватските журналисти, заяви, че правителството игнорира проблема. Той възникна, след като ХРТ заведе над 30 дела срещу свои и други журналисти, включително срещу Зовко, който се оплака от цензура. Общо в страната са заведени 1100 дела срещу журналисти, отбелязва Асошиейтед прес.", "date": "2019.03.02", "title": "Четвъртата власт в Загреб на протест: Конфискувахте медиите, няма да дадем журналистиката"}
{"url": "https://offnews.bg/obshtestvo/pochina-nina-iankova-rezhisior-na-seriala-pod-igoto-698637.html", "text": "Почина режисьорката Нина Янкова, дългогодишен служител на Българската национална телевизия и Българската Кинематография, съобщи днес БНТ.Заедно със съпруга си проф. Янко Янков Нина Янкова работи по сериала \"Под игото\".Поклонението ще се състои в понеделник - 4 март, от 12,30 ч в църквата \"Св. Седмочисленици\" в София.", "date": "2019.03.02", "title": "Почина Нина Янкова - режисьор на сериала 'Под игото'"}
{"url": "https://offnews.bg/sviat/desetki-hiliadi-na-protest-sreshtu-rasizma-v-milano-698639.html", "text": "Десетки хиляди се включиха в нов антирасистки протест в Милано, предадоха Асошиейтед прес и БТА.Шествието под мотото \"Хората на първо място\" е насочено против политиката на популисткото правителство, което според участниците в протеста насърчава расизма. Участниците преминаха през града и се събраха на централния площад пред градската катедрала.Протестът е \"силно политическо свидетелство, че Италия не е просто страната, каквато в момента я описват\", заяви кметът Джузепе Сала.Според Пиерфранческо Маджорино, отговарящ за политиката по отношение на мигрантите в градската управа, в шествието са се включили 200 000 души. \"Салвини, преброй ни\", призова той в Туитър, обръщайки се към лидера на партията \"Лига\" и вътрешен министър Матео Салвини.Салвини не позволи на кораби, спасили бягащи от Либия мигранти, да акостират в италиански пристанища, припомня АП.Лидерът на италианския профсъюз \"Обща италианска конфедерация на труда\" Маурицио Ландини заяви, че правителството подкрепя погрешни политики и не се бори със социалното неравенство.", "date": "2019.03.02", "title": "Десетки хиляди на протест срещу расизма в Милано"}
{"url": "https://offnews.bg/112/edin-ot-naj-izdirvanite-ispanski-narkotrafikanti-e-zaloven-u-nas-698624.html", "text": "Испанската Гражданска гвардия съобщи днес, че в България е арестуван един от най-издирваните испански наркотрафиканти, който променил външния си вид, като значително увеличил килограмите си и се готвел да избяга във Венецуела, предадоха АФП и БТА.Испанецът с инициали J.S.A. според Гражданската гвардия играел много важна роля в \"опасна престъпна организация, която вкарвала в Испания и в останалата част на Европа големи количества кокаин от Южна Америка и се занимавала с пране на пари\". Той бил издирван от 2013 г. от испанските съдебни власти и бил един от десетте най-издирвани хора от Гражданската гвардия, гласи съобщение, публикувано в Мадрид.В началото на февруари агенти, специализирани в издирването на бегълци в Испания, научили, че той се намира във Варна. Допуснали, че е \"възможно той да носи огнестрелно оръжие при пътуванията си и значително да е променил външния си вид, като е напълнял с повече от 50 килограма\", добавя Гражданската гвардия. Според нея българската полиция потвърдила това и извършила ареста.В момента на задържането заподозреният наркотрафикант имал фалшиви испански документи за самоличност и смятал да напусне България и да отпътува към Венецуела в следващите дни, се посочва в съобщението, цитирано от АФП.", "date": "2019.03.02", "title": "Eдин от най-издирваните испански наркотрафиканти е заловен у нас"}
{"url": "https://offnews.bg/futbol/lokomotiv-plovdiv-hvarli-zdrav-boj-na-beroe-698630.html", "text": "Отборът на Локомотив Пловдив записа убедителна победа с 4-1 като домакин над Берое в мач от 24 кръг на Първа лига. Така Локомотив събра 29 точки и заема деветата позиция, а \"беройци\" се отстъпиха с една и вече са пети с актив от 42 точки.Рубен Бриджидо откри за гостите още във 23-та минута, но Димитър Везалов възстанови равенството осем минути по-късно. В 33-та минута Охене от Берое бе изгонен след като се опита да удари без топка Парвиз Умарбаев. В 39-та минута Един Бахтич получи пас от Димитър Илиев и с мощен шут не остави шансове на Душан Перниш, давайки преднина на своя отбор. През второто полувреме \"смърфовете\" продължиха да диктуват събитията на \"Лаута\" и отбелязоха нови две попадения. Димитър Илиев се разписа в 64-та минута след подаване на Анте Аралица, а Ален Озболт оформи крайния резултат с точен удар в 80-та минута на двубоя.", "date": "2019.03.02", "title": "Локомотив Пловдив хвърли здрав бой на Берое"}
{"url": "https://offnews.bg/medii/bialata-ptitca-na-bta-otide-pri-kmeta-na-vidin-698631.html", "text": "С отличието на Българска телеграфна агенция \"Бялата птица\" за значим обществен принос във Видин беше награден днес кметът на община Видин Огнян Ценков. \"Не една, а цяло ято \"Бели птици\" трябва да дадем на кмета на Видин Огнян Ценков. Видин е вече университетски град, благодарение на усилията му. Липсата на академично присъствие през годините тук беше осезаема. Сбъдна се една стара мечта на видинчани, беше отворен един нов прозорец със създаването на филиал на Русенския университет\", каза генералният директор на БТА Максим Минчев, който връчи наградата на церемония в Регионалния пресклуб на БТА.Във видинския филиал на Русенския университет учат повече от 450 студенти.През последните три години в града бяха възродени и културните фестивали, за трета година в града ще се проведе Фестивал за опера и балет. От началото на своя мандат кметът на Видин всеки месец дарява лични средства за благотворителни каузи, подпомага самотни и талантливи деца, възрастни хора, спортисти и др. По проект на община Видин предстои да бъде възстановена сградата на Синагогата, която е на 125 години, посочва БТА.\"Радвам се, че мога да споделя този момент с всички вас, защото \"Бялата птица\" символизира надеждата, вярата в доброто\", каза при получаването на наградата градоначалникът.", "date": "2019.03.02", "title": "\"Бялата птица\" на БТА отиде при кмета на Видин"}
{"url": "https://offnews.bg/politika/balgaria-shte-otkrie-konsulstvo-v-barselona-698615.html", "text": "България се подготвя да откриве консулство в Барселона. Идеята е бъдещото дипломатическо представителство да обслужва българските граждани, живеещи в автономната испанска област Каталуния, а също в областите Навара и Арагон.Според МВнР то би могло да обслужва и българите от Андора и Южна Франция. Това става ясно от писмен отговор на външния министър Екатерина Захариева на въпрос на депутата от БСП Манол Генов.В Каталуния живеят 11 239 българи, в Навара 5820, а в Арагон 4663, по данни на НСИ. Всяка година Каталуня е посещавана и от 30 хил. български туристи. Посолството в Мадрид в момента проучва възможностите като се отчитат спецификите на политическата обстановка в Каталуния, се казва в отговора на Захариева. Ще последва анализ на нормативната уредба и процедурите, след което посолството в Мадрид ще получи указания да започне процедура за откриване на консулството. Планът е бъдещата консулска служба да оказва пълен набор от услуги на българските граждани.", "date": "2019.03.02", "title": "България ще открие консулство в Барселона"}
{"url": "https://offnews.bg/112/tri-momcheta-schupiha-cherepa-na-mazh-pri-zhestok-poboj-v-galiche-698642.html", "text": "Три момчета на 13, 15 и 16 години са пребили жестоко 44-годишен мъж във врачанското село Галиче. Най-големият сред тях е от с. Долни Луковит, а другите двама са от Галиче, откъдето е и пострадалия мъж, съобщи .Сигнал за побоя е подаден на 1 март около 9.30 ч. Докладвано било за намерен мъж в безпомощно състояние.На пострадалия е оказана помощ в Центъра за спешна медицинска помощ в Бяла Слатина, след което той е бил транспортиран за лечение в болница “Георги Странски” в Плевен. Там мъжът е настанен в хирургичното отделение със счупен череп, като е бил в съзнание и му е направена консултация с неврохирург.16-годишният участник в побоя е задържан в полицейския арест в Бяла Слатина за срок до 24 часа. Започнато е досъдебно производство.Не се съобщават причините за престъплението.", "date": "2019.03.02", "title": "Три момчета счупиха черепа на мъж при жесток побой в Галиче"}
{"url": "https://offnews.bg/futbol/legendata-dinko-dermendzhiev-e-priet-po-speshnost-v-bolnitca-698616.html", "text": "Легендата на Ботев (Пловдив) и българския футбол Динко Дерменджиев е бил приет по спешност в болница тази сутрин.Популярният с прозвището Чико бивш футболист е бил на кафе с приятели, сред които е бил и Георги Василев, когато му е прилошало.Той е бил откаран в болница от бившия съдия Трендафил Думбалаков със съмнения за инсулт.В момента състоянието му е стабилизирано, твърди местното издание \"Марица\".Дерменджиев досега не е имал здравословни проблеми. На 2 юни легендата трябва да навърши 78 години.", "date": "2019.03.02", "title": "Легендата Динко Дерменджиев е приет по спешност в болница"}
{"url": "https://offnews.bg/futbol/nejmar-razkri-imeto-na-idola-si-ot-detstvoto-698617.html", "text": "Бразилската мегазвезда на френския Пари Сен Жермен Неймар посочи изненадващо име като свой кумир от детството.Оказа се, че това е сънародникът му Робиньо, който също като него е юноша на Сантос. В момента Робиньо, който е минал и през Реал Мадрид, е на 35 години и все още не е окачил бутонките. Той радва с изявите си феновете на турския Истанбул ББ.\"Мой идол винаги е бил Робиньо. Когато бях малък обичах да гледам всичко, което прави и исках да му подражавам\", споделя капитанът на националния отбор на Бразилия пред \"Марка\".Неймар споделя също, че има много други спортни интереси извън футбола. Той разкрива, че почти не гледа футболни мачове в къщи по телевизията, а предпочита други спортове.\"Баскетболът ми е любим. Много обичав да се възхищавам на други водещи спортисти\", завършва Неймар, който в момента разполага с време за интервюта, тъй като се възстановява от контузия, получена в края на януари 2019 година.", "date": "2019.03.02", "title": "Неймар разкри името на идола си от детството"}
{"url": "https://offnews.bg/sviat/profesor-obvinen-che-otkradnal-ideia-na-student-farmatcevt-i-ia-proda-698640.html", "text": "Университетът на Мисури-Канзас сити (САЩ) повдигна обвинения срещу бивш преподавател, обвинен, че е откраднал и продал научно изследване на студент за 1,5 милиона долара, съобщи Си Ен Ен.Според университета преподавателят по фармация Ашим Митра е присвоил \"революционна\" формула от студент в магистърска програма и освен че я е продал за седемцифрена сума, очаквал още около 10 милиона долара комисионна от авторските права върху бъдещи продажби.Митра е напуснал университета и отрича обвинението, допълва Си Ен Ен.В съдебното дело са намесени и имената на съпругата на преподавателя, която работела в неговата лаборатовия, и на две фармацевтични компании, използвали откритието.Според университета на щата Мисури Митра е работил тайно с тези компании по патент за иновативен начин за прилагане на лекарства върху очите посредством нанотехнологии.Фармацевтичният продукт скоро е получил одобрение в САЩ, добавят от университета. Става въпрос за продукт за сухо око.В позиция на университета се посочва, че Ашим Митра е откраднал изобретение, принадлежащо на вуза, и го е продал на индустрията, оказвайки ѝ помощ в патентоването и комерсиализирането на откритието. В същото време не е отдал дължимото авторство на студента, пожънал е огромна лична финансова печалба, прикривал е действията си и е отричал да е замесен.Целта на заведеното дело е да възстанови авторството на студента Кишор Чолкар върху откритието, направено през 2010 г.Според политиката на университета правата върху открития на персонала и студентите, направени по време на работа там, приналежат на учебното заведение. А когато има финансова печалба, откривателят може да получи една-трета от нея. ", "date": "2019.03.02", "title": "Професор обвинен, че откраднал идея на студент фармацевт и я продал за милиони"}
{"url": "https://offnews.bg/futbol/shte-pozvoli-li-real-poreden-shamar-ot-barsa-ili-shte-ostane-v-bitkata-698611.html", "text": "Тази вечер в 21:45 ще се изиграе може би последното \"Ел Класико\" за сезон 2018-19 при условие, че двата отбора не се засекат в Шампионската лига. През седмицата \"Блаугранас\" изхвърлиха столичани от турнира за Купата на краля след звучно 3-0 насред \"Сантиаго Бернабеу\", а днес ще направят опит окончателно да откажат Реал от надеждите им за титлата в Ла Лига. Барселона води класирането след 25 изиграни кръга с 57 точки, докато \"Кралският клуб\" е на трета позиция с 48. Втори пък е отборът на Атлетико Мадрид, който ще дебне всяка една грешна стъпка на днешните гости.По-рано през сезона Реал загуби визитата си в шампионата на \"Камп Ноу\" с 5-1, което се оказа и последен мач за тогавашният наставник на 12-кратните шампиони на Европа Юлен Лопетеги. Три гола в този мачи заби уругвайският нападател на \"каталунците\" Луис Суарес, а по един добавиха Филипе Коутиньо и Артуро Видал. Суарес отбеляза и два от трите гола в мача реванш за Кралската купа, игран преди три дни. Любопитен факт е, че Реал не успя да спечели последните пет двубоя във всички турнири срещу Барселона, а последните две домакинства на този съперник загуби с 0-3. Отделно \"Лос бланкос\" загуби последния мач у дома в Ла лига отстъпиха с 1:2 на Жирона. Появиха се и слухове, че при нов \"бял\" провал, старши треньорът Сантиаго Солари ще бъде заменен.Серхио Рамос ще е на разположение на Солари, след като пропусна двубоя с Леванте от последния кръг, но заради натрупани жълти картони Начо  отпада от сблъсъка. Очаква се Солари да заложи на същите полеви футболисти от последното \"Ел Класико\", като единствената промяна ще бъде включването на Тибо Куртоа вместо Кейлор Навас. Серхио Регилон ще бъде отляво на отбраната, а Карвахал отдясно. В сърцето на защитата ще действат Серхио Рамос и Рафаел Варан. Кроос, Каземиро и Модрич ще оперират в средата на терена, а лидер на атаката ще бъде Карим Бензема. Винисиус Жуниор и Лукас Васкес ще му помагат по двете крила.Хората на Ернесто Валверде влизат в двубоя с приповдигнат дух и 9 поредни мача без загуба във всички турнири. Последното им поражение в шампионата от 11 ноември миналата година, когато отстъпиха срещу Бетис с 3:4. Гостуването тази вечер на Реал Мадрид със сигурност пропуска Рафиня, а Томас Вермаелен е под въпрос. Очаква се Нелсон Семедо да се върне в титулярния състав и да заеме позицията си в дясната зона на защитата, тъй като с бързината си може да обезвреди Винисиус. От контузия се завръщат защитникът Самюел Умтити и халфът Артур. Бразилецът най-вероятно няма да бъде рискуван от началото на двубоя, докато Умтити може да замени Клеман Ленгле в центъра на отбраната. Тер Стеген ще застане под рамката за \"каталунците\", а пред него защитата ще бъде съставена от Алба, Умтити, Пике и Семедо. Ракитич, Бускетс и Сержи Роберто са тримата, които ще трябва да овладеят средата на игрището, а тризъбеца в атака се очаква да е Дембеле, Меси и Суарес.", "date": "2019.03.02", "title": "Ще позволи ли Реал пореден шамар от Барса или ще остане в битката за титлата?"}
{"url": "https://offnews.bg/112/mazh-e-ubit-vav-varnenskoto-s-ezerovo-ubietcat-e-zadarzhan-698621.html", "text": "54-годишен мъж е бил убит във варненското село Езерово, съобщи ОД МВР-Варна. Жертвата е жител на селото.Сигнал за престъплението е получен на 1 март около 19:30 ч.За броени часове извършителят е задържан. Той е 38-годишен мъж.Към момента мотивите за престъплението не се съобщават.По информация на bTV мъжът е починал след побой на оживено място - до спирката в центъра на селото, пред очите на хора, които се прибирали от работа с автобус. Задържаният е с ефективна присъда. Според свидетели двамата са се познавали, но не е известно помежду им да е имало конфликт.Води се разследване.", "date": "2019.03.02", "title": "Мъж е убит във варненското с. Езерово, убиецът е задържан"}
{"url": "https://offnews.bg/obshtestvo/euprotects-trafikat-na-hora-razkaz-za-zhertva-i-terapevt-697672.html", "text": "Запознайте се с Надя. Тя е психолог и терапевт и от години оказва психологическа подкрепа на хора, станали жертви на насилие или на трафик.Надя Кожухарова е един от героите на кампанията на Европейската комисия . Чрез своята работа в  тя координира дейности и проекти, които благодарение на финансовата подкрепа на ЕС подпомагат жертвите на трафик на хора да преодолеят психичната травма, да се адаптират към нормалното ежедневие и да възстановят контрола над живота си. започва работа в далечната 1994 г., а първият ѝ проект за насилието и неговите жертви е финансиран от ЕС. Днес името на Асоциацията е символ на разбиране, помощ и надежда не само в България, но и по света. Мрежата от сродни на „Анимус“ организации в чужбина, най-често в държави от Европейския съюз, помага на жертвите да тръгнат по обратния път на трафика - към спасението, обяснява специалистът Надя Кожухарова.„Най-основното, най-ценното и най-важното за мен е работата с хората“, споделя тя в интервю за . „При нас идват и хора с много, много тежки проблеми, които са преживели насилие.“Трафикът на хора е непрекъснато развиваща се, тежка форма на престъпност. България е сред водещите пет държави членки на ЕС според гражданство на регистрираните жертви, според данни от Втория доклад на Комисията до Европейския парламент и Съвета относно напредъка в борбата с трафика на хора (2018 г.), съгласно изискванията в член 20 от Директива 2011/36/ЕС относно предотвратяването и борбата с трафика на хора и защитата на жертвите от него.За срещата си с една млада жена след завръщането й у нас, по обратния път на трафика, и за взаимопомощта и сътрудничеството в подкрепа на жертвите на трафик, разказва психологът от „Анимус“. Младата жена се съгласява да сподели своята история, но името ѝ по обясними причини не е назовано.Помощта на мрежата професионалисти от „Анимус“ помага на нея - завърналата се от Албания жена - да разбере себе си.Как стига дотам? „Бях дете, което слуша всичко, което мама и тате му казваха. Много усърдно в училище, много прилежно. Но още от малка си мечтаех да не играя по правилата. (...) Бях завършила втори курс и малко преди началото на годината с моя приятелка решихме, че трябва да направим нещо авантюристично. Казахме си: хайде да ходим някъде да работим и в същото време да пътуваме... ей така, тръпка да има. И първата обява в интернет – „Търсим танцьорки“. Видяхме се на кафе с жената, която се водеше импресарио. Всичко звучеше прекрасно. Трябваше да участваме в артистично-музикална дейност.“Но не става така…„Ние, психотерапевтите, лекуваме наранявания, които по някой път се нуждаят от повече време – казва Надя Кожухарова. - Общо взето, това са истории на жени, които не са изгубили надежда. Които, според мен, са много силни жени. Защото са намерили начин да оцеляват и да запазват себе си в една ситуация, която ние не можем да си представим - например на домашно насилие или пък жертвите на трафик, разказва психотерапевтът. - Освен това са намерили куража да дойдат и да разкажат за това въпреки техния срам и всички опасности (а те понякога са животозастрашаващи) и да продължат нататък.“ И допълва: „Специално жертвите на трафик на хора никога не се обръщат към нас самостоятелно. Те по принцип не вярват на никой и на нищо в България, на българските институции. Не правят разлика между правителствена и неправителствена организация, не вярват и на нас. Свързват се по препоръка и с помощта на някоя организация в чужбина, която е като нас. Когато се натъкнат на такава жена или момиче, те си имат ясни процедури и ги насочват към център за подкрепа и там се започва работа по случая.“Как завършва историята на младата жена? Надя и колегите ѝ посрещат момичето, настаняват го в кризисен център и започват работа. По думите ѝ, не всяко момиче, което проституира, желае да се откаже от това дори след завръщането си, особено ако няма образование и други умения. „Ние не изпадаме в морализаторска позиция. Разбира се, ако тя желае да се откаже от проституирането, я подкрепяме всячески. Но ако не желае, нашата цел е да я научим, че всеки човек има стойност и че никой няма право да я експлоатира. Тази промяна в нейната нагласа е малка, но е все пак промяна“, добавя психотерапевтът.От какво се нуждаят тези жени? „От някого, който да им каже: Не си сама, не си виновна, не си сбъркала, не се е случило заради теб“, убедено казва Надя Кожухарова – един „обикновен герой“, посветен на нелеката задача да оказва психолоическа подкрепа на жертвите на трафик.", "date": "2019.03.02", "title": "#EUProtects: Трафикът на хора - разказ за жертва и терапевт"}
{"url": "https://offnews.bg/tenis/federer-vze-revansh-ot-tcitcipas-i-specheli-titla-nomer-100-698634.html", "text": "Роджър Федерер спечели своя юбилеен трофей №100 в турнирите на ATP, след като победи Стефанос Циципас с 6:4, 6:4 на финала в Дубай. По този начин Маестрото изпълни и голямото си желание да стигне до трицифрено число титли именно на един от любимите си турнири. Освен това той взе и реванш от талантливия грък за загубата на Откритото първенство на Австралия.Следващата цел пред него е рекорда на Джими Конърс, който е носител на 109 титли. Федерер печели за осми път в Дубай, като първият трофей датира от 2003 година, а последният е от 2015. В първия сет Роджър проби още в първия гейм на двубоя, а при 5:4 пропиля 3 сетбола, за да се стигне до две възможности за пробив пред Циципас. Младият тенисист не успя да се възползва от тях и сета отиде на сметката на Федеред. Във втория сет двамата бяха абсолютно равностойни, като никой от тях не стигаше до точки за пробив. Това продължи до деветия гейм, в който 37-годишният швейцарец успя в първата си възможност да пробие. В последвалият гейм, сервиращият Федерер не даде точка на Циципас и завоюва така желаният трофей №100. ", "date": "2019.03.02", "title": "Федерер взе реванш от Циципас и спечели титла номер 100"}
{"url": "https://offnews.bg/politika/nfsb-iska-prezidentat-da-se-izvini-che-govori-s-shefa-na-nato-na-angl-698620.html", "text": "Президентът Румен Радев да се извини на българския народ за унизяващото нацията поведение да говори в Президентството не на официалния български език, а на чужд, настоява НФСБ на Валери Симеонов. Поводът за позицията на партията е разговорът между президента Румен Радев и генералния секретар на НАТО Йенс Столтенберг, проведен на 1 март в Президентството на английски език.„Ние, членовете на Националния изпълнителен комитет на НФСБ, изразяваме възмущението си от грубото погазване от президента на Република България Румен Радев на чл. 3 от Конституцията гласящ, че „Официалният език в републиката е българския“, посочват от НФСБ.Като че ли българското Президентство е столова в централата на НАТО!, възмущават се от партията.  Езикът на един народ отразява неговото сърце, разум и духу защото езикът е единствената форма, чрез която се материализира човешката мисъл. Винаги и за всеки народ той е свещен. С поведението си президентът Радев унижи не само свещения език на Вазов, Ботев и Хайтов „език свещен на нашите деди“, но и целия български народ, който по Конституцията е призван да представлява. Унижи го за втори път, след като позорно и гузно премълча назидателната реч на Руския патриарх Кирил точно преди една година\", посочват още от НФСБ. „Българският президент Румен Радев не само игнорира посочените конституционни норми, но забрави, че съгласно чл. 92, ал. 1 представлява не само себе си, но и Република България в международните отношения, а следователно и всички български граждани. За нас, българските граждани от НФСБ, е недопустимо да се нарушава Конституцията и точно в навечерието на националния ни празник в българското президентство да се говори на чужд език, независимо какъв\", се казва в позицията на партията.Съзнавайки, че юридически трудно бихме обосновали достатъчна тежест на нарушението, за да искаме отстраняване от длъжност на президента за нарушение на Конституцията по чл. 103 от основния ни закон, ние се обръщаме към основния блюстител на законността в Прокуратурата, с искане да се произнесе по законосъобразността на действията на държавния глава\", заявяват от Националния изпълнителен комитет на ПП НФСБ.", "date": "2019.03.02", "title": "НФСБ иска президентът да се извини, че говори с шефа на НАТО на английски"}
{"url": "https://offnews.bg/sviat/kim-chen-un-pochete-ho-shi-min-v-mavzoleia-sled-provala-na-sreshtata-s-698613.html", "text": "Севернокорейският лидер Ким Чен Ун положи венец в мавзолея с балсамираните тленни останки на Хо Ши Мин в Ханой, преди да отпътува с бронирания си влак за Северна Корея, съобщи АФП, цитирана от БТА.Ким Чен ун си замина от гара Дондан в северен Виетнам, на границата с Китай, и пое към своята страна след в Ханой с президента на САЩ Доналд Тръмп. Това бе първата визита във Виетнам на Ким Чен Ун, посочва АФП. През последните месеци той направи няколко посещения в чужбина - в Китай, в Южна Корея и Сингапур, след като не бе напускал Северна Корея през първите шест години след идването си на власт. ", "date": "2019.03.02", "title": "Ким Чен Ун почете Хо Ши Мин в мавзолея след провала на срещата с Тръмп"}
{"url": "https://offnews.bg/drugi/svetovniat-1-v-bridzha-izgarmia-s-doping-698604.html", "text": "Световният №1 в спортния бридж Гейр Хелгемо даде положителна допинг проба и беше наказан за една година, информираха от бридж федерацията на Монако.Хелгемо, който е норвежец, но се състезава за Монако в играта на карти, е засечен с наличие на кломифен - лекарство за стимулиране на овулацията при жените.От федерацията на Монако изразиха съжаление за наказанието, което изтича на 20 ноември.\"Опитът ни показва, че антидопинговите регулации не могат да се прилагат без мисъл към спортовете, в които се изисква мислене\", заяви президентът на федерацията Жилбер Вивалди. \"Мислите ли, че нивата на тестостерон могат наистина да повлияят на интелектуалното представяне?Съжаляваме, че такъв талант като Гейр Хелгемо е наказан от антидопинговите правила, които определено са адаптирани за физическите спортове, но напълно негодни за спортовете за мозъка.Надяваме се, че случилото се ще събуди интереса на ръководителите за този проблем\", добави шефът на федерацията.", "date": "2019.03.02", "title": "Световният №1 в бриджа изгърмя с допинг"}
{"url": "https://offnews.bg/futbol/iskan-ot-tcska-izbral-ispania-pred-armiata-698602.html", "text": "Исканият от ЦСКА Хосе Канте е отказал да заиграе в България заради предложение от Испания, пише \"Тема спорт\".Това бе разкрито от спортния директор на Легия (Варшава) Радослав Кучарски. Твърдеше се, че агентът на играча е виновен за проваления трансфер, но изглежда самият футболист е предпочел друг отбор, в който да продължи кариерата си.\"Канте не попадаше в плановете на треньора на Легия и не искаше да играе скромна роля. Проведох много разговори с него.Той е амбициозно момче и прецени, че е по-добре да промени обстановката. В крайна сметка отиде под наем в Химнастик Тарагона, но беше доста близо до ЦСКА. Накрая обаче предпочете Испания\", разкри шефът.", "date": "2019.03.02", "title": "Искан от ЦСКА избрал Испания пред \"Армията\""}
{"url": "https://offnews.bg/politika/medvedev-ni-chestiti-141-g-ot-osvobozhdenieto-v-pismo-do-borisov-698606.html", "text": "Министър-председателят Бойко Борисов получи поздравително писмо от председателя на правителството на Руската федерация Дмитрий Медведев по повод Националния празник на страната ни и 141 години от Освобождението на България от османско иго, съобщиха от правителствената информационна служба. „В този знаменателен ден ние си спомняме за мъжеството на руските войни и българските опълченци, които се сражаваха на Шипка и под Плевен за свободата и независимостта на България. Техният подвиг завинаги ще остане в историята на нашите страни“, се посочва в поздравителното писмо до българския премиер.Дмитрий Медведев изразява увереност, че активната работа на правителствата на Русия и България ще продължи да подпомага за укрепването на взаимодействието в търговско-икономическата и инвестиционната сфера и ще създаде благоприятни условия за напредъка по проекти в областта на енергетиката, инфраструктурата, промишлеността, науката и културата. В писмото до българския министър-председател Борисов премиерът на Руската федерация пожелава още щастие и просперитет на българския народ. Дмитрий Медведев пристига у нас на 4 март. ", "date": "2019.03.02", "title": "Медведев ни честити 141 г. от Освобождението в писмо до Борисов"}
{"url": "https://offnews.bg/112/bashta-prebi-14-godishnata-si-dashteria-nasilnikat-ia-provesil-prez-t-698607.html", "text": "14-годишно момиче е пребито от собствения си баща, детето е с травми по главата и счупен нос. Искал я да я убие, провесил я е през терасата, разказа майката на пострадалата тийнейджърка Ирина Янкова по бТВ.Тя и бившият й съпругът водят дела за родителските права над децата им. Янкова допълни, че дъщеря й е удряна със свещник по главата и е имала множество кръвонасядания. През годините тя и децата ѝ многократно били потърпевши от насилието на бащата. Янкова изпращала сигнали до полицията, до прокуратурата, до Агенцията за закрила на детето и до омбудсмана Мая Манолова.Състоянието на пребитото момиче е стабилно, съобщиха от отделението по детска хирургия във Варна. Лекарите са установили контузия на главата, удари в гръдния кош и в корема. По-сериозни са травмите по главата, има счупване на носа. По случая е образувано досъдебно производство за телесна повреда в условията на домашно насилие. ", "date": "2019.03.02", "title": "Баща преби 14-годишната си дъщеря, насилникът я провесил през терасата"}
{"url": "https://offnews.bg/kultura/kontcert-na-8-roiala-gostuva-v-4-grada-prez-noemvri-698593.html", "text": "Концерт без прецедент ще зарадва почитателите на класическата музика у нас тази есен. За пръв път в България, след грандиозния му успех в Германия, гостува проект с подобен мащаб. Организаторите обещават изключително преживяване за публиката в София, Пловдив, Варна и Велико Търново.\"Концерт на 8 рояла\" е едно от закриващите събития в програмата на \"Пловдив 2019\".8 рояла, 16 пианисти, 32 ръце ще изнесат 4 концерта в страната ни. Пианистите идват от осем различни държави - Германия, Италия, Русия, Канада, Корея, Япония, Словакия, България и дори Филипините!.Идеологът и създател на „Концерт на 8 рояла“ е проф. Томислав Байнов, който от години гради впечатляваща кариера на германската и световна музикални сцени. С реверанс към почитателите на класиката, диригентът и музикантите са подготвили вълнуващо емоционално пътуване с композициите на Карл Орф, Джоакино Росини, Карл Черни, Рихард Вагнер, Дариу̀с Мийо̀, Джордж Гершуин и др.Създателят на проекта „Концерт на 8 Рояла“, българският пианист и педагог проф. Томислав Байнов, заедно с още шестима свои колеги основава Клавирен ансамбъл „Байнов” през 1989 г. Център за изявите на състава е Южна Германия, но много скоро популярността му става и международна. Особено атрактивни са телевизионните им изяви. Репертоарът им обхваща както специално написани творби за четири и повече ръце, така и аранжименти на някои от най-популярните класически пиеси.Клавирен ансамбъл „Байнов” е записал няколко изключително запомнящи се програми: „Шест ръце на едно пиано”, „Повече от 8 пиана”, „Пиана и перкусия”, „На живо в Люцерн”, „Карл Черни: Концертни квартети”. Специалитет на ансамбъла са изпълнения на творби на шест ръце, но на един роял, или 11 или 12 ръце на две пиана, пиеси за повече от 8 пиана, дори до невероятния оркестър от 25 пиана.Диригентът на концертите е Григор Паликаров - изтъкнат диригент в Софийската Опера и Classic FM symphony Orchestra , композитор, пианист, преподавател и член на MENSA. Носител на множество национални и международни награди, дирижирал е по целия свят.Четирите концерта от турнето ще се състоят през есента на 2019 на следните дати:ПЛОВДИВ, зала С.И.Л.А – 16 ноември СОФИЯ, Зала 1 на НДК – 18 ноемвриВЕЛИКО ТЪРНОВО – ДКС Васил Левски – 21 ноемвриВАРНА – ДКС Варна – 23 ноември\"Убедени сме, че „Концерт на 8 рояла е събитие с голяма културна значимост, което ще предизвика сериозен интерес и отзвук в медиите, почитателите на класическата музика и цялата ни културната общественост\", споделят от организаторите на събитията „Класик Стейдж Ентъртейнмънт“.Билетите вече са в продажба в мрежата на Eventim, както и на каси в съответните градове.", "date": "2019.03.02", "title": "Концерт на 8 рояла гостува в 4 града през ноември"}
{"url": "https://offnews.bg/politika/siderov-vmro-i-nfsb-si-pishat-v-stil-prelastena-i-izostavena-uchenich-698609.html", "text": "Лидерите на ВМРО и НФСБ може да не ме харесват вече, но нещата трябва да се решават мъжки, не с писма в стил прелъстена и изоставена ученичка, която пише на гаджето си. Това заяви лидерът на Атака Волен Сидеров за случващото се в малката управленска коалиция по Нова тв. От моя страна няма никакви знаци и действия за край на тази коалиция. Мога да кажа, че съм бил моторът да се направи през 2016 г., а успехът й беше, че изместихме ДПС и от 3-та политическа сила в парламента станаха 4–та, обясни Сидеров. „Както и да се явим на изборите трите партии, е важно да дадем уверения, че управленската програма на правителството, която сме поели, ще я свършим докрай. И да не свързваме автоматично евроизборите с управлението”, допълни лидерът на „Атака”. „Няма никакъв трус, Борисов ще изкара най-накрая един мандат докрай и ние ще бъдем гарант за това”, каза още Сидеров. ", "date": "2019.03.02", "title": "Сидеров: ВМРО и НФСБ си пишат в стил прелъстена и изоставена ученичка"}
{"url": "https://offnews.bg/futbol/krasi-balakov-izvadil-svoi-pari-za-etar-698608.html", "text": "Наставникът на Етър Красимир Балъков е дал на клуба около 150 000 лева лични пари, колкото е и официалната общинска субсидия към момента, твърди \"Меридиан Мач\".С тази сума той е обезпечил нормалното провеждане на тренировъчния процес и зимния лагер в Турция, а вероятно и част от възнагражденията на играчите.Сумата би трябвало да е оформена като заем и ще бъде възстановена при по-добри дни за Етър.Вероятно това ще се случи след края на сезона, когато общинският съвет може да отпусне допълнително финансиране.", "date": "2019.03.02", "title": "Краси Балъков извадил свои пари за Етър"}
{"url": "https://offnews.bg/obshtestvo/chestit-treti-mart-pisma-do-prezidenta-ot-putin-i-tramp-do-arabski-k-698614.html", "text": "Президентът Румен Радев получи поздравителни писма от редица държавни глави по повод предстоящото отбелязване на Националния празник на България – Трети март, съобщиха от \"Дондуков\" 2. Писма до българския държавен глава изпратиха президентите и държавните ръководители на Руската федерация, САЩ, Френската република, Федерална република Германия, кралят на белгийците Филип, кралят на Испания Фелипе VI, императорът на Япония Акихито, кралят на Саудитска Арабия Салман бин Абдулазиз Ал Сауд, кралят на Хашемитско кралство Йордания Абдула II бин ал-Хусейн, президентът на Република Естония, на Арабска република Египет, Република Хърватия, Република Унгария, Румъния, Република Ирландия, Република Азербайджан, Република Корея, Босна и Херцеговина, Палестина, Суверенния военен орден на хоспиталиерите на свети Йоан, от Йерусалим, Родос и Малта, както и много други.„Приемете сърдечни поздравления по случай Националния празник на Република България – Денят на Освобождението от османското иго“, заявява в писмото си президентът на Руската федерация Владимир Путин. „В паметта на народите ни завинаги ще остане безсмъртният подвиг на руските войници и българските опълченци, които героически се сражаваха за свободата и независимостта на България“, се казва още в писмото на руския президент. Владимир Путин изразява увереност, че общите исторически традиции на братското приятелство и взаимопомощ, културна и духовна близост, ще продължават да бъдат надеждна основа за развитието на всестранното сътрудничество между двете държави.„От името на народа на Съединените американски щати поздравявам българския народ по повод Освобождението на България – 3 март. България е важен съюзник в НАТО и ние ценим нашето продължително сътрудничество и приятелство“, заявява в писмото си президентът на САЩ Доналд Тъмп. „По повод Националния празник на Република България имам удоволствието от името на френския народ да отправя към Вас и Вашите съграждани моите искрени поздравления. Щастлив съм, че 140-те години от установяването на дипломатически отношения между нашите две страни ни дават повод да подчертаем силата на френско-българското историческо приятелство“, заявява в писмото си до българския държавен глава, президентът на Френската република Еманюел Макрон. Президентът Макрон изразява увереност, че двете страни ще продължат да работят заедно за укрепване на Европейския съюз и за неговия принос за закрила на гражданите, за икономическото и социално сближаване и за върховенство на закона. „Съюзът трябва да остане на висота на международната сцена. Оценявам ролята на България в полза на стабилността врегиона на Западните Балкани и вашия личен ангажимент за напредък в областта на европейската отбрана“, се казва още в писмото на френския президент.Федералният президент на Федерална република Германия Франк-Валтер Щайнмайер поздравява най-сърдечно президента Румен Радев и българските граждани по случай Националния празник на Република България. „Нашите страни са обединени от дългогодишно и изпълнено с доверие партньорство. С оглед на разнообразните предизвикателства, пред които заедно сме изправени в Европа, се надявам че и в бъдеще приятелството между България и Германия ще остане силно свързващо звено и ще допринесе за единен и суверен Европейски съюз“, заявява германският президент. Франк-Валтер Щайнмайер подчертава, че ще се радва диалогът между двете страни да бъде задълбочен още повече по време на посещението му в България през следващия месец. „Отбелязването на Националния празник на Република България ми дава възможност да изразя на Ваше Превъзходителство моите топли поздравления, както и пожелания за благоденствие и просперитет на Вас и на Вашите сънародници“, се казва в поздравителното писмо на Н. В. Филип, крал на белгийците. В писмото си Крал Филип изразява надежда, че отношенията на приятелство и сътрудничество между двете страни ще продължават да се развиват. Кралят на Испания Фелипе VI пожелава от името на правителството и на испанския народ най-добри пожелания за мир и просперитет на българския народ по случай Националния празник на Република България. „По повод Националния празник на България за мен е огромно удоволствие да отправя към Вас моите най-топли поздравления“, заявява президентът на Република Корея Мун Дже-Ин. „С течение на годините нашите две страни постоянно развиват приятелски отношения като работят заедно в различни области. Очаквам с нетърпение по-нататъшното задълбочаване и укрепване на двустранните отношения от взаимен интерес и по ориентиран към бъдещето начин“, се казва още в писмото на президента Мун Дже-Ин. „По повод Националния празник на Вашата страна имам удоволствието да отправя от свое име и от името на правителството и народа на Саудитска Арабия най-искрените ни поздравления и благопожелания към Вас за крепко здраве и щастие, както и благопожеланията ни към правителството и народа на Република България за по-нататъшен прогрес и благоденствие“, заявява Н. В. Салман бин Абдулазиз Ал Сауд, крал на Кралство Саудитска Арабия. „За мен е огромно удоволствие да изпратя моите най-топли поздравления по случай отбелязването на Вашия Национален празник, както и моите най-добри пожелания за здраве и щастие на българския народ“, се казва в поздравлението на президента на Арабска република Египет Абдел Фатах Ал-Сиси. „Използвам възможността да заявя, че се надявам да продължим да насърчаваме развитието на отношенията между нашите две страни от взаимен интерес“, заявява в писмото си египетският президент. Поздравително писмо до министър-председателя е изпратил президентът на Турция Реджеп Тайип Ердоган. Той изразява увереност, че достиженията и сътрудничеството във всяка една област между България и Турция, постигнати по време на настоящото правителство на премиера Борисов, ще продължат да се развиват на основата на взаимен интерес. „За реализирането на тази цел, пожелавам да продължим съвместната ни работа с решителност“, се посочва още в писмото на президента на Турция.В поздравителното писмо Реджеп Тайип Ердоган пожелава още благополучие и просперитет на „приятелския български народ“.", "date": "2019.03.02", "title": "Честит Трети март - писма до президента от Путин и Тръмп до арабски крале, Ердоган поздрави Борисов"}
{"url": "https://offnews.bg/obshtestvo/ne-propuskajte-premierata-na-malteze-detektivat-na-mafiata-698477.html", "text": "Тази вечер е дългоочакваната премиера на италианския криминален сериал „Малтезе: Детективът на мафията“ (22:00 по  с повторение в неделя в 22:45).Режисиран от Джанлука Мария Таварели и написан от Леонардо Фазоли и Мадалена Равали, които са работили заедно и по хитовия италиански крими сериал „Гомор“, „Малтезе: Детективът на мафията“ може да се похвали с оценка на критиката, която оприличава духа му на този на „Кръстникът“, а стилистиката му – на тази на „Момчетата от Мадисън авеню“.Развиващ се през 1970-те, този разказ за корупция, власт и лична вендета е с актьора Ким Роси Стюарт в главната роля като полицейския детектив Дарио Малтезе, който се завръща в Сицилия за сватбата на приятел от детство си и се оказва въвлечен в случай с убийство. В отчаян опит да разкрие истината, Малтезе се оказва мъж, който не желае да си затвори очите и да приеме компромис. Подобно на много от истинските детективи, които са вдъхновители на сериала, той е обикновен човек, призван да стане герой.С участието също на Рике Шмид като Елиза Рипщайн, сериалът проследява разследването на едно убийство, което се превръща в много по-голям случай с мистериозни изчезвания и прикрити убийства. Комисар Малтезе разкрива сложна система от корупция и беззаконие, в която убийци и престъпници работят ръка за ръка с овластени и недосегаеми хора, включително правителствени фигури. В хода на разследването, Малтезе рискува собствения си живот, сблъсквайки се с убийци, изпратени да го ликвидират. По пътя си преживява смъртта на приятели и съмишленици и почти изгубва жената, в която се е вклюбил.", "date": "2019.03.02", "title": "Не пропускайте премиерата на 'Малтезе: Детективът на мафията'"}
{"url": "https://offnews.bg/knigi/mozhem-li-da-si-izmislim-fantastichen-sviat-v-kojto-da-zhiveem-698180.html", "text": "Разкажи ми за общността, само в София ли е?Не, из цяла България. Горе долу над 150 души, може да са повече вече, може да са по-малко. Аз затова за тях употребявам термина \"неоплеме\", защото можеш да излезеш от тази общност без никакви санкции, не е като традиционните племенни общности, в които има санкции, когато искаш да излезеш. Въпросът е обаче да си сериозен. Всичко тръгва от Българската Бард Гилдия, която е повлияна от музиката на една рокерска група Blind Guardian с мотиви от творчеството на Толкин. И точно това е, че стереотипната представа на хората - те се обличат като някакви фикционални герои, несериозни деца, тийнейджъри. Не, точно това беше най-странното за мен - като отидох на място там бяха мъже на по 40 г., жени на по 35г. - г/д 30-годишна средна възраст. Все пак това е свързано с бой, въпреки че е с оръжия от полипропиленови тръби за водопровод, пластмасови и т.н. Те обаче докато ме учиха как да се бия, това много боли - не е ей така да си кажеш, детска игра. Има си конкретни правила обаче. Трябва да разгадаваш игровите кодове, които аз понеже малко време беше, някак си не можах да се вглъбя в моя фикционален персонаж, въпреки че си измислих такъв - Агарта, вдъхновена от Умберто Еко.Значи участниците сами измислят героите си, а не използват установени такива?То се водиш по някакви такива конструкции, които са вече писани - естествено, базисната фантастика, Толкин, нормално е... това е много голяма маса и си повлиян, но не - аз това разбрах, че ти сам трябва да си направиш инвентара, сам да си направиш визията, сам да си направиш ценностната система, абсолютно цялото поведение, история на героя ти. Всичко да си правиш сам, но трябва да бъде съобразено... В същото време все пак за да съществуват в един фикционален свят, играта им да просъществува, трябва да бъде някак си координирана с основните рамки, които основни рамки се нарича на английски сетинг (от англ., setting - обстановка, среда, бел. авт.). И този сетинг може да бъде фентъзи, може да бъде постапокалиптичен, средновековна обстановка, може да бъде стийм пънк дори. Има стийм пънк балове. (от англ. steam punk - поджанр във фантастиката, вдъхновен от викторианската епоха, бел. авт.).Какви видове LARP-ове се организират в България?Първият, който посетих -  (от англ., \"Мъглата\", бел. авт.), когато отидох, беше лятото и след това има зимен LARP, пак по същия сетинг. Има и други обаче - , който е постапокалиптичен LARP - прави се в подземия, бункери, той е вдъхновен от на братя Стругацки \"Пикник край пътя\". И реално там има мутанти, има учени, съвсем различен сетинг. Но хората, които участват във фентъзи LARP-а, също може да участват в постапокалиптичния LARP и го правят. С различни герои, разбира се, съвсем различна е историческата ситуация - магьосници и такива неща не съществуват в постапокалиптичния LARP. Аз не се престраших да ида на сталкерския LARP, защото трябва да имаш еърсофт оръжия, да бягаш в някакви бункери - просто до момента не е моето нещо, въпреки че ми е много интересно, но единствено бих отишла там като фотограф или човек, който не е игрови персонаж. Отидох на следващ LARP, който се казва . Той е заимстван от Роджър Зелазни \"Една нощ през самотния октомври\". Прави се около Хелоун, защото самият сюжет на книгата е около Хелоуин. Когато аз участвах в този LARP - той е през цялата седмица - интересно е, защото всеки може да участва когато има време. Всеки има университет, работа, семейство, различно време, в което може да участва. Но все пак цялото нещо се случва в интернет - там ти пускат задача. Примерно, много е свързано с urban exploring (от англ., изследване на градската среда, бел. авт), защото по много приказен начин ти обясняват какво трябва да намериш - скрити лепенки с кодове... те само горе-долу описват мястото. Първите няколко задачи аз въобще не знаех къде се намирам, а то изключително поетично и скрито е написано самото място.5 лв. беше за цялата седмица. Там има един конфликт - два отбора са, отварячи и затварячи, така е в книгата. И никой не трябва да си казва самоличността. В един отбор сте по двама души - единият е господар, другият е придружител - придружителят е животно. Трябва да имаш козина, или зъб животински или нокти дълги, вълчи... Моето беше пухче от молив и бях папагал, което няма нищо общо с книгата, и пак бях избрала името Агарта. Иначе имената в книгата са Карфичка, Игличка...Полицаи понякога помагат, защото го вижда, че е с някакви гигантски нокти и е някак: \"Търся нещо, търся нещо\". А полицаят му помага, и той така разбира, че от другия отбор са били на същото място вече и така разбират самата игра. Полицаят е шокиран. И на мен ми се случи нещо подобно - този скитник отваряч ли е или преследвач... преследвач, защото не знам дали играе въобще, или ме преследва някакъв случаен човек. Например, това място... беше казано, че там са обозначени посоките на света. По много поетичен начин, аз не мога толкова поетично да го кажа - но на това място са обозначени посоките на света, трябва да се застане югозапад и аз си казвам: \"А, това е компаса в Южния парк\". То е точно обозначено на коя страна да застанеш, за да намериш кода, но е казано \"да изчерпиш сила\". Точно това е интересното при тези хора, че изключително много се интересуват от литература, от начина на писане, те са творци сами по себе си - някои от тях рисуват, други с астрофизика се занимават, трети със социология, антропология - това са толкова различни хора, които обаче имат интерес към литературата, самото поетично изразяване. Самите им диалози са много интересни, Ангелина Илиева по-дълбоко се е занимавала с тях. На мен ми беше по-интересно каква е била промяната за тях преди и след LARP. Какво са научили от LARP, дали има някакви негативи - поне аз не срещнах негативи.А какви са позитивите?Най-вече социализация, това е един страхотен метод да си намериш приятели, да преоткриеш приятели, да комуникираш по един много по-красив начин, да украсяваш реалността си... хората ще кажат, че това е бягство от реалността, но за мен това по никакъв начин не е бягство от реалността, това е някаква нова, видоизменена от тях реалност, която на базата на техния културен бекграунд от всичките мотиви, които виждаме във видеоигрите, филмите, навсякъде - комикси... и не е като да гледаш филм - ти си на дистанция от филма, като играеш видеоигра, ти си вътре чрез компютъра в тази видеоигра, а това е като видеоигра на живо и самата интеракция между тях е изключително интересна.Излизат ли от роля понякога?Точно това ме стресна изключително много като отидох на първия си LARP. Когато отидох там - това не е само театрална игра, буквално тези хора са в кожата на героя си. Да не говорим това събитие, което беше първото ми - то се случи в Костенец. На една поляна, като отидох там - всеки си е разпределен по лагери, те понеже са на кланове, във всеки лагер има примерно палатки, огън, и си имат някакви елементи, които подсказват, че това е техният клан. Едните хора си имат крепост, която си стои там, дори да няма LARP - те просто си я надграждат всеки един път и това се превръща точно в смесица между фикционално и реално пространство, защото поляната е реална, телефони няма, телефоните не се включват в сетинга - кола, ако мине, те ще кажат, че това е чудовище или дракон или нещо такова. Няма да кажат, че е кола - и това е интересното интерпретиране на реалността в тяхната игра. И ние бяхме в палатка, и понеже попаднахме точно до леговището на върколака за пръв опит, това е много жестоко, защото аз просто го видях, и реакцията ми беше да се скрия в палатката и да не изляза цяла вечер. Чувах някакви викове от ухапани от вампири, някакво ръмжене...Вкара ли се във филма?Помислих си, че е ужасно - точно това е, че абсолютно се вкарах във филма, обаче героят ми беше толкова сдухан, че просто си остана в палатката, извън игра. Защото когато си в палатката, си извън игра, ако си облечеш една светлоотразителна жлетка същ се води, че си извън игра и можеш да се разхождаш. Обаче аз не исках да им преча, защото така и така съм нов човек, а и нямах техника за нощно виждане, иначе исках да заснема цялата игра. Оказа се обаче, че няма начин цялата игра да се заснеме, камо ли от един човек. Пък и пречиш - не трябва да се \"счупва\" играта. Те употребяват този термин, който на мен ми е изключително интересен. Счупване - аз го виждам точно като едно огледало, като едно произведение, което се създава от всички, което външен човек или някой, който не го приема толкова насериозно може да го счупи. И в момента, в който свърши LARP-а, те се връщат към нормалната си същност? Не е ли все едно разговаряш с двама различни човека?Имам един случай, който навсякъде го разказвам, защото е супер шокиращ. Много готин човек, няма да му казвам името, страхотен, обаче ми споделя в хода на разговора, че отишъл на интервю за работа. И принципно е много стеснителен и си казал: \"Ох, сега как се притеснявам, как ще се представя на това интервю за работа... абе, я да превключа към вампира\" - който той играе от 10 години вече и той има различно поведение от неговото поведение. Много по-екстровертен е, много по-харизматичен според него, той така казва. И той превключил и хората страшно много го харесали. И той казва: \"Ако бях себе си, нямаше въобще да се справя на това интервю. Хората супер много ме харесаха, 2-3 часа съм си говорил с тях, не можех да си тръгна\". И аз по едно време, нали най-шокиращият момент: \"Абе, той сега да не би с мене да е пак така?\" Какви са хората, които го правят?Те са по природа актьори, артистични, наистина струват ми се по-голяма част от тях по-добри актьори от нашите български актьори, които са известни - не искам никого да засягам. Но друго е да имаш свободата и да ти е интересно това нещо, което правиш. А не да заучиш някакъв сценарий - те сами си го правят, но самите диалози, които провеждат... те са примерно на базата на тяхно любимо литературно произведение. И те например самият жаргон от това произведение го прилагат на практика. Интересното е, преди да се запозная с тях бях гледала документална продукция на Vice за LARP-ър аутист. И той се справя с аутизма и с поведението си и социализацията посредством LARP, посредством неговия фикционален персонаж - т.е. това може да ти помогне със социални проблеми, защото друга глава от моята книга се казва \"Разбрах, че имам чувство за хумор\". Момичето, с което си комуникирах - тя не е знаела, че има чувство за хумор преди LARP. Тя и мислела, че не може да си говори с никого, че няма да има приятели. Тя каза: \"Намерих си приятелите покрай LARP, разбрах, че мога да бъда забавна\"... И аз бях в шок - тя по никакъв начин не изглеждаше интроверттна. Тя каза, че е била най-интроверттният човек, въобще не си е комуникирала с никого, а тя беше най-екстровертният човек според мен.А ти как се почувства като трябваше да влезеш в роля?Беше много забавна историята как влязох в роля. Бях изпуснала целия брифинг - т.е. всичко, което не ми е ясно, остана още по-неясно. И се връщат те, казват ми горе-долу какво са казали на брифинга, те имаха достатъчно работа като изработка на инвентари, крепости и не знам си какво и не можеха много да ми обърнат внимание и в един момент както си говорим за времето или не знам за какво, за някакви абсолютно битови ежедневни неща, чувам от едното момче, с което си говоря - явно е чул някакъв звук, че нещата започват - \"Скъпа девойко, как пристигнахте на нашите земи?\" И аз: \"Какво?\" Ние си говорим някакви съвсем нормални неща за бира примерно и той... И аз пак: \"Какво?\" И той - \"In game сме, не трябва да го казвам, но сме in game.\" Т.е. при тях тотално оff game и in game са разграничени напълно. Не разбирам обаче как можеш да форсираш възникването на различна гледна точка у себе си, при положение, че ти си който си?Да кажем, въобще не харесваш проститутките, обаче в този сетинг трябва да има някоя проституттка и на теб се пада тази роля. И ти се поставяш на нейно място и ти виждаш как хората те гледат, как се отнасят с теб, как ти се отнасяш спрямо тях, колко от това може да те нарани или пък някой човек да му видиш гледната точка спрямо такава дейност... и ти се поставяш на мястото на такъв човек, който в ежеднвието ще си кажеш \"аз по никакъв начин не го разбирам това нещо, то е отвратително, това е пошло, това е боклукът на обществото\".Това е вече сетинг от реалистичен тип - има такива 360-градусови LARP-ове, в които няма никакви магии, няма никакви фикционални герои, предмети, нищо. Всичко е една обикновена ежедневна ситуация, в която обаче всеки си има определена роля. И можеш да играеш дори и себе си. Това е интересното - да играеш себе си. Обаче се създава някаква ситуация - да кажем има дори реална проститутка и примерно някакъв казус. Аз не съм гейм мастър, аз не мога да създам такъв сюжет, но всеки може да си интерпретира каква ситуация би могла да се създаде. И ти тогава като се поставиш на мястото на други хора, на други прослойки от обществото, каквото и да е - до някаква степен обогатяваш своите познания и етиката си, въобще отношението си спрямо другите хора.И аз затова имам и отделна точка в книгата за образованието - такива игри да се включат в образованието, защото да кажем по история или философия, децата когато вникнат в дадени исторически период, те много по-добре биха разбрали да кажем оръжията, или пък самия период какво е направил със самите хора, самата културна ситуация, цялата основа и предпоставки, за да се създаде такава историческа ситуация, историческо събитие и знанията им не да бъдат преподавани така дикторски със зубрене, ами да им създаде един траен спомен. Защото LARP-ът, поне за мен като абсолютен аутсайдер, да не говорим за участниците, създава някаква траеща памет.Те си имат история - тя си продължава, от 2004 г. това е фикционален свят, който се развива и става все по-сложен и многопластов. Децата много по-лесно биха се вкарали в такава фикционална игра, защото с игра наистина изключително лесно се учи. Има такива елементарни ролеви идеи, по които се обучават деца, но такова нещо само веднъж доколкото знам се е правило във Видин. Мой респондент ми го сподели, той го е предложил, и децата наистина са имали голям интерес. Обаче след като той си тръгнал от гимназията, спрели да го правят. То все пак им трябва някой като аниматор, някой запален човек, който да им обясни с какво това ще им помогне, да им вкара в самата фикция.В Дания LARP-ът всъщност е поел почти единствено и само образователната дейност. Има дори професии с орки, с елфове - конкретни такива неща, които да обучават децата. Четох наскоро една статия по физика да кажем - преподавателят е разследващият някаква мистерия, а пък учениците следват самите материали по химия и по физика - те ги координират и трябва да изследват различни материали, различни формули, които да достигнат до мистерията, която е била като сетинг. И те така научават материала - с формулите, с химичните елементи, което е супер интересно, но това в България не съм чувала освен този случай не съм чувала да се прави.Има ли идеи сред LARP обществото може би да се организира един ден и да заживеят по този начин? Купуват си някакъв парцел някъде да кажем, и решават едни 30 човека, че ще си живеят в такъв свят...Уау, това би било много интересно. Много готин въпрос. Не съм се замисляла... Това би било страхотно... Възможно е помежду си, аз все пак не съм част от тяхната общност до такава степен, не мога да кажа, че сме приятели, въпреки че ги чувствам така... Но не съм чувала такова нещо, сега се замислих и би било наистина превъзходно. За мен е по-важно да си остана в реалността и да не се изолирам... и по-скоро да се оставя на случайността и на миговете, които ми предоставя съдбата... тези мигове на случайности, които могат да ти променят живота за една секунда. Това за мен е най-интересното и бих искала да разгадая този механизъм, по който се получават тези работи, защото има нещо гнило. Защо смяташ, че хората все по-често изпитват необходимост не просто да четат или гледат фантастика, а да участват в нея и да я създават?Искаме да се докоснем до някаква отвъдност - поне аз така си го разбирам. Свикнали сме да гледаме филми от деца, родителите ни вероятно не са гледали толкова много филми колкото ние сме гледали, да не говорим, че не са играли видеоигри на нашата възраст... в един момент това ти писва. Искаш нещо ново, обаче което да е свързано с това, което е било от детството ти... т.е. с филмите, с фикцията. и в един момент хората започват да искат сами да си изработват тази фикция. Сами да си я направят по начина, по който им харесва. Особено ако са зарибени фенове, като хората, които съм изследвала. Така те имат базата, за да създадат нещо по свой си начин. Може би нещо от реалността не ти стига, искаш да бъде по-красива, да бъде по-приказна или пък искаш да бъде антиутопична, да е точно обратното. Искаш да има мутанти, да живееш в бункер, или в някакво извънземно нашествие... всичко можеш да искаш. И хората просто си намират начините да го създават сами. Има ли още нещо, което би искала да споделиш? Свои разсъждения върху феномена?Бих искала да кажа нещо за самата история, която се създава около LARP събитията, но свързано със света и самото понятие за свят. Точно това е интересното в един такъв културен феномен, че няма как да има история от начало докрай. И по някакъв начин този наратив, който се създава, много прилича на фолклор - защото това е нещо, което се говори, нещо недовършено, нещо, което го има на фрагменти - нещо, което вирее като цялостен свят, обаче няма начало и край. То трае в реалността и продължава своето траене, но прилича на фолклор и дори и те са се опитвали със снимки да документират всяка една ситуация, всеки един ъгъл какво се случва.Не могат да го направят това нещо, защото всеки си има своя собствена интерпретация за това, което се случва. Самите им истории не могат да се обобщят, защото са прекалено много, прекалено различни... това най-много ми харесва в такъв феномен, че интерпретацията е безкрайна. Като имаш толкова много автори, как ще направиш една история? Няма публика, има автори. Тази недовършеност може да се сравнява с това да си пускаш любимия сериал, когато се прибереш, и да знаеш, че на следващия ден ще има следващ епизод. И ти посредством съществуването на сериала, посредством неговите епизоди, твоето съществуване продължава. Тази фикция, която трае в реалността. ", "date": "2019.03.02", "title": "Можем ли да си измислим фантастичен свят, в който да живеем?"}
{"url": "https://offnews.bg/nashite-avtori/gradat-razkaz-s-prodalzhenie-ot-zdravka-evtimova-698577.html", "text": "Пропищя градът.Пропищяха околните села.Хората пристигаха да нагледат виличките си.Оградите от стоманена тел липсваха, понякога металните колове бяха отнесени, понякога стърчаха унило на местата си, вратите бяха разбити, често на масите във фургончетата някой бе палил огън. Всичко годно за задигане бе задигнато – инструменти, дрехи, вилици лъжици, чаши, дори стари телевизори, а онова, което не струваше пукната пара, със сигурност бе горяло дълго, понеже на пода собствениците намираха въглени и пепел. Стените ги чакаха опушени, неми.Същото се случваше на жилища, за чиито собственици бе известно, че са си вдигнали багажа и са заминали в чужбина – Испания, Англия, Швеция. Къде ли нямаше хора от Радомирско, запилели се по света за повече пари. Хак да им е! Да печелят, да се натъпчат до гръкляна с евра и английски лири; апартаментите им били изтърбушени – разправят - като заклано теле, на което са извадили черва, дроб, бъбреци, месо и кожа - всичко, което става за ядене. Полиция плъзна къде ли не. Човек ще рече – ако преди това не си глътне езика от страх – че е избухнала някаква епидемия. Слава Богу не беше избухнала, в доказателство на това предположение специалните коли си заминаха.Вместо сняг заваля ситен дъжд, толкова ситен, че ти иде да пипнеш небето за гушата и да стискаш, докато от него се изцедят всичките планети, комети и звезди, начело със слънцето – после да затвориш тия калпави звезди в някой апартамент, чийто стопанин е заминал да бъхти в Испания. Да видят със собствените си очи тия планети какви е деца раждала, раждала, ражда и днеска българска майка юнашка – да изкъртят вратите на гардероба ви, да запалят одеялата ви, да измъкнат чиниите от шкафа ви в кухнята, да разглобят крановете и чучурите в банята, да задигнат пружините на старите легла, да запалят матраците, да ходят на тоалетна в средата на хола ви, да скъсат на парчета снимката на дъщеря ви, когато си зима свидетелството за завършен втори клас в начално училище „Кирил и Методий“.Какво да правиш? Ами радваш се, че не са бутнали блока и можеш да направиш ремонт. Добре че не са ровили в кашона в секцията – там си държал някои стари учебници по електротехника, иначе и тях щяха да запалят. Старото ви бельо, което не сте си занесли в Мадрид или в Манчестър, е свито на топка и е натъпкано в тоалетната чиния. Вратите на вградения гардероб в коридора са строшени; ако сте родени под някоя щастлива звезда – са само откъртени. Мокетът ви е разкъсан и измъкнат, лакираният паркет е нарязан – сигурно със сатъра за пържоли, който, разбира се, са занесли със себе си.- Така е - ще ви кажат сестрите близначки Дочка и Донка Ананиеви. - Щом сте толкоз хайде да не казваме какво. Като бягате да работите на чуждо, като сте зинали да изядете целия свят и не ви стига ума как да се оправите с хайдуците. Хак да ви е!- А как се оправихте вие, бе момичета, като сте толкоз интелигентни?- Ами ей така. Като едни културни жени сложихме три шишета от кока кола пълни с ракия – хем до копачката пълни – пред вратата на апартамента. Хайдуците да не са зверове? - питаме ние. Не са. И те имат черва като вас и нас, и техните гърла искат алкохол като всички нормални хора. Ние също така ги разбираме крадците – до трите бутилки алкохол сложихме пет подкови луканка. Да седнат, да пийнат, да се замезят.На това място Дочка, по-интелигентната от двете хлебарки близначки, отбеляза:– Ами човек, като пийне и като се замези, какво иска? Ами жена иска. Затова аз се бръкнах. Донка е стисната и не ги разсъждава докрай нещата. Тя беше против. Но аз купих една надуваема кукла. Как за какво? Ясно за какво. А вие? Обраха ви като най-елементарни такива, каквито сте си, моля да ни извините. Подпалиха ви, ходиха по нужда в холовете ви, а нас нито ни обраха, нито ни запалиха, нито ни ходиха. Ракията изпиха и луканката замезиха. Куклата въобще не е повредена. Апартаментчето ни е живо и здраво, само външната врата са надраскали, но туй е нищо. Абсолютно нищо.Тогава целият окръг се удари в главата – умни жени казват едни, а другите, недоволните и бръмчащите – винаги има черногледи типове, които обичат кавгата. Откъде накъде да купуват ракия на хайдуци? Да не искат и щерките си да оставят до ракията и подковите луканка? А не може ли по един нож в тила?Остави ги тия, дето роптаят. Първобитни са, никаква толерантност в тях, никакво възпитание – казаха двете сестри Дочка и Донка, обаче точно час след като го казаха, тези долни апаши изглежда не разбраха какво означава „толерантност“. Вмъкнали се в апартаментчето на сестричките, окрали де го има одеяло, блуза, изтръгнали тоалетната чиния, прибрали вазичките, масата, табуретките, удовлетворили нуждата си на две места - в хола и в кухнята.Всичко прибрали, само любовните писма на двете сестри скъсали на парчета и ги хвърлили от балкона с южно изложение. Относно северния балкон – който бил остъклен - строшили стъклата с чука за пържоли. Полицията не можа да открие извършителите и разследва още десетина дена. Окрадените останаха да си оправят апартаментите, но понеже беше март, а перничани и софиянци бяха наболи през есента фиданки по парцелите си – хайдуците изкопаха и прибраха дръвчетата, та цял баир заприлича на кашкавал с дълбоки шупли.Хората от окръга поклатиха глави. „Специалистите пак ще хванат вятъра“ - и пак хванаха вятъра. Остана разследване срещу неизвестен извършител, докато съседите забелязаха в джипа на Риж Димитър едно от скъпите украшения на близначките Донка и Дочка. Видяха телевизор в лятната кухня на Риж Димитър, който много приличал на техния - бил малко надраскан в лявото ъгълче с карфица, за което детето изяло бой...Обаче току до кафе „Соларис“, където Риж Димитър си пиеше уискито всеки ден в 11:00 часа – с много добре опечени фъстъци (собственичката на заведението ги слагаше във фурната, щом малкият пръст на Риж Димитър се повдигнеше на два сантиметра от покривката на масата. Всеизвестно бе предпочитанието на Рижия фъстъците да бъдат топли и обелвани от люспите пред очите му) – та точно след като си изсърбал уискито и се назобил с фъстъци, Риж Димитър излязъл от „Соларис“, люшнал се като чувал с репи и още преди да падне на улицата до шадраванчето, клепачите му се подули.Отначало като подметки, после като възглавнички за плуване в басейн - и позеленели. Народът наобиколил Рижия, гледал зелените му клепки, цъкал и плюел настрана. Никой не рекъл:- Ще не вземе някой да закара тоз хайдук при Елена билкарката, че ще вземе да окьоравее? - ами плюел почти до главата на позеленелия. Народът бързо отминавал, все едно нищо не бил видял, все едно обелка от вафла лежала на улицата или даже нещо по-долно и по-изцапано от обелка.Тогава едно дете, облечено в яке почти до токовете на ботушите му - всички го забелязали, защото някаква партида от седем-осем подобни якета се появили на цена два лева парчето във „Втора ръка - втори шанс“, и народът ги изкупил като преоценените хлебчета на сестрите Дочка и Донка – това дете в дългото като змия палто изтичало до падналия и взело да шушне нещо. Чак като му отворило едното око с палец и показалец, се разбрало кое е досадното пале – Дамянка, внучката на Елена билкарката.Детето сипало в окото на хайдука нещо от едно тумбесто синьо шише.- Остави го да умре, ма! – викнал един мъж. – Махни се да не ти свия един зад врата!Детето не го послушало, набързо отворило другото око и там също сипало от тумбестото шише. Мъжът, а и една дребна жена, ядно дръпнали малката настрана, но късно – хайдукът се размърдал и седнал на снега.- Много си тъпо, бе дете – казал мъжът. - Утре тоя къщата на баба ти ще обере.- А на тебе ще ти отреже носа! – изфучала жената.Обаче Риж Димитър се надигнал - той е много як в тоя град и в окръга - жената бързо си навела главата в шала, дето носела, мъжът нахлузил шапката до очите и се заровил в яката на ватенката си.- Ела! – викнал Риж Димитър на детето. Това го видели с очите си трима клиенти на кафене „Соларис“ заедно с Диди, сервитьорката. Детето се вкопало в земята и не смеело да мръдне. Диди, сервитьорката, предположи по-късно, че се подмокрило, защото под дългото му палто се появила локва. – Ела тука!Детето приближило и тогава – да. И другите видели локвата, която Диди им посочила най-изрично.- Дръж! – казал Риж Димитър, бръкнал в джоба си и извадил пачка. Тя никак не била тънка пачка. Клепките му все още били жълти и приличали на бананови кори, сигурно не виждал. – Прибирай! – наредил той и набутал в ръцете на детето още една пачка в цвета на столевките.Детето хвърлило парите на земята, притиснало тумбестото шише към дългото палто на мястото, където трябва да е сърцето.- Зимай, бе боклук – ревнал Риж Димитър.Детето гушнало пачките, разревало се и полека, като куче с пречупен гръбнак, почнало да се изнизва към библиотеката – но точно по това време библиотеката била затворена.После изведнъж детето се втурнало, но не можело бързо да бяга поради втория шанс на палтото. Паднало в снега, започнало да лази и така, стиснало тумбесто шише и пачки, на четири крака, излазило до стръмната уличка към гробищата.Много време минало, докато Диди, сервитьорката на „Соларис“, си помислила на глас:- Абе как така това дете се оказа толкоз бързо при Риж Димитър? И как така толкоз случайно под палтото му се оказа онова тумбесто шише.... – после си прехапала езика и не споменала, че това хлапе се мотало известно време в „Соларис“, докато Рижият поръчал уиски, а самата Диди белела люспите на фъстъците. Тя на никого не съобщила, че тука има нещо.- Хлапето добре се оказа и добра пачка прибра – отбеляза един от клиентите и поръча още една каменарка, честно и почтено менте, което народът пиеше с удоволствие из тези месата.В „Соларис“ само Риж Димитър поръчаше уиски в 11:00 часа предобед.", "date": "2019.03.02", "title": "Градът: разказ с продължение от Здравка Евтимова"}
{"url": "https://offnews.bg/obshtestvo/dnes-e-goliama-zadushnitca-puskat-dopalnitelen-transport-698533.html", "text": "Днес е Месопустна Задушница. В храмовете в цялата страна ще бъдат отслужени заупокойни литургии и общи панихиди за всички починали православни християни. Съботата преди Неделя Месопустна е отредена за църковен помен на починалите. Днешната Задушница се нарича Голяма, защото се споменават и починалите в самота без близки и тези от внезапна смърт по време на пътешествия, бедствия, пожари, от глад и от студ. Приема се, че те са погребани неподобаващо и тази Задушница е отредена за техен помен. Прави се и обща поменна трапеза, след която се раздава донесената храна на по-бедни, като милостиня за починалите. Приготвят се жито, вода, вино и питка. В повечето градове е осигурен допълнителен транспорт за Задушница, в София се разкрива временна трамвайна линия с маршрут ж.к. “Борово” – кв. “Орландовци”. Разкрива се временна автобусна линия № 83-А с маршрут: от Зоопарка по маршрута на автобусна линия № 83 до бул. “Ломско шосе”, наляво по бул. “Ломско шосе”, наляво по ул. “Бели Дунав” и по ул. “Хан Кубрат” по маршрута двупосочно. Разкрива се временна автобусна линия № 108-А от ж.к. “Люлин – 5” по стария маршрут на автобусна линия № 108 (в посока ул. “Бели Дунав” – от бул. “Сливница” по ул. “Адам Мицкевич”) до ул. “Бели Дунав”, надясно по ул. „Хан Кубрат”, наляво по ул. „Христо Силянов”, наляво по бул. „Ломско шосе”, наляво по ул. „Бели Дунав” и по ул. „Хан Кубрат” по маршрута двупосочно.Ще се разкрият и временни автобусни линии: № 18-А с маршрут: автостанция “Орландовци” – гробищен парк “Малашевски гробища” по маршрута на автобусна линия № 18, линия № 79-А с маршрут: надлез “Надежда”, ул. “История Славянобългарска”, ул. “Индустриална”, ул. “Константин Стоилов”, бул. “Ген. Данаил Николаев”, бул. “Владимир Вазов”, ул. “Тодорини кукли”, ул. “Река Велека” и по бул. “Владимир Вазов” по маршрута двупосочно, линия №86-А с маршрут: АТ Малашевци, ул. “Резбарска”, пл. “Сточна гара”, бул. “Сливница”, обратен завой на ул. “Опълченска” и по маршрута двупосочно и линия № 90-А с маршрут: автостанция Изток, бул. “Ботевградско шосе”, ул. “Александър Екзарх”, ул. “Река Велека”, ул. “Васил Кънчев” до гробищен парк “Малашевски гробища.Втората задушница, наричана Черешова, ще е на 15 юни, а третата - Архангеловата, която се нарича и мъжка, е на 2 ноември преди Архангеловден.  ", "date": "2019.03.02", "title": "Днес е Голяма задушница, пускат допълнителен транспорт"}
{"url": "https://offnews.bg/ikonomika/potvardiha-kreditnia-rejting-na-sofia-698605.html", "text": "Международната рейтингова агенция “Стандард енд Пуърс” потвърди дългосрочния кредитен рейтинг на София - BBB- с положителна перспектива. Това съобщи във фейсбук зам.-кметът по финанси Дончо Барбалов.Рейтинговата агенция очаква Столична община да продължи да поддържа финансова стабилност и високо ниво на собствени приходи, както и досега.Положителната перспектива, дадена като оценка на столицата ни, помага за привличане на по-евтин финансов ресурс за реализиране на капиталовата програма на София. “Стандард енд Пуърс” отчита добрата работа на общинската администрация за постигане на солидни оперативни резултати”, пише Барбалов. През 2018 г. постъпилите в общинската хазна собствени данъчни и неданъчни приходи са общо 709,2 млн. лв., или 110,8% от заложените в бюджета. Това е с 69 млн. лв. повече от постъпленията през предходната година, добавя зам.-кметът по финанси.", "date": "2019.03.02", "title": "Потвърдиха кредитния рейтинг на София"}
{"url": "https://offnews.bg/obshtestvo/za-goliamoto-patuvane-mvr-napomni-1000-lv-globa-i-3-mesetca-bez-kniz-698598.html", "text": "Пътна полиция е на крак през почивните дни. Допълнителни екипи на ОДМВР-София ще подпомагат трафика по основните пътни артерии.От 16 до 20 часа, влиза в сила забраната за движение на товарни автомобили над 12 тона. Същата мярка е предвидена и за последния почивен ден - 4 март, за времето от 14.00 до 20.00 ч.Поради продължаващи ремонти движението в тунел „Витиня“ на магистрала „Хемус“ се осъществява двупосочно в едната тръба.Ще се извършва строг контрол над водачите на МПС, неспазващи Закона за движение по пътищата и неизпълняващи разпорежданията на контролните органи, както и недопускане на движение на МПС в лентата за аварийно спиране на магистралите, съобщиха от МВР.Санкцията за движение в аварийната лента при първо нарушение е в размер на 1000 лева и три месеца лишаване от книжка. Голбата за нарушаване на забраната за движение на МПС над 12 тона е в размер на 300 лева и един месец лишаване от правоуправление на водача, както и спиране на МПС от движение за месец спрямо собственика. От Областната дирекция на МВР-София редуреждават за нулева толерантност към всички нарушители. ", "date": "2019.03.02", "title": "За голямото пътуване МВР напомни: 1000 лв. глоба и 3 месеца без книжка за шофиране в аварийната лента"}
{"url": "https://offnews.bg/obshtestvo/poveche-oblatci-dnes-viatar-svalia-gradusite-no-ostava-toplo-698564.html", "text": "Повече облаци ще има днес, ще превали дъжд, а по върховете и сняг. Умерен вятър ще донесе по-студен въздух. Максималните температури ще са предимно между 9 и 14 градуса. В планините на височина 1200 м термометрите ще се качат до 4 градуса, а на 2000 м ще са до минус 2 градуса. Облаци ще захлупват и морето, североизточен вятър ще вдига вълни от 203 бала. Максималните температури на брега ще варират от около 6 градуса по Северното Черноморие до около 12 градуса на юг. Температурата на морската вода ще е до 6 градуса. Утре пак ще е облачно, но валежи са малко вероятни. Дневните температури няма да надхвърлят 10 градуса.В понеделник обаче слънцето се завръща, предстои затопляне до 18-20 градуса през следващата седмица. ", "date": "2019.03.02", "title": "Повече облаци днес, вятър сваля градусите, но остава топло"}
{"url": "https://offnews.bg/obshtestvo/sinia-zona-raboti-dnes-v-ponedelnik-parkiraneto-v-sofia-e-bezplatno-698538.html", "text": "Синята платена зона за паркиране в София работи днес от 8,30 до 18 часа. Утре и в понеделник обаче столичани и гостите на София ще оставят колите си на местата за паркиране в синя и зелена зона безплатно.  Във връзка с Националния празник на България 3-ти март, зоните за почасово платено паркиране „синя\" и „зелена\" няма да работят в понеделник, съобщи ЦГМ. ", "date": "2019.03.02", "title": "Синя зона работи днес, в понеделник паркирането в София е безплатно"}
{"url": "https://offnews.bg/horoskop/horoskop-za-2-8-mart-ot-antonia-mechkova-698066.html", "text": "Следващите дни засилват нетърпението ви за изява и печалби, макар че кротко следвате чужди идеи и изисквания в работата. Овните да не показват излишна припряност и критичност в петък, до вторник да се отнасят с повече търпимост към околните. На едни помагате, на втори поемате от отговорностите, на трети обещавате съдействие в бъдеще. Важното е да подчините ангажиментите си на ясен план и в четвъртък ще видите резултатите, а и ще определите ново място на някои хора в живота си. Любов може да ви откъсне от досегашна компания.През уикенда може да намалите деловия хъс, но като цяло започващият период е динамичен и от понеделник ще бързате да уредите служебни и финансови въпроси. При Телците сега трудностите са доста, свързани са с обединяването на силите в големи екипи, поемане на нови административни отговорности, изяви в обществени организации. Ще се справите по начин, който ще убеди познати, колеги, шефове и клиенти, че имате впечатляващ потенциал и когато се включвате в чужд проект. Шанса си в любовта не оставяйте на заден план.Това 7-дневие ще тече бързичко и за вас, но все пак вие хич  не забравяте за компании и развлечения... Близнаците да не се хвърлят в любовни авантюри, макар че до петък има доста поводи, иначе важните дела ще изостанат или купоните ще им пропилеят ценно време. Понеделник ще ви подскаже, че ще жънете това, което посеете. Вторник крие риск от щети, внимавайте на път и сред нови хора. В сряда поемате куп ангажименти, а е редно да се погрижите за тонуса си. Не гонете успехите, те ще намерят трудолюбивите и упоритите.Началото на март дава ускорение на някои ваши дела, мнозина са се измъчвали от застоя, чудели са се как да прокарат нови идеи за изява и печалби. Ето защо в понеделник и вторник бъдете по-тактични и гъвкави, така чудесно допълвате вашата упоритост, а в сряда ще е нужно предпазливо да изяснявате ред делови въпроси и особено ако сте в екип. В петък някои Раци се връщат към по-стари планове и уговорки, но привличат в реализацията и хора, с които не са били близки. Свободните сърца ще имат сериозни предложения да създадат връзка.Труден период, а допълнителна спънка стават неразбирателствата в кръга ви. Лъвовете усещат, че така нещата няма да вървят нито в службата, нито вкъщи. Но и да се месят в разправии на околните не им е по сърце, та ще ловят новите си шансове за изява и печалби, включвайки се в чужди проекти от понеделник или търсейки подкрепа за своите задачи във вторник. Важните теми изяснявате в сряда, намирате сигурни сътрудници и това ви разведрява и при най-тежките ангажименти през идващите дни. Част от знака ще открият голямата си любов.Нови делови ангажименти и нови хора изискват по друг начин да организирате всекидневието си, понякога се огъвате под товара на задачите си. Повечето Деви внимателно ще анализират поведението на околните, от понеделник по-точно ще определят на кого да разчитат за съдействие, на кого да доверяват планове и идеи. Вторник и сряда са уморителни, а и не сте удовлетворени от резултати, но все пак избягвайте преумората и припряността. Упоритостта ви ще бъде оценена, даже близки ще се чудят на спокойствието, което излъчвате.Дали Задушница, или други преживявания, уикендът ви настройва миньорно. Везните да не увесват нос, трудности е имало, очертават се и в следващи дни, но те разчитат на предаността на обичани хора и ще се справят. В понеделник привличайте и нови помощници, не само близките ви разбират и уважават упорството ви. Вторник и сряда са напрегнати, с отстъпки, такт и търпение ще преодолеете пречките и ще постигнете желаните промени. А трябва да се каже – и за дела, и за любов те са радващи, връщат ви към прекрасни идеи и емоции.Време е да се огледате за нови съдружници и сътрудници, имате интересни идеи за изява и печалби. Група Скорпиони упорстват по стари задължения, и това носи резултати, но имат сили за повече. Само че до петък не бързайте да разкривате намерения, някои от знака са пред по-сериозни промени, втори трябва да проверят коректността на околни, трети да не робуват на излишно честолюбие. Вторник е добър за разширяване на колегиалния кръг, после ще доизчистите стари задачи. Влюбените да не позволяват намеса в отношенията.Това 7-дневие не ви се вижда леко, но дали ще потърсите помощници, услуги? Доста Стрелци изпитват недоверието на колеги и познати, а и на свой ред проявяват прекалена критичност към техни идеи и постъпки. В понеделник ще упорствате по задачите, във вторник решавайте възникващите проблеми много предпазливо, в сряда овладейте амбициите си и ще постигате желаното по-лесно. Някои са насочили вниманието си към лични неща, но не се решават да създадат трайна връзка, да сключат брак. Е, с такт и търпение и това ще стане.Пречките пред начинанията ви и да не са големи, периодът е напрегнат, няма задружност между колеги, близки. Козирози, които могат да си позволят даже кратка отпуска, да не отлагат. Ако няма как да се почивате, още от понеделник насочете вниманието си към стриктно уреждане на административни въпроси, финансови отношения. Коректността ви ще направи впечатление на хитреците, но и през следващите дни се очертава да парирате номерата им с търпение, такт, упорита работа. За уреждане на лични неща разчитайте само на себе си.Седемдневието поставя на изпитание търпението ви, през уикенда сте готови да спорите даже с роднини и други близки. Остротата няма да помогне никак на Водолеите, в понеделник да се върнат към старите планове, новите могат да чакат. Във вторник дискретно проверете ефективността на партньорствата, в сряда може да тръгнете на път или ще ви трябва информация и друга подкрепа, за да не бъдете ощетени, а четвъртък е изнервящ. Е, после ще намалите темпо, радвайки се на много важни победи. За част от знака най-голямата е в любовта.Периодът носи куп проблеми, които трябва да анализирате сериозно и бързо. Рибите не се боят от обективните пречки в работата, на мнозина им се налагат промени, излизане от обичайната сфера на дейност, разбор на старите грешки и пропуски. Още в понеделник и вторник проличава, че уцелвате верния път. Ще действате дискретно, но резултатно, печалби идват до петък или намирате сполучливо решение за финансовите си грижи. Ако виждате кусури на близки, не им се месете, сега е време да подредите своя личен свят и любовта помага.", "date": "2019.03.02", "title": "Хороскоп за 2 – 8 март от Антония Мечкова"}
{"url": "https://offnews.bg/sviat/malak-samolet-se-vriaza-v-sgrada-v-sasht-pilotat-zagina-a-mazh-ot-sa-698599.html", "text": "Малък самолет се вряза в многоетажна сграда в град Форт Лодърдейл, щата Флорида, пилотът загина, съобщи телевизия CBS4 Miami, цитирана от БГНЕС. Няма загинали сред хората в сградата, свидетели твърдят, че тя се е разтресла от удара между 16 и 17 етаж. Самолетът, който развявал рекламен банер, не успял да се изкачи достатъчно високо и при опит за завой се блъснал в сградата, която била в ремонт. Машината е паднала до басейн, работниците наоколо се разбягали панически.Един човек е бил в съседния апартамент на този, в който се е ударил самолетът, но по чудо не е пострадал. Според разследващи евакуирани са стотина души. Самолетът ще бъде вдигнат от мястото на катастрофата в понеделник. Заедно с полицията от фирмата собственик ще установяват причините за трагичния инцидент.", "date": "2019.03.02", "title": "Малък самолет се вряза в сграда в САЩ, пилотът загина, а мъж от съседен апартамент оцеля по чудо"}
{"url": "https://offnews.bg/obshtestvo/protest-v-petrich-horata-si-iskat-otstranenia-sveshtenik-698600.html", "text": "Протест в Петрич брани архиерейския наместник в духовната околия Ангел Кочев, който е отстранен от поста си. Местната власт изпрати подписка до патриарха и до Светия синод в негова защита. Един от доводите за отстраняването на свещеника е напредналата му възраст – 75 години, но хората искат незабавното му връщане. „Събрали сме се, за да защитим духовния ни водач. Духовният лидер, който с годините се е доказал със своите качества като човек, който може да води своето паство. Защото отец Ангел Кочев досега не е отказал на нито един човек в града да бъде в негова подкрепа, в негова помощ – да води своето паство напред към духовно израстване. Никога не е бил човекът, който да не стои зад тези качества. Ценностите му са доказани. През всичките тези години той е бил отдаден на хората и на своята служба. Отдаден на църквата”, каза учителката Таня Димитрова, цитирана от бТВ. По думите на кмета на Петрич Димитър Бръчков с отстраняването на отец Кочев духовният мир в града е бил нарушен, а напрежението може да ескалира в следващите дни.", "date": "2019.03.02", "title": "Протест в Петрич, хората си искат отстранения свещеник"}
{"url": "https://offnews.bg/futbol/obmisliat-svivane-na-biudzheta-na-levski-698603.html", "text": "Изпълнителният директор на Левски Павел Колев иска да започне поетапно намаляване на бюджета на \"сините\" още от лятото.Той иска разходите да спаднат с 30%, пише \"Тема спорт\". Така клубът ще разполага с 12 милиона за следващия сезон.Колев иска да предотврати процеса с натрупване на дългове.От \"Герена\" вече разкриха, че имат такива на стойност над 30 милиона лева, но вече част от сумата е платена.Подробности за новата финансова политика ще бъдат разкрити на Общото събрание на Левски, което е на 6 март.", "date": "2019.03.02", "title": "Обмислят свиване на бюджета на Левски"}
{"url": "https://offnews.bg/obshtestvo/15-dni-promeni-v-dvizhenieto-i-parkiraneto-sreshtu-pirogov-698601.html", "text": "Ремонт на водопровод по столичната ул. \"Св. Георги Софийски\" налага промени в движението в района на \"Пирогов\"от днес до 15 март. Забранява се влизането на пътни превозни средства по южното локално пътно платно на бул. „Ген. Едуард И. Тотлебен“ между ул. „Виктор Григорович“ и бул. „Пенчо Славейков“.Забранява се престоят и паркирането на бул. „Пенчо Славейков“ на 40 м преди ул. „Абоба“ в посока бул. „Прага“.Закриват се местата за почасово платено паркиране по южното локално пътно платно на бул. „Ген. Едуард И. Тотлебен“ между бул. „Акад. Иван Е. Гешов“ и ул. „Богдановец“ и на бул. „Пенчо Славейков“ на 40 м преди ул. „Абоба“ в посока бул. „Прага“;Променя се маршрутът на автобусна линия № 604 в посока УМБАЛСМ „Пирогов” - от бул. „Акад. Иван Е. Гешов” автобусите продължават по централното пътно платно на бул. „Ген. Едуард И. Тотлебен”, надясно по бул. „Пенчо Славейков”, надясно по ул „Св. Георги Софийски” и по маршрута до гара „Искър”;Променят се и местата на спирките на автобуса около спешната болница. ", "date": "2019.03.02", "title": "15 дни промени в движението и паркирането срещу 'Пирогов'"}
{"url": "https://offnews.bg/leka-atletika/dvama-nashi-atleti-stignaha-final-v-glazgou-698596.html", "text": "Двама български атлети стигнаха до финалите на европейското първенство в зала в Глазгоу. Това са състезателят на висок скок Тихомир Иванов и гюлетласкачката Радослава Мадродиева.Българката покри квалификационната норма от 18.20 метра още в първия си опит в пресявката, след като изпрати гюлето на 18.85 метра. Възпитаничката на Валентина Желязкова има личен резултат в зала от 19.09 метра от началото на февруари, с който заема второ място в европейската ранглиста за сезона.24-годишният Тихомир Иванов пък скочи 2.25 метра в квалификацията и този резултат му беше достатъчен да намери място сред най-добрите осем на континента, които ще се борят за разпределението на медалите в събота.", "date": "2019.03.02", "title": "Двама наши атлети стигнаха финал в Глазгоу"}
{"url": "https://offnews.bg/futbol/andrej-zheliazkov-komentira-sriva-v-ludogoretc-698610.html", "text": "Легендата на българския футбол Андрей Желязков сподели мнението си за спада на Лудогорец през настоящия сезон.Той заяви пред \"Меридиан мач\", че \"в Разград са доказали, че трудно се изгражда нещо и много лесно се руши\".\"Не ми се иска много да коментирам темата Лудогорец, защото в България хората са много чувствителни и лесно се обиждат и засягат. Но щом ме питате, ще ви кажа какво мисля. За мен в Разград доказаха, че трудно се изгражда нещо и много лесно се руши.По-притеснителното от резултатите е играта на отбора. Вече не играят толкова добре и толкова бързо, както преди. Не им е проблемът в българските футболисти. Те са доказани. И Пламен Илиев, и Манолев, и Серкан Юсеин. За Серкан гледам, че е контузен, но е момче, което много ще расте. И той, и останалите знаят да играят футбол.Надявам се, че българите в отбора няма да станат жертва на лошите резултати. По-неприятното за Лудогорец е, че си побългариха играта. Все пак продължавам да мисля, че те отново ще станат шампиони. Но ще е с повече зор от други години. Ако продължават в същия дух обаче, може да не успеят, а догодина със сигурност няма да го направят, особено ако Левски и ЦСКА се подсилят още малко. За този сезон нещата ще се поизяснят след два кръга.Ако влязат в плейофите с една, две или три точки аванс, ще им е доста тежко. За мен най-решаващото от всичко е дали Лудогорец ще реши да стане шампион тази година. Ако решат, логично е да успеят, защото продължават да разполагат с най-силния отбор.Марселиньо и Моци не са изчерпани. Спокойно могат да са полезни на отбора и през следващия сезон. Марселиньо е играч, който само с едно или две свои действия може да реши всеки мач. Така че при тях нещата, както и в живота, опират до психология.Не мисля, че и треньорът им е проблем. Знаете обаче, че треньорите ги пазят резултатите. Един автобус ако се развали, вината обикновено се хвърля върху шофьора и го сменят. И във футбола с треньорите е горе-долу същото.Това, което най-много им трябва на Лудогорец, е обединение. Аз не знам как са нещата вътре в клуба. Ако има разделение между българи, румънци и бразилци или дори не разделение, а борба за надмощие - то трябва да спре и ще успеят\", коментира Желязков.", "date": "2019.03.02", "title": "Андрей Желязков коментира срива в Лудогорец"}
