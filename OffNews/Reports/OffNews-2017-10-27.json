{"url": "https://offnews.bg/tenis/grigor-dimitrov-zapochva-s-frantcuzin-v-parizh-668198.html", "text": "Най-добрият ни тенисист Григор Димитров ще започне срещу представител на домакините участието си в турнира “Мастърс 1000” в Париж. Димитров, който е номер 6 в схемата, ще започне направо от втори кръг, като негов съперник ще бъде победителят в изцяло френския сблъсък между Ришар Гаске и Беноа Пер.При успех в следващия кръг Димитров ще се изправи с някой измежду Диего Шмарцман, Виктор Троицки или Джон Изнър. Потенциално на 1/4-финал българинът може да играе с Александър Зверев, а на полуфинал го чака евентуална нова среща с Рафаел Надар. Двубоите от основната схема започват в понеделник. Междувременно Григор Димитров потвърди участието си на турнира по тенис Garanti Koza Sofia Open през следващия сезон.\"Вече мога да потвърдя участието си на един от любимите ми турнири - Garanti Koza Sofia Open 2018. За мен ще бъде удоволствие да защитавам титлата си. Надявам се и Вие и аз да се заредим с много положителни емоции за да ни тръгне успешно новата 2018 г. Само да сме здрави!\", написа Димитров в своята официална страница в социалната мрежа Фейсбук.", "date": "2017.10.27", "title": "Григор Димитров започва с французин в Париж"}
{"url": "https://offnews.bg/ikonomika/rosatom-i-unss-podpisaha-memorandum-za-razbiratelstvo-668176.html", "text": "На тържествена церемония в присъствието на Ректорския съвет на Университета за национално и световно стопанство (УНСС) и на официални гости бе подписан Меморандум за сътрудничество между най-големия български университет и Регионалният център на „Росатом“ за страните от Централна Европа (Rosatom Central Europe s.r.o). Документът, който поставя основата за сътрудничество, бе подписан от ректора на висшето училище проф. д.ик.н. Стати Статев и директорът на „Росатом Централна Европа“ Вадим Титов.Меморандумът предвижда възможността за реализация на програми за обмен на студенти с руски технически вузове, на образователни програми, които включват и лекции на водещи руски специалисти, превод и създаване на учебни материали, а също така и развитието на конкретни сфери на сътрудничество и различни проекти. За тази цел ще бъде създадена и работна група за регулярно взаимодействие между двете организации. Университетът и Регионалният център на „Росатом“ за страните от Централна Европа планират провеждането на редица срещи на свои представители и експерти и обсъждане на сферите на съвместната си дейност.Подписаният меморандум позволява да се обединят практическия и иновативния опит на корпорацията с научния потенциал на университета. Ние се надяваме, че това е само първата крачка в началото на едно дългосрочно сътрудничество. Уверен съм, че резултатите от съвместните ни инициативи ще помогнат за развитието на науката и образованието, и ще бъдат от полза за обществото\", допълни Титов.\"За нас сътрудничеството с доказани в своята област компании е особено ценно, защото така свързваме учебната дейност с реалния живот, което обогатява и надгражда знанията и уменията на нашите студенти. Университетът разполага с водещи учени, доказани авторитети в своите области, и възможността да разширим научните контакти с водещи руски учени е една от безспорните ползи на това сътрудничество, чието начало поставяме днес\", подчерта ректорът.Руската държавна ядрена корпорация „Росатом“ обединява над 350 предприятия и научни организации, в това число и всички граждански компании от атомния отрасъл в Русия, научноизследователски организации и единствения в света флот от атомни ледоразбивачи. Чуждестранният поръчков потфейл на „Росатом“ в края на 2016 г. възлиза на 133 милиарда долара.УНСС е най-голямото, най-авторитетното и най-старото висше икономическо училище в България и Югоизточна Европа, с 97-годишна история. Университетът обучава 22 хиляди студенти в 47 бакалавърски и 108 магистърски специалности и в 37 докторантски програми и провежда изследвания в областта на икономиката, управлението и администрацията, правото и политиката.", "date": "2017.10.27", "title": "Росатом и УНСС подписаха меморандум за разбирателство"}
{"url": "https://offnews.bg/sviat/katalunia-obiavi-nezavisimost-ot-ispania-madrid-%d1%9d-otne-avtonomiata-668171.html", "text": "Каталунският парламент гласува за обявяване на независимост от Испания. \"За\" обявяването на независимост се обявиха 72 депутати, 10 гласуваха \"против\", а двама се въздържаха. Каталунският парламент поиска поиска от международната общност да признае Каталунската република като суверенна държава. \"Спечелихме си свободата да изградим нова държава\", заяви каталунският вицепремиер Ориол Хункерас.Хиляди каталунци празнуват обявяването на независимостта пред сградата на парламента. Множеството наблюдаваше процеса на гласуването и броенето на живо на големи екрани.По-рано резолюция за независимост внесоха партиите „Заедно За“ и „Кандидатура за народно единство“, които имат мнозинство от 72 депутати в 135-местния парламент.Депутатите от опозицията излязоха от залата преди гласуването, като обявиха, че го смятат за незаконно. Малко след обявяването на независимост испанският премиер Мариано Рахой призова за спокойствие и каза, че в Каталуния ще бъде възстановено върховенството на закона. Испанското правителство се събира на спешно заседание заради решението на каталунския парламент. Минути след обявяването на независимостта на Каталуния испанският Сенат гласува за отнемане на автономията на Каталуния и предсрочни избори в следващите 6 месеца. \"За\" гласуваха 214 души, \"против\" - 47, а един се въздържа.Градският съвет на Жирона свали испанското знаме от сградата си десет минути след обявяването на резултатите от гласуваната от каталунския парламент резолюция за независимост на областта от Испания. Това съобщи вестник \"Касо аисладо\". Местните власти и в град Сабадел също свалиха испанското знаме. Хиляди излязоха по улиците на Барселона, близо 2000 се събраха в парка до каталунския парламент, за да празнуват. Те крещят \"Свобода\" и пеят традиционни песни. ", "date": "2017.10.27", "title": "Каталуния обяви независимост от Испания, Мадрид ѝ отне автономията (обновена, снимки и видео)"}
{"url": "https://offnews.bg/temida/zhrebij-opredeli-5-npo-ta-v-saveta-po-sadebnata-reforma-668174.html", "text": "Съюзът на юристите в България, Сдружение „Програма за развитие на съдебната система“, Национална мрежа за децата, Фондация „Български адвокати за правата на човека“ и Фондация „Институт за пазарна икономика“ са петте неправителствени организации, които ще бъдат членове на Съвета по прилагане на Актуализираната стратегия за продължаване на реформата в съдебната система.Те бяха избрани днес след жребий проведен в Министерството на правосъдието.В жребия можеха да участват всички юридически лица с нестопанска цел, регистрирани за осъществяване на дейност в обществена полза, които са работили най-малко 5 години в областта на съдебната реформа и са реализирали през последните 5 години конкретни инициативи в тази сфера.7 НПО-та бяха подали формуляри за участие, от които Сдружение „Център на неправителствените организации в Разград“ и Фондация „Български институт за правни инициативи“ не бяха изтеглени. Те ще имат възможност да участват като гости в заседанията на Съвета.", "date": "2017.10.27", "title": "Жребий определи 5 НПО-та в Съвета по съдебната реформа"}
{"url": "https://offnews.bg/sviat/ispania-otne-avtonomiata-na-katalunia-obiavi-izbori-do-6-mesetca-668165.html", "text": "Испанският сенат задейства член 155 от конституцията, с което се отнема автономията на Каталуния. С днешното си решение сенатът обяви и предсрочни избори в областта в следващите 6 месеца. \"За\" гласуваха 214 души, \"против\" - 47, а един се въздържа. Гласуването дойде минути след като каталунският парламент обяви независимост от Испания и поиска международната общност да я приеме. Решението на каталунския парламент дойде в отговор на внесената по-рано резолюция за независимост от страна на партиите „Заедно За“ и „Кандидатура за народно единство“, които имат мнозинство от 72 депутати в 135-местния парламент.В отговор испанският премиер призова за спокойствие и каза, че в Каталуния ще бъде възстановено върховенството на закона.Испанското правителство се събира на спешно заседание заради решението на каталунския парламент. По време на речта си пред сената по-рано испанският премиер обяви, че ако Сенатът отнеме автономията на Каталуния, първата му работа ще е да отстрани от власт каталунския премиер Карлес Пучдемон и неговите министри. ", "date": "2017.10.27", "title": "Испания отне автономията на Каталуния, обяви избори до 6 месеца"}
{"url": "https://offnews.bg/obshtestvo/bedni-sa-vsichki-koito-zhiveiat-s-po-malko-ot-321-leva-na-mesetc-668185.html", "text": "Нов размер на линията на бедност за 2018 година ще гласува Министерският съвет.От сегашния 314 лева той да се увеличи на 321 лева от 1 януари, предвижда проект на постановление, внесен от министъра на труда и социалната политика Бисер Петков.Линията на бедност е инструмент, чиято цел е да се гарантира задоволяване на минималните жизнени потребности. Те се дефинират като определено равнище на приети килокалории и определено съотношение на разходи за хранителни и нехранителни стоки на домакинствата под линията на бедност.Изчислява се като процент от медианния общ нетен еквивалентен доход за страната.Според социалното министерство така определеният размер на линията на бедност от 321 лв. за 2018 г. гарантира, че минималните жизнени потребности на най-бедната част от населението ще бъдат задоволени, се казва в становището на експертите.", "date": "2017.10.27", "title": "Бедни са всички, които живеят с по-малко от 321 лева на месец"}
{"url": "https://offnews.bg/obshtestvo/13-vlaka-shte-stoiat-1-chas-na-gari-prez-noshtta-zaradi-smianata-na-vr-668182.html", "text": "13 влака ще стоят 1 час по гари през нощта на събота срещу неделя заради преминаването към зимно часово време. В 04.00 часа в неделя ще върнем часовника с един час назад. Влаковете, които трябва да тръгнат от съответната гара след смяната на часа, ще останат на гарата един час, а решението е взето, за да не бъде нарушен графикът на влаковете. Например, ако влакът по разписание трябва да тръгне от дадена гара в 05:00 ч., пътниците го очакват съответно в този час, така че той няма как да мине с един час по-рано и затова изчаква, заявиха от БДЖ. Оттам уточниха, че в случая е наложена европейската практика. Промяната ще засегне следните влакове:Международният бърз влак №492, пътуващ по маршрута Истанбул–София ще престои в гара Свиленград;Бързият влак №2626, пътуващ по маршрута Варна– София (през Горна Оряховица) ще престои в гара Телиш;Бързият влак №2627, пътуващ по маршрута София–Варна (през Горна Оряховица) ще престои в гара Попово;Бързият влак №3636, пътуващ по маршрута Варна–София (през Карлово) ще престои в гара Тъжа;Бързият влак №3637, пътуващ по маршрута София–Варна (през Карлово) ще престои в гара Желю войвода;Бързият влак №8626, пътуващ по маршрута Бургас–София (през Пловдив) ще престои в гара Костенец;Бързият влак №8627, пътуващ по маршрута София–Бургас (през Пловдив) ще престои в гара Стара Загора;Бързият влак №8636, пътуващ по маршрута Варна–Пловдив ще престои в гара Меричлери;Бързият влак №8637, пътуващ по маршрута Пловдив–Варна ще престои в гара Завет;Бързият влак №9647, пътуващ по маршрута София–Силистра ще престои в гара Самуил;Пътническият влак №16101, пътуващ по маршрута Септември–Велинград ще престои в гара Цветино;Пътническият влак №30151, пътуващ по маршрута Карнобат–Варна ще престои в гара Завет;Крайградският пътнически вкал №20200, пътуващ по маршрута Мездра–София ще престои в гара Лакатник;Подробна информация за разписанията на влаковете клиентите на националния железопътен превозвач могат да получат на телефон 0700 10 200.", "date": "2017.10.27", "title": "13 влака ще стоят 1 час на гари през нощта заради смяната на времето"}
{"url": "https://offnews.bg/obshtestvo/babh-shte-vaksinira-valtci-i-lisitci-668178.html", "text": "От утре Българската агенция по безопасност на храните започва втората за 2017 година ваксинация по въздух срещу бяс при дивите хищници. Тя е част от Програмата за надзор и изкореняване на заболяването бяс, която е разработена от БАБХ.Десет специално оборудвани самолета ще разпръснат над 1 млн. ваксинални примамки от въздуха. Те са с формата на кубче с размери 2х3х2 см. и са със специфична миризма, която привлича хищниците. На един квадратен километър се изхвърлят по 20 броя примамки, които самолетите пускат от височина 150 метра. Ваксиналните примамки ще бъдат разпръснати на територията на областите София, София-област, Перник, Кюстендил, Видин, Монтана, Враца, Велико Търново, Плевен, Добрич, Силистра, Русе, Разград, Пазарджик, Смолян и Благоевград, като няма да бъдат разпръсквани над населените места и водоемите.Ветеринарните лекари препоръчват хората да не пипат ваксиналните примамки с незащитени ръце, защото при нарушена цялост на външната обвивка, ваксината може да бъде опасна за тяхното здраве. При контакт с примамките е добре да се извърши консултация с лекар. Препоръчително е още домашните животни да се държат затворени или на повод.", "date": "2017.10.27", "title": "БАБХ ще ваксинира вълци и лисици"}
{"url": "https://offnews.bg/ikonomika/inflatciata-v-evrozonata-mozhe-da-e-po-visoka-ot-ochakvanata-668183.html", "text": "Инфлацията в еврозоната за престоящия петгодишен период може да е по-висока от очакваната, предупреждават след проучване на професионални анализатори, поръчано от Европейската централна банка.58-та анализатори очакват цените да се повишат до 1.9% до 2022 г. при прогноза за 1.8% ръст преди три месеца, предава \"Ройтерс\".Те очакват по-бърз икономически растеж от прогнозираното досега, по-добри са прогнозите и за 2018-а (1.9%), и за 2019 г. (1.7%), с по 0.1 процентни пункта за двете години. В по-дългосрочен план, до 2022 г., прогнозата остава за 1.6% ръст.Очаква се и безработицата да намалява по-бързо от прогнозираното преди 3 месеца. Анализаторите очакват понижение до 9.1% тази година, до 8.6% през 2018 г. и до 8.2% през 2019-а.", "date": "2017.10.27", "title": "Инфлацията в еврозоната може да е по-висока от очакваната"}
{"url": "https://offnews.bg/sviat/tusk-reshenieto-za-nezavisimost-na-katalunia-ne-promenia-nishto-es-s-668184.html", "text": "Решението на каталунския парламент да обяви независимост не променя нищо за ЕС, той ще продължи да разговаря само с Испания.Това заяви председателят на Европейския съвет Доналд Туск, цитиран от Ройтерс и БТА.Туск призова испанското правителство да избере \"силата на аргумента, а не аргумента на силата\".Коментарът на Туск идва след като каталунският парламент обяви независимостта на Каталуния, а минути по-късно испанският Сенат прие решение за отнемане на автономията на Каталуния и насрочване на избори в областта в следващите 6 месеца. Испанският премиер Мариано Рахой свика извънредно заседание на правителството и призова за спокойствие, защото \"в Каталуния ще бъде възстановено върховенството на закона\". ", "date": "2017.10.27", "title": "Туск: Решението за независимост на Каталуния не променя нищо, ЕС ще разговаря само с Испания"}
{"url": "https://offnews.bg/istoria/istoriata-na-katalunskata-darzhava-ot-1934-g-zavarshila-s-razstrel-668191.html", "text": "На 6 октомври 1934 г. премиерът на автономната област Каталуния Луис Компанис обявява Каталунска държава в пределите на несъществуваща федерална република Испания. Десет часа по-късно и след смъртта на десетки души той се предава, припомня АФП, цитирана от БТА.Когато Компанис прави прокламацията си, левите партии са обявили \"обща революционна стачка\" в знак на протест срещу влизането в правителство на трима министри от коалиция, обединяваща и десни партии - СЕДА (CEDA).\"Каталунци!, се провиква Компанис от балкона на Женералитата, централата на каталунското правителство (. . .) В този тържествен час, в името на народа и Каталуния, обявявам държавата Каталуния от федералната република Испания и, за да установим и укрепим връзките с ръководителите на общия протест срещу фашизма, ги кани да установят в Каталуния временно правителство на републиката\".Компанис очевидно не се е бил консултирал с ръководителите на общата стачка, а втората испанска република не е федерална. За първи път обаче, без да успее да одобри конституцията през декември 1931 година, Каталуния, самопровъзгласила се република, прави опит да получи статут на автономия, който е съвместим единствено с модела на федерална държава. На Мадрид ще му бъдат необходими напрегнати преговори, за да сведе компетенциите на Каталуния до приемливи пропорции за новата единна държава.Отговорът на правителството не се забавя. Главнокомандващият на военните сили на Каталуния, генерал Доминго Батет, отказва да се подчинява на Женералитата и след като се консултира с премиера в Мадрид, обявява военно положение.Полицай убива пехотинец и армията отвръща на удара. При сблъсъците през нощта според историците загиват между 46 до 80 души. В 6 ч. сутринта на 7 октомври, 10 часа след обявяването, Компанис се предава на генерал Батет.Компанис е арестуван с правителството и редица депутати. Снимката им зад решетките ще обиколи света.На 14 декември със закон е отменена автономията на Каталуния за неопределен срок.Компанис намира убежище във Франция след гражданската война (1936-1939), където е арестуван от германците през 1940 г. и предаден на диктатора Франсиско Франко. Разстрелян е на 15 октомври в крепостта Монтжуик над Барселона. Той става герой за каталунските сепаратисти.", "date": "2017.10.27", "title": "Историята на Каталунската държава от 1934 г., завършила с разстрел"}
{"url": "https://offnews.bg/sviat/sasht-germania-frantcia-i-velikobritania-kazaha-ne-na-nezavisima-k-668192.html", "text": "Европейският съюз няма нужда от нови разделения, заяви председателят на Европейската комисия Жан-Клод Юнкер, след като Каталуния обяви отделянето си от Испания.Юнкер уточни, че ЕК няма да се меси в спора между централните испански и каталунските регионални власти. \"Това е вътрешна работа на Испания, с която се занимава правителството на Мариано Рахой\", каза той.В същото време Юнкер отбеляза, че \"не би искал утре Европейският съюз да се състои от 95 страни членки\".Държавният департамент на САЩ заяви днес, че Каталуния е \"неразделна част от Испания\" и че подкрепя усилията на испанското правителство да запази страната \"силна и единна\", предаде Асошиейтед прес, цитирана от БТА.Говорителката на Държавния департамент Хедър Науърт посочи, че двете съюзнички в НАТО \"си сътрудничат тясно, за да дадем тласък на нашите общи приоритети в областта на сигурността и икономиката\".Нейното изявление показва ясното противопоставяне на САЩ на отцепване на Каталуния от Испания и създаване на независима република.Науърт заяви още: \"Съединените щати подкрепят конституционните мерки на испанското правителство, целящи да запазят Испания силна и единна\".Германия също не признава независимостта на Каталуния, предаде Франс прес, като се позова на говорителя на канцлера Ангела Меркел Щефен Зайберт.\"Германското правителство следи влошаването на ситуацията в Каталуния с безпокойство. Суверенитетът и териториалната цялост на Испания са и остават ненарушими\", подчерта Зайберт в Туитър. Той даде да се разбере, че германското правителство \"не признава едно такова обявяване на независимост\".Германия се надява \"всички (заинтересовани) страни да отдадат приоритет на диалога с цел успокояване на ситуацията\", призова говорителят на Меркел.Френският президент Еманюел Макрон увери днес испанския премиер Мариано Рахой в своята \"пълна подкрепа\" в усилията му да направи така, че да бъде спазено върховенството на закона след обявяването на независимостта на Каталуния.\"Имам един събеседник в Испания, това е премиерът Мариано Рахой... Има правова държава в Испания, с конституционни правила. (Рахой) иска те да бъдат спазвани и той има пълната ми подкрепа\", заяви Макрон по време на посещение във Френска Гвиана, отвъдморска територия на страната в Южна Америка.Британското правителство обяви днес, че няма да признае едностранно обявената независимост на Каталуния и изрази надежда, че единството на Испания ще бъде запазено.\"Обединеното кралство не признава и няма да признае едностранната декларация за независимост от каталунския регионален парламент\", се казва в изявлението на говорител на \"Даунинг стрийт\" 10. Той припомня, че решението на депутатите в Барселона се основава на референдум, обявен за незаконен от испански съдилища.\"Продължаваме да искаме спазване на принципа за върховенство на закона, уважение към испанската конституция и запазване на единството на Испания\", заявява говорителят на британското правителство.", "date": "2017.10.27", "title": "САЩ, Германия, Франция и Великобритания казаха 'не' на независима Каталуния"}
{"url": "https://offnews.bg/kultura/dve-unikalni-izlozhbi-razkrivat-zhivota-i-izkustvoto-na-kristo-u-nas-668194.html", "text": "В Габрово, родния град на Христо Явашев, предстои да бъдат открити две уникални по рода си изложби, разказващи за живота и творчеството на великия български артист и неговата партньорка в изкуството и живота, Жан-Клод. ще покаже подписани постери и видео материали от проекти на двамата артисти, а  разказва за живота на семейство Явашеви и първите стъпки на малкия Христо в изкуството.И двете експозиции се откриват на 27 октомври в Дома на хумора и сатирата в Габрово и ще могат да бъдат видени до 17 юни 2018 г.\"Кристо и Жан-Клод. Проекти\" представя шестнадесет творби на артистите, сред които и първите стъпки на българина в опаковането на различни предмети като изкуство – \"Опаковани кутии и бутилки\", \"Пакети\" и \"Витрини\", които той прави в Париж, както и обектите, които създава след като се мести в Ню Йорк с любимата си - \"Фасади на магазини\". Освен с постери, този период е представен и с непоказвано досега видео интервю с Кристо за ранните му опаковани творби. Интервюто е на доц. Георги Лозанов и режисьора Стоян Радев и е заснето в Ню Йорк. Демонстрирана е трансформацията в идеите и начина на работа от тези ранни произведения към мащабните проекти, реализирани в градска среда или в природата. Проектите са представени хронологично чрез постери, но и с инфографики, които ориентират посетителя за географията и времето на реализиация. Те включват: \"Желязната завеса\", \"Завеса в долината\", \"Опакования Райхстаг\", \"Чадърите\", \"Опаковани дървета\", \"Опакования \"Пон Ньоф\". Последният реализиран проект - „Плаващите кейове” - присъства с видео кадри на Недялко Данов от филма на БНТ \"Мост към Кристо\", направен от Евгения Атанасова-Тенева. Изложбата завършва с проекта „Мастабата”, върху който Кристо работи понастоящем. Проектът е планиран за пустинята край Абу Даби и ще бъде най-голямата скулптура в света. За направата ѝ ще бъдат използвани 410 000 разноцветни варела, образуващи мозайка от ярки, блестящи цветове в традицията на ислямската архитектура. Мастабата е древна форма, позната на хората в региона.Ето какво споделя и Евгения Атанасова - Тенева, един от най-задълбочените изследователи на творчеството на двамата души, слели се в един артист:\"Творбите на Кристо и Жан-Клод могат да бъдат разпознати веднага. Възпитан в класическата традиция, Христо Явашев от младини иска да намери своя запазен знак в изкуството. На 21 години съзнателно избира трудния път на художник-eмигрант. Готов е да направи всички жертви. С усилия и талант се вписва в модерния дух на Европа. Приет е като естествена част от „Новите реалисти“, близък е на авангардните артисти от кръга „Флуксус“.Кристо предпочита да остане независим от чужди манифести, но споделя щедро името си с Жан-Клод – жената, която го разбира и провокира. Загърбва класическите портрети, които им носят сигурност. Стремежът към новото ги отвежда в Америка. Кристо обяснява крачките си през изкуството просто и ясно: „Исках да се преместя от нормалната живопис и да правя истински, реални неща, не илюстрация на нещата, а реални неща. Първите обекти бяха малки, защото ги правех вкъщи, после започнаха да стават по-големи и по-големи”.Пакетираните обекти, скулптурите от варели, витрините и опакованите сгради естествено прерастват във все по-мащабни проекти на открито, подписани „Кристо и Жан-Клод“. В тях присъстват всички съвременни теми и социални феномени, без авторите да ни ги посочват с пръст. Така е дори когато творбите очевидно се раждат заедно с Берлинската стена като „Стената от варели“ на улица „Висконти“ или отнемат 25 години политически преговори като „Опакованият Райхстаг“. Всеки от проектите им е единствен и се реализира за първи и последен път, функционира като предприятие с администриране, логистика, финанси, проектиране. Кристо и Жан-Клод преминават през всичко това, без да нарушат принципите си за абсолютна независимост. Техният уникален модел на финансиране, необвързан с големите галерии и мощните арт дилъри, е уникален за света на изкуството. Произведенията им имат кратък живот, но който ги е видял, ги помни завинаги.\"\"Роден в Габрово\" представя живота на Цвета и Владимир Явашеви и техните трима сина в Габрово. Посетителят ще разберете за ранните години на малкия Христо, за момчето, превърнало се в световноизвестния творец Кристо, ще види детските му снимки редом с неговите братя - обичания артист от киното и театъра Анани Явашев и инженер-химика, изобретател на „Верото“, Стефан Явашев. Семейната фабриката „Химия и индустрия” е мястото, където Христо, заедно с двамата си братя, расте и играе в близост до предметите, които ще станат емблематични за творбите на артиста Кристо – платовете и варелите. Представен е кръжокът по рисуване на учителя Попов, който подготвя „габровската колония” за Художествената академия в София – така самият Попов нарича групата от талантливи бъдещи художници – Христо Явашев, Ива Хаджиева, Драган Немцов и Дора Бонева. Присъства и разказа за семейния театър, който Христо, братята му и техни приятели организират за публика – с адаптирани текстове, миниатюрна сценография в рамка от картина и изрязани фигурки за актьори. Оригинален брой на списваното от Христо (и редакционна колегия от приятели) самиздат списание „Български театър” е предоставено за изложбата от музиканта Гео Кукудов. През 1947 г. фабриката „Химия и индустрия” е национализирана, а година по-късно – и домът на Явашеви, който се намира в част от сградата. Бащата, инженерът химик Явашев, е набеден, че е „саботьор“, унищожил социалистическа продукция (в неговата смяна пиян работник неправилно обработил и похабил топове плат) и осъден на година затвор във Велико Търново. Освободен е през 1950 г. и семейство Явашеви напуска Габрово. Изложбата завършва с местността Качорите в Габрово, за която Кристо с любов си спомня в интервютата на Евгения Атанасова – Тенева. Там играе с братята си и рисува – „дървета, къщи, портрети селяните, децата и жените им – стотици рисунки”.Качорите е мястото, на което младият студент в Художествената академия се връща отново и прекарва цял месец, преди да напусне България. Качорите са най-яркия детски спомен, към който Кристо обича да се връща. Те остават непокътнат символ на абсолютната свобода, жаждата за която определя живота и творчеството му.По време на изложбата ще бъде показана и програма от прожекции на филми за Кристо и Жан-Клод и техните проекти. Предстои и обявяването на програма от ателиета за деца.", "date": "2017.10.27", "title": "Две уникални изложби разкриват живота и изкуството на Кристо у нас"}
{"url": "https://offnews.bg/ikonomika/valeri-simeonov-biudzhet-2018-e-bogata-pitca-668181.html", "text": "Вицепремиерът Валери Симеонов сравни Закона за бюджет 2018 с добре аранжирана пица \"Калцоне\", използвайки жаргона на министъра на финансите в периода 2009 - 2013 г. Симеон Дянков. По думите му той се ползва с добра подкрепа, а според министъра на финансите Владислав Горанов той е разчетен така, че \"държавата да работи нормално\". Пет организации подкрепиха проекта за бюджет за догодина по време на заседание на Съвета за тристранно сътрудничество. Две обаче не одобриха плана - Българска стопанска камара и КНСБ, които организираха и голям протест днес под надслов \"За достойно заплащане\". По отношение на заплатите и социалните плащания Бюджет 2018 предвижда минималната работна заплата да се повиши от 460 лв. на 510 лв. от 1 януари, а през юли всички пенсии ще бъдат индексирани с 3,8%, като минималната стане 207.60 лева.В законопроекта е включен и специален текст, който гарантира, че индексацията ще е за всички пенсионери и няма да се повтори ситуацията от тази година, когато близо 5000 пенсионери не получиха увеличение. Ще бъдат увеличени заплатите на учители, полицаи, в армията и други. Ще бъдат увеличени и социалните плащания, НЗОК ще получи 400 млн. повече. , преди да бъде внесен за гласуване в Народното събрание. Според тях предвиденото увеличение е крайно недостатъчно и не стига за всички. Синдикатите заявиха, че ако не бъдат изпълнени исканията им, ще има нови протести. По време на срещата между държавата, работодателите и синдикатите бе обсъдена темата дали трябва да отпадне класът за прослужено време. Всяка страна обаче държеше на позицията си - синдикатите заявиха, че \"ако работодателите искат по-опитни служители, трябва да си плащат за това\", а работодателите пък казаха, че подобна практика не съществува никъде в ЕС, освен у нас. ", "date": "2017.10.27", "title": "Валери Симеонов: Бюджет 2018 е богата пица"}
{"url": "https://offnews.bg/obshtestvo/otpadna-iziskvaneto-za-legalizatcia-na-diplomi-ot-55-darzhavi-668175.html", "text": "Отпада изискването за легализация и поставяне на апостил на дипломите на студентите, завършили в страни по Лисабонската конвенция, съобщи МОН. Тя е ратифицирана от повече от 50 държави по света. Сред тях са редица европейски държави, САЩ, Канада, Израел, Австралия, Нова Зеландия.Промяната се прави с изменение в Наредбата за държавните изисквания за признаване на придобито висше образование и завършени периоди на обучение в чуждестранни висши училища, приета от Министерския съвет и обнародвана в Държавен вестник днес.Държавите, които ще се ползват от облекчения режим на заверки и преводи, са:Австралия;Австрия;Азербайджан;Албания;Андора;Армения;Беларус;Белгия;Босна и Херцеговина;Великобритания;Германия;Грузия;Гърция;Дания;Естония;Израел;Ирландия;Исландия;Испания;Италия;Казахстан;Канада;Кипър;Латвия;Литва;Лихтенщайн;Люксембург;Македония;Малта;Нидерландия;Нова Зеландия;Норвегия;Полша;Португалия;Република Киргизстан;Република Молдова;Румъния;Руска Федерация;Сан Марино;Светия престол;Словашка Република;Словения;САЩ;Сърбия;Таджикистан;Турция;Украйна;Унгария;Финландия;Франция;Хърватия;Черна гора;Чешка Република;Швейцария;Швеция.Тъй като всички страни по Лисабонската конвенция в голяма степен са унифицирали съдържанието на образователните си документи за завършено висше образование, имат ефективно действаща мрежа от Национални информационни центрове за академично признаване и мобилност ENIC-NARIC и поддържат публично достъпни официални бази данни или регистри за националните системи и институции за висше образование, съвсем оправдано е отпадането на изискването за легализация на документите за придобито висше образование, издадено от университети в държавите страни по Лисабонската конвенция, коментират от МОН.", "date": "2017.10.27", "title": "Отпадна изискването за легализация на дипломи от 55 държави"}
{"url": "https://offnews.bg/sviat/putin-izstrelia-chetiri-balistichni-raketi-po-vreme-na-uchenie-video-668149.html", "text": "Руският президент Владимир Путин изстреля четири балистични ракети, способни да носят ядрени бойни глави, по време на учение на стратегическите ядрени сили на Русия, съобщиха от министерството на отбраната, цитирани от БТА. \"В хода на учението бе отработено взаимодействие между Ракетните войски със стратегическо предназначение, атомни подводници от Северния и Тихоокеанския флот и Въздушно-космическите сили на Руската федерация\", обяви говорителят на руския президент Дмитрий Песков. Междуконтинентална балистична ракета \"Топол\", изстреляна от космодрума \"Плесецк\", порази намираща се на хиляди километри мишена на полигон на полуостров Камчатка. Три балистични ракети бяха изстреляни от две атомни подводници със стратегическо предназначение - един в Охотско море, северно от Япония, и един в Баренцово море, в Северния ледовит океан.Стратегически бомбардировачи Ту-160, Ту-95МС и Ту-22М3 поразиха с крилати ракети мишени, разположени на сушата в Камчатка и на руски полигон в Казахстан.\"Задачите в учение изпълнени в пълен обем, всички учебни цели успешно поразени\", обявиха от военното министерство. ", "date": "2017.10.27", "title": "Путин изстреля четири балистични ракети по време на учение (видео)"}
{"url": "https://offnews.bg/politika/vanshno-se-obiavi-za-tcialost-na-ispania-opasiava-se-ot-vazmozhna-esk-668187.html", "text": "От Министерството на външните работи излязоха с изявление по повод обявяването на независимостта на Каталуния, последвано от решение на испанския Сенат за отнемане на автономията на областта. \"България зачита конституционния ред на Кралство Испания, върховенството на закона и принципите на правовата държава като основни ценности на Европейския съюз и на всички негови държави-членки. Подкрепяме запазването на териториалната цялост и държавния суверенитет на Испания, която е наш стратегически партньор и съюзник\", посочиха от външно министерство.\"Едностранното обявяване на независимост на Каталуния не отговаря на условията за легитимност и нарушава принципите на правовата държава, както е видно от решенията на Конституционния съд на Кралство Испания\", посочиха още от ведомството.От Външно изразяват и загриженост от възможна ескалация на напрежението в Каталуния.\"Призоваваме всички власти в страната към конструктивен диалог, отговорност и уважение към законността - за защита на стабилността, единството и сигурността на гражданите. Вярваме в способността на испанското правителството за справяне с тази трудна ситуация в съответствие с Конституцията на страната и със залегналите в нея принципи и основни права на гражданите. Стабилността и просперитетът на приятелска Испания са важни за България, за ЕС и за гражданите на Европа. Единството, диалогът, солидарността и сътрудничеството са пътят за справяне със сериозните предизвикателства, пред които са изправени Европа и светът\", подчертават оттам.", "date": "2017.10.27", "title": "Външно се обяви за цялост на Испания, опасява се от възможна ескалация"}
{"url": "https://offnews.bg/sport/nad-700-dushi-tichat-blagotvoritelno-v-sofia-v-nedelia-668197.html", "text": "По-малко от два дни остават до началото на едно от най-масовите и акрактивни спортни събития на есенна София -  на 29-ти октомври (неделя) по алеите на Борисова градина.Над 700 души, от които 50 деца и повече от 20 представители на различни български медии, са се регистрирали за участие в състезанието. Дисциплините, в които ще бягат, са 5, 10 и 20 км (1, 2 или 4 обиколки по трасето).Тази година е петото издание на събитието, към което се наблюдава рекорден интерес. Еленко Еленков от спортен клуб „Бегач“, които организират събитието, коментира:\"Поради изчерпване на квотата, регистрацията приключи близо две седмици преди старта. Друга интересна тенденция е, че все повече хора избират да участват на по-дълги дистанции. За пръв път откакто организираме състезания имаме по-малко хора на най-късата дистанция – участниците на 10 километра са повече от тези на 5! Това е изключително важно - изглежда все повече хора се интересуват от бягане и могат да си позволят да изминат и по-дълги разстояния.\"Друга интересна тенденция от тази година е засиленият интерес от страна на медиите. Над 20 представители на различни български медии - национални телевизии, информационни агенции, радиа, печатни и електронни издания, решиха да се включат в специално създаденото за тях състезание \"Media Run\". Това е първо издание на медийната надпревара, която се провежда като част от \"Renault Morning Run\". Дисциплината, в която ще се състезават представителите на медиите, е 5 км. Освен повод да пробягат дистанцията в парка, всички журналисти ще имат възможност да участват и в отборно класиране, благодарение на което ще бъде обявена най-бързата медия.Освен засилен интерес от страна на медиите и на софиянци, тази година \"Renault Morning Run\" се радва и на по-широко международно участие. Сред регистрираните в различните дисциплини са хора от държави като Белгия, Германия, Израел, Ирландия, Италия, Канада, Ливан, Русия, САЩ, Турция, Франция, Чехия и дори далечна Австралия.Специално внимание е отделено и на най-малките участници. За поредна година в рамките на \"Renault Morning Run\" се организира детско състезание – \"Sofia Kids Run\". Негова основна цел е да популяризира здравословния начин на живот, както и да събуди интерес у децата към активностите на открито и бягането. \"Sofia Kids Run\" се провежда със сертифицирани треньори, които ще тичат заедно с децата и ще организират забавни лекоатлетични игри за тях.Както всяко издание на \"Renault Morning Run\" и тазгодишното събитие има благотворителна кауза. По 5 лв. от всяка такса за участие ще бъдат дарени на Фондация „Воден път“ с цел организиране на коледен турнир по плуване за деца с двигателни и ментални затруднения. Фондацията подкрепя деца със специални нужди чрез кинезитерапия, водна рехабилитация и модифицирано плуване.Началото на \"Renault Morning Run\" е точно в 9:00 ч. на 29 октомври, като стартът ще бъде разположен в началото на трите успоредни алеи в Борисова градина, пред градинката със слончето. \"Sofia Kids Run\" ще започне в 13:00 ч. Предвидени са специални подаръци за всеки, който стартира в някоя от дисциплините. Медали ще получат финиширалите, а специални предметни награди - първите в отделните класирания.", "date": "2017.10.27", "title": "Над 700 души тичат благотворително в София в неделя"}
{"url": "https://offnews.bg/protesti/nad-1500-dushi-na-protesta-na-knsb-iskat-po-100-leva-varhu-vsiaka-zap-668155.html", "text": "\"Не искаме да бъдем емигранти\", \"Увеличение на минималната заплата\", \"Още поне 100 лева към всяка заплата\" - с тези лозунги и скандирания протестното шествие на Конфедерацията на независимите синдикати в България (КНСБ) се отправи от сборния си пункт - храм-паметник \"Александър Невски\", към сградата на Министерския съвет на бул. \"Дондуков\" 1 в София.Протестиращите започнаха да се събират пред храма към 10.30 ч. и час по-късно множеството потегли по бул. \"Цар Освободител\" към крайната точка на протеста. По сметки на КНСБ то наброява 8000 души, по преценка на репортера на OFFNews хората са между 1500 и 2000. Предвожда ги автомобил, от който звучат исканията, отправяни по мегафон от инж. Цветелина Панбукчиян, зам.-председател на младежката федерация на енергетиците към Конфедерацията.Към 12 ч. шествието стигна до \"Дондуков\" 1 и митингът, провеждан под мотото \"Работеща България иска по-високи заплати, започна.Председателят на КНСБ Пламен Димитров внесе декларация в Министерски съвет до министър-председателя Бойко Борисов със исканията на синдикалистите. Те настояват за моментално увеличение на всички заплати с по 100 лв. и догонваща политика по доходите, като до 2021 г. минималната работна заплата да бъде поне 800 лв. Исканията на протестиращите включват още увеличение на заплатата за всички висшисти, които работят по специалността на 700 лв. и запазване на класа за стаж. Синдикалистите се обявиха против орязването на болничните и за възстановяване на необлагаемия минимум, равен на минималната работна заплата. Иска се и минимум 20% увеличение на заплатите в културата.Искаме правителството да додаде още 100-200 млн. лева към това, което започна да дава, а бизнесът да се равни по това и да вдигне заплатите с поне 10%, заяви председателят на КНСБ.На протеста присъстваха лекари и медицински сестри от МБАЛ Христо Ботев във Враца, които се оплакаха, че не са си получавали заплатите, а болницата е пред закриване. Те настояват за достойно заплаща, да се прекрати уронването на престижа на лекарската професия и по-добри условия на труд.    След края му КНСБ поведе шествие към Асоциация на индустриалния капитал в България /АИКБ/ за втори протест.", "date": "2017.10.27", "title": "Над 1500 души на протеста на КНСБ, искат по 100 лева върху всяка заплата"}
{"url": "https://offnews.bg/politika/dps-pishe-do-es-za-natcionalistite-vav-vlastta-karadaja-ostavka-na-s-668146.html", "text": "Движението за права и свободи изпрати писмо до редица европейски институции, в което сигнализира и се оплаква от присъствието на националисти в изпълнителната власт в България. В Народното събрание председателят на ДПС Мустафа Карадайъ за пореден път поиска оставката на вицепремиера Валери Симеонов, а ако това не стане - на цялото правителство. \"Писмото ни е израз на нашата загриженост за бъдещето на страната и е в интерес на държавата. Призовахме ГЕРБ да предприемат решителни действия относно националистите, но такива-няма. Няма и изразена позиция от тяхна страна. Отговорност на всички партии от демократичния спектър и цялото демократично общество е да противодейства на участието на националисти и ксенофоби във властта\", каза Карадайъ в парламента.Писмото на ДПС е изпратено до председателя на Европейския съвет, до председателя на ЕК, до председатели на парламентарни групи в ЕП и други европейски институции. Чрез писмото Движението цели да получи реакция от ГЕРБ за националистите във властта. \"При липса на позиция и действия в страната сме принудени да поставим въпроса на вниманието на европейските институции. В писмото изразяваме тревогата си от надигащия се национализъм в Европа, където националисти печелят и избори. Докато в Европа системните партии избягват и полагат много усилия да не съставят коалиция с националистически формации, то в България националистите участват във властта. Всички виждаме какво се случва в страната. Като отговорна партия не може да оставим тези въпроси без последици. Ще продължим да поставяме въпроса и ще участваме в общи действия за пресичане на явлението в Европа и в България\", каза председателят на ДПС.Карадайъ направи и своебразен преглед на печата със заглавия от изминали години в пресата, посветени на нарушенията на Валери Симеонов и негови изцепки.„Какъв е резултатът? Медиите питат, гражданите очакват, но резултатът какъв е? Заплаха към медиите и - обърнете внимание, чрез официалния сайт на Министерски съвет.Вицепремиерски пост - това ли е сигналът, който искаме да пращаме към обществото. Това ли е спазването на закона еднакво от всички? Това ли е правовавата държава? Това ли са демократичните процедури? Това ли е пожелал народът, г-н Цветанов?“, попита Карадайъ.Той обясни, че писмото на ДПС до европейските институции не е против държавата, а е израз на загриженост за бъдещето на държавата и за състоянието на демокрацията. „Кой работи против държавата – ГЕРБ работи против държавата чрез включването на националистите във властта.  Само в името на властта и партийния интерес. В името на демокрацията и държавността, в името на европейските ценности ние призоваваме за решителни действия и националистите вън от властта“, заяви председателят на ДПС. От групата на \"Обединени патриоти\" нямаха официален коментар, но относно езика на омразата и осъдения за това вицепремиер Валери Симеонов, атакистът Павел Шопов каза в кулоарите \"Е, какво искате, да им говорим с езика на любовта ли?\". ", "date": "2017.10.27", "title": "ДПС пише до ЕС за националистите във властта. Карадайъ: Оставка на Симеонов или на кабинета"}
{"url": "https://offnews.bg/politika/borisov-v-otgovor-na-erdogan-triabva-li-da-si-spomniame-dokade-e-stig-668156.html", "text": "Преди 13-и, 14-и век на Балканите също има история, също има наследници, които са ходили чак до Цариград. Продуктивно ли е да започнем да си спомняме за цар Симеон - къде е бил и кой къде се е криел тогава?Това каза премиерът Бойко Борисов по повод изказването на турския президент Реджеп Тайип Ердоган, че Босна и Херцеговина е \"завещана\" на Турция. Изказването на българския премиер стана след срещата му в Сараево с председателя на Съвета на министрите на Босна и Херцеговина Денис Звиздич.\"От една страна, в интерес на Турция е да има максимално добри отношения с Европа. Огромният стокооборот, който има Турция с ЕС, е изцяло в интерес на Турция и ние го подпомагаме. Подведем ли се да коментираме подобни изказвания, те няма да дадат възможност да помръднат Балканите изобщо. Това е най-хранителната среда за националисти, ислямисти и всички останали. Това е краят\", поясни Борисов.Той обясни, че отговорът на подобно изказване трябва да е друг: От своя страна, Денис Звиздич поясни, че Босна и Херцеговина е в приятелски отношения с Турция, която никога не се е месила във вътрешните работи на страната. Нещо повече - Турция винаги е подкрепяла членство на БиХ в Европейския съюз и НАТО. \"Босна и Херцеговина е страна на босненци и херцеговци. Така е било и така ще бъде. От друга страна БиХ принадлежи на Европейския съюз\", заяви Звиздич. По думите му в БиХ няма радикален ислям и бази на ислямисти. \"Ислямът в Босна и Херцеговина със сигурност е един от най-толерантните и ние се гордеем с това\", каза още той.Звиздич изрази надежда Босна и Херцеговина да получи статут на кандидат по време на българското председателство на Съвета на ЕС. По време на срещата с Борисов е постигнато съгласие за търсене на възможности за откриване на пряка самолетна линия София-Скопие-Сараево. Пред Борисов Звиздич е споделил, че разстоянието от Сараево до Скопие със самолет се изминава за 30 минути, а с кола - за 9 часа заради лоша инфраструктура.Борисов е заявил пред босненските власти, че на срещата на 17 май на лидерите на Западните Балкани с европейските лидери, трябва всички да са \"написали домашното си\". По думите му \"ЕС не може да се занимава с проблемите на Балканите\", които трябва да бъдат разрешени между лидерите.В рамките на посещението Борисов се срещна и с председателите на двете камари на парламента.Транспортният министър Ивайло Московски и министърът на съобщенията и транспорта на Бих Исмир Юско подписаха Споразумение за изменение на Спогодбата между България и Босна и Херцеговина за международни автомобилни превози на пътници и товари, с което се намаляват ограниченията по маршрутите на българските камиони.Стокообменът между двете страни за първата половина на 2017 г. е на стойност 56.35 млн. евро, от които износът е близо 36 млн. ерво и внос 20 млн. евро.", "date": "2017.10.27", "title": "Борисов в отговор на Ердоган: Трябва ли да си спомняме докъде е стигал цар Симеон?"}
{"url": "https://offnews.bg/sviat/rahoj-obeshta-da-uvolni-puchdemon-ako-senatat-otneme-avtonomiata-na-k-668154.html", "text": "Испанският Сенат обсъжда предложението на правителството за отнемане на автономията на Каталуния. Предложението включва отстраняване на каталунското регионално ръководство и ограничаване на пълномощията на регионалния парламент.Опозицията предложи мерките да се наложат постепенно и пропорционално, в зависимост от развитието на ситуацията в Каталуния. По време на заседанието премиерът Мариано Рахой обяви, че само и единствено каталунският премиер Карлес Пучдемон е виновен за задействането на член 155 от конституцията, с който се отнема автономията на Каталуния. \"Това е законен, демократичен механизъм, който е одобрен от испанците и съществува в огромното мнозинство от страните, които ни заобикалят\", заяви Рахой, цитиран от ДПА и БТА.В речта пред сенаторите Рахой каза още, че ако правителството получи съгласие да задейства член 155, първото му решение ще бъде да уволни Пучдемон и министрите му.Той допълни, че пряката намеса на централната власт в Каталуния няма за цел да отнема права и свободи на каталунците, а да ги защити.Ставащото в Каталуния е \"явно нарушение на законите, на демокрацията, на правата на всички и това има последствия\", подчерта испанският премиер. Гласуването ще започне около 13 часа българско време. Очаква се предложението на испанското правителство да бъде прието, тъй като консервативната Народна партия на премиера Мариано Рахой има пълно мнозинство в Сената. След това правителството ще трябва да реши кои мерки да осъществи и кога. По същото време днес заседава и регионалният парламент на Каталуния. Очакваше се каталунският премиер Карлес Пучдемон да обяви вчера предсрочни избори, каквото е желанието и на Мадрид. Той обаче не го направи, като посочи, че липсват гаранции от страна на испанското правителство.Пучдемон подчерта, че не приема за справедливи мерките в чл. 155 от конституцията, който Мадрид трябва да задейства днес, и прехвърли крайното решение за обявяване на независимост на регионалния парламент. ", "date": "2017.10.27", "title": "Рахой обеща да уволни Пучдемон, ако Сенатът отнеме автономията на Каталуния"}
{"url": "https://offnews.bg/obshtestvo/kremlis-zavodat-za-otpadatci-na-sofia-spestiava-250-mln-leva-na-stol-668159.html", "text": "Заводът за отпадъци в с. Яна ще доведе до спестяване на 250 млн. лв. за гражданите на София. Това каза Джордж Кремлис - ръководител на отдел „Кохезионна политика и екооценки” в ГД „Околна среда” на Европейската комисия след инспекция на работата на Инсталацията за механично-биологично третиране на битовите отпадъци на София. В проверката участваха министърът на околната среда и водите Нено Димов и кметът на столицата Йорданка Фандъкова. Много съм щастлив, че този втори най-важен завод в Европейския съюз напълно работи. Това е съоръжение с огромен потенциал, който може да бъде доразвиван и надграждан. То ще доведе до намаляването на данъците и таксите за смет и ще допринесе за целите на Европейския съюз за постигане на кръгова икономика“, каза още Кремлис, цитиран от Фокус. Кремлис изрази надежда и третата фаза, която ще даде възможност на произвежданото от съоръжението RDF гориво да бъде използвано от „Топлофикация“-София, да се случи възможно най-скоро. Отпадъците на столицата от проблем в миналото се превърнаха в ресурс за бъдещето, заяви Фандъкова.  „С работата на завода до този момент осигурихме намаляване на депонираните количества отпадък с над 80%. Така отговаряме на европейските изисквания, а това се отразява и финансово, тъй като при депониране има все по-високи и по-високи такси”, каза още тя. ", "date": "2017.10.27", "title": "Кремлис: Заводът за отпадъци на София спестява 250 млн. лева на столичани"}
{"url": "https://offnews.bg/politika/lambo-s-predkongresno-pismo-do-svoite-dali-izpitanoto-v-boia-pokoleni-668160.html", "text": "Зам.-председателят на БСП Стефан Данаилов написа предконгресно писмо до своите съпартийци. Трудно ми е да повярвам, че столетна партия не може да понесе нито успеха си, нито доверието, което хората ни гласуват, нито бремето да сме ярка, конструктивна, но непреодолима опозиция. Някои дори достигат до крайности, да пропагандират колаборация с властимащите, само и само да не сме далече от трапезата им..., пише любимият актьор в текста си. Данаилов пише още: Не мога да си обясня каква е тази мания, всеки от „нас” да си мисли, че нашата столетница не може без всеки от „нас”, че ако не сме „ние” - другите са само грешници, че можем да служим на хората и Партията, само ако сме в нейното ръководство... и никъде другаде... Какво ще кажат на това хората, които без дори да са членове на БСП ни вярват и десетилетия откликват на нашите предложения. Какво биха казали десетките големи национални личности, които дадоха съгласието си и участваха активно в създаването на Националния инициативен комитет и десетките регионални инициативни комитети, в подкрепа на нашето предложение за кандидат за президент на страната, тогава, когато всички предричаха нашия крах...Същото направиха и на парламентарните избори, за да може да удвоим нашата мощ и да се заявяваме сега като силна и твърда опозиция... Повярваха ни, предпочетоха ни, оцениха ни... Иска ми се да попитам тия, които винят Корнелия, че няма политическа инициатива, че няма визия за развитието на Партията в перспектива, че няма опозиционно поведение.Вие, другари, имате ли идея, какво всъщност значи това? Мислите ли, че само вот на недоверие, поискан от парламентарната група е достатъчен да олицетвори опозиционно поведение, ако не се ангажират всички членове на Партията с такова искане? * Каква беше Вашата позиция, когато обсъждахме нейното предложение да издигнем ген. Радев за кандидат за президент на България? Въпреки, че възроптахте, че не е наша партийна кандидатура, след това се радвахте на успеха.* Какво беше поведението Ви, когато тя предложи промените в Устава и въвеждането на мандатност, както за ръководителя на Партията, така и за участието ни в листите за парламентарните избори и после дори опонентите ни признаха демократичния заряд на тези промени?*Колко от Вас отидоха при своите професионални колеги, за да обяснят позицията си по браншовите проблеми и визията на партията за опозиционното й поведение по един или друг законодателен въпрос. Колко от \"критикарите\" родиха ярки идеи, с които да увлечем хората по един или друг национален въпрос, за да се чуе силно гласът на БСП и да разтърсим обществото ни?.. О не, претенциите са, че не ги питат, че не ги предлагат, че са заместени от по-млади и неопитни и така им се пречи да са активни и полезни с мъдростта си в развитието на партийните политики, въпреки, че продължават да са членове на най-високия форум на БСП – Националния съвет, където се вземат решенията.*Колко от Вас приеха присърце инициативата на Корнелия за възстановяване на Паметника на Бузлуджа? Кои от Вас предложиха лични инициативи, как да съберем необходимите средства за опазване на тази светиня и да дадем поне начален тласък за нейното спасение?*Всички се жалим, че нямаме наша си трибуна към избирателите, а когато Корнелия постави въпроса да създадем наш телевизионен канал, чу само мърморене, че не му е сега времето и дори абсурдни съмнения, че така ще ликвидираме в-к „Дума”...*Колко от Вас се срещнаха с членове и симпатизанти на БСП, за да проучат нагласите им спрямо готвения от МФ проект за Бюджет`2018, за да реагираме навреме и активно против негативните предложения на управляващите? Направихме ли достатъчно публични обсъждания с нашите съмишленици по места, къде ги \"стяга чепика\" в обществения живот и с това да допринесем за подготовката на т.нар. алтернативен бюджет... Хващаме се за думата «алтернативен», но всъщност ставаше въпрос за проучване на необходимите и справедливи параметри, които очакват избирателите от нас?*Научихме се да чакаме какво ще ни предложат членовете на Бюрото, за да обявим, че сме против, че не одобряваме, че е неграмотно, без да предложим своя визия и решение по един или друг проблем.Отдавна си задавам въпроса - кога и защо рутината се настани сред нас? Забравихме призива на писателите до 49-тия Конгрес да оставим в миналото задкулистните игри, копроматите и компромисите с политическото ни кредо.Не бих спестил и това, което съм споделял насаме с Корнелия. Тя е самоотвержен биткаджия, но готовността й за поемане на отговорност от името на цялата партия не винаги е най-доброто поведение за един водач. Препоръчвал съм й, че има нужда понякога да изчака и опипа пулса на общото мнение. Да си пръв сред равни не значи първи да поемаш всички тежки удари. Подкрепям Корнелия, вярвам й, нейният хъс за победа над нашите опоненти има истински притегателен заряд и не бих се лишил от радостта от сърце да й помагам.Убеден съм, че е дошло време да калим търпението си и мъдро да подредим приоритетите си. Някои от нас считат, че младите по традиция вървят до и след нас, но дали не сме пропуснали възмъжаването им, вторачени в сигурното си кадрово статукво, водени от максимата, че „изпитаното в боя поколение” по-малко греши?...Затова войните помежду ни трябва да свършат тук и сега или те ще довършат онова, което не се отдава засега дори на опонентите ни!Спрете междуличностните противопоставяния и да се залавяме за работа!...", "date": "2017.10.27", "title": "Ламбо с предконгресно писмо до своите: Дали изпитаното в боя поколение по-малко греши?"}
{"url": "https://offnews.bg/obshtestvo/bedstvieto-v-burgas-mazh-na-71-g-poluchil-insult-i-ostanal-3-chasa-v-668158.html", "text": "Три часа в студената вода е прекарал 71-годишният мъж от бургаското село Черни връх, преди да бъде спасен. Намерен е с гръдна травма, фрактури на ребра, тръдна травма, слаб пулс, без почти никакво кръвно налягане и в кома. Преди наводнението в селото мъжът е претърпял и инсулт.Това става ясно от съобщение на болницата, където е настанен - МБАЛ \"Бургасмед\", изпратено днес.Състоянието му е стабилно, но продължава да има опасност за живота му. Настанен е в реанимацията, където екипите продължават да се борят за живота му.Към момента състоянието му е стабилно с овладяна хипотермия и в съзнание, с възстановени показатели за пулс и кръвно налягане. Консултиран е с гръден хирург, тъй като е аспирирал кал по време на инцидента, както и с невролог заради прекарания преди това инсулт.Наводнението стана през нощта срещу 25 октомври. Бедствието взе три жертви, една жена - съпругата на 71-годишния мъж, се издирва.", "date": "2017.10.27", "title": "Бедствието в Бургас: Мъж на 71 г. получил инсулт и останал 3 часа във водата. Намерили го в кома, почти без кръвно налягане"}
{"url": "https://offnews.bg/obshtestvo/kakvi-sa-pravata-ni-na-rabotnoto-miasto-otgovariat-eksperti-na-git-668151.html", "text": "По случай 110 г. от своето създаване Инспекцията по труда организира Седмица на отворените врати в цялата страна. В различни дни през седмицата от 30 октомври до 3 ноември, със съдействието на областни управители, кметове на общини, на предприятия и ръководства на професионални гимназии, в които има въведено дуално обучение, инспектори по труда ще информират и консултират настоящи и бъдещи работници и служители, както и работодатели, за правата и задълженията им и ще им разкажат за подкрепата, която могат да получат от Инспекцията.Информацията за общините, които са се включени в инициативата, както и къде и кога ще се проведе Денят на отворените врати на територията на конкретна община, може да бъде получена от териториалната Дирекция.Общините, подкрепящи инициативата, също ще публикуват информация на своите сайтове.На територията на София Информационният ден ще се проведе в Дирекция „Инспекция по труда“ София град (адрес: ул. „Лъчезар Станчев“ №20) на 3 ноември от 10 ч. Гостите ще имат възможност да се запознаят с работата на инспекторите по труда, да разберат как протича една проверка, освен да получат консултация и информация за трудовите си права.", "date": "2017.10.27", "title": "Какви са правата ни на работното място? Отговарят експерти на ГИТ"}
{"url": "https://offnews.bg/sviat/suez-sashto-mesti-tcentralata-si-ot-katalunia-v-madrid-668157.html", "text": "Френската компания Suez обяви, че временно премества седалището си от Каталуния в Мадрид.Suez продава вода на общински и търговски клиенти в Испания, като приходите ѝ само от страната за миналата година са 2,5 млрд. евро. В съобщение на компанията се казва, че са взели решение да преместят временно седалището си в Мадрид заради правната несигурност заради ситуацията в Каталуния и за да не изгубят по тази причина инвеститори. От компанията допълват, че през 2015 г. вече са преместили адреса на компанията, която притежава активите на Suez, от Барселона в Мадрид. Финансовият директор Кристоф Крос заяви, че не очаква преместването на седалището на компанията да се отрази негативно. Редица международни компании със седалище в Каталуния вече обявиха, че планират да преместят централите си заради кризата. Сред тях има, инженерни компании и др.", "date": "2017.10.27", "title": "Suez също мести централата си от Каталуния в Мадрид"}
{"url": "https://offnews.bg/politika/tcvetanov-za-dps-i-pismoto-im-do-evropa-izlishna-emotcia-da-se-fokus-668161.html", "text": "\"Не трябва в никакъв случай да се обиждаме на тези квалификации и изказвания, защото това е политическият живот\" - с тези думи председателят на ПГ на ГЕРБ Цветан Цветанов коментира , в което от Движението се оплакват от присъствието на националисти във властта.„Повече даваме излишна емоция и според мен е по-важно да се концентрираме върху управленските решения, които се взимат от правителството и управленската програма, която се изпълнява и е с 4-годишен мандат. По-добре е да се концентрираме върху предстоящия бюджет и развитие на държавата“, призова Цветанов. Той допълни, че икономическият растеж се очаква да бъде над 3,8 %, а тази година около – 3,9-4%“\"Опозицията, когато е силна и достатъчно аргументирана, може да дава алтернативни решения, с които бихме могли да се съобразим, когато те са разумни и са в интерес на обществото и държавата. Всичко останало е политическо говорене, което е в правото си на всяка една от парламентарните групи, но не смятам да влизам в обяснителен режим по тези теми. Държавата днес и предстоящото европредседателство, всички се нуждаят от нашето представяне. България има своя силен глас с премиера Бойко Борисов“, категоричен бе Цветан Цветанов.„Нека да оставим и някакъв информационен повод на опозицията, за да говорят и искат оставка. Това е тяхната парламентарна дейност и съм убеден, че ние не трябва в никакъв случай да се обиждаме на тези квалификации и изказвания, защото това е политическият живот“, каза председателят на ПГ на ГЕРБ.Той обясни, че за него е важно да не се преминава границата на невъзможността партиите в Народното събрание да си говорят по важните национални теми. Ние, както и всички останали политически партии разчитаме да бъде единни по национални каузи и приоритети, добави Цветанов.Той заяви още, че когато има политическа криза, тя пряко рефлектирала върху икономическото състояние на държавата, бизнесът ставал неспокоен, а потреблението намалявало.", "date": "2017.10.27", "title": "Цветанов за ДПС и писмото им до Европа: Излишна емоция, да се фокусираме върху бюджета"}
{"url": "https://offnews.bg/politika/stoian-mirchev-predi-kongresa-na-bsp-koalitcia-s-gerb-ne-mozhe-i-niam-668131.html", "text": "На Конгреса на БСП ще се разглеждат темите за бюджета на държавата ни и европредседтелството. Ние трябва да затвърдим факта, че сме единствената алтернатива в политическия живот на България и ще предложим такъв тип документи, които да го докажат.Това заяви народният представител от „БСП за България” Стоян Мирчев по бТВ. По думите му в левицата винаги е имало различни мнения и те са част от демократичните принципи, залегнали в БСП, за разлика от други партии, които са лидерски. Той обясни, че споровете, които се водят в левицата, са различни гледни точки за политиките, които трябва тя да предлага. Мирчев бе категоричен, че коалиция с ГЕРБ не може и няма да има.По повод финансовата политика на ГЕРБ, Стоян Мирчев обясни, че държавата генерира излишъци, а пък те искат да теглят нови заеми. „Това е основна икономическа грешка. Тяхното икономическо, финансово, фискално поведение е всичко друго, но не следи нормалните икономически принципи и логика”, обясни народният представител. Стоян Мирчев коментира и трагедията с наводнението в Бургаско. „Там за последните три години са похарчени над 2 млн. и 200 хил. лв. за интегриране на риск от наводнения. При положение, че това е една от общините, които е похарчила много държавни пари точно за това, питам къде са отишли тези пари и защо няма предотвратяване на такъв тип риск?”, попита народният представител. ", "date": "2017.10.27", "title": "Стоян Мирчев преди конгреса на БСП: Коалиция с ГЕРБ не може и няма да има"}
{"url": "https://offnews.bg/lajfstajl/pevitcata-maria-ilieva-obiavi-v-instagram-che-e-bremenna-668132.html", "text": "Поп певицата Мария Илиева е в напреднала бременност и чака момче.Това стана ясно от публикация на официалния профил на изпълнителката.Тя сподели снимка, на която ясно се вижда промяната на фигурата ѝ.", "date": "2017.10.27", "title": "Певицата Мария Илиева обяви в Инстаграм, че е бременна"}
{"url": "https://offnews.bg/ikonomika/jotinger-idva-u-nas-shte-govorim-za-fondovete-na-es-sled-2020-668133.html", "text": "Европейският комисар по въпросите на бюджета и човешките ресурси Гюнтер Йотингер пристига на официално посещение у нас.Той ще разговаря с президента Румен Радев, с премиера Бойко Борисов, с вицепремиера Екатерина Захариева, с министъра на финансите Владислав Горанов, министъра на Българското председателство на Съвета на ЕС през 2018 Лиляна Павлова, както и с представители на две парламентарни комисии.По думите на самия Йотингер целта на посещението му са преговори във връзка с подготовката на европейските финанси за периода след 2020 година, когато изтича настоящият програмен период.\"... Обикалям всички европейски столици. Ще говорим главно за таваните в плащанията, очакванията, следващата  многогодишна рамка, която разработваме заедно с Европейския парламент и която ще бъде представена до май следващата година\", казва Йотингер, цитиран от БНР.Йотингер припомня, че страните нетни донорки не са склонни да запълват дупката, която се оформя заради оттеглянето на Великобритания от ЕС, а страните-получателки, сред които и България, не искат да се орязват средствата по структурните фондове. Трябва да се търси компромис между двете страни - донорите ще трябва да платят малко повече, а получателите - да поемат повече контрол върху структурните проекти, за да няма драстични орязвания, смята комисарят. Един от механизмите, по които това може да се случи, е достъпът до структурните фондове да бъде обвързан със структурните реформи.", "date": "2017.10.27", "title": "Йотингер идва у нас, ще говорим за фондовете на ЕС след 2020"}
{"url": "https://offnews.bg/obshtestvo/v-burgasko-se-savzemat-ot-navodneniata-s-kucheta-shte-tarsiat-izchezn-668135.html", "text": "Бедственото положение в Бургас и най-пострадалата от наводненията община Камено се очаква да бъде отменено днес.Трети ден продължава спасителната операция по издирването на изчезналата жена от село Черни връх. Днес в издирването ще се включат и кучета. Шансът жената да бъде открита жива намаляват с всеки изминал час. коментира кметът на община Камено Жельо Вардунски, цитиран от БНР. Разрушени са и много пътища, а два моста саотнесени, обясни той. Съоръженията ще бъдат ремонтирани с отпуснатите от МС пари, посочи Жельо Вардунски. Със средстватаот общинския бюджет ще се кърпят улиците по селата, където на места настилката е отнесена от водата. ", "date": "2017.10.27", "title": "В Бургаско се съвземат от наводненията, с кучета ще търсят изчезналата жена"}
{"url": "https://offnews.bg/sviat/parvi-merki-rahoj-uvolni-puchdemon-i-pravitelstvoto-mu-izbori-v-kata-668196.html", "text": "Испанският министър-председател Мариано Рахой разпусна каталунския парламент и свика регионални избори на 21 декември. Той уволни местният премиер Карлес Пучдемон и неговото правителство, предаде Би Би Си.\"Пучдемон имаше шанса да свика нови избори, сега ние го правим, за да дадем на каталунците отново право на глас\", заяви Рахой.Той обеща \"чисти\" и \"законни избори\", наричайки ситуацията в Каталуния около обявяването на независимостта ѝ \"тъжна\".Сред първите уволнени ще е и шефът на каталунската полиция, който е обвинен в подстрекаване към размирици, предаде кореспондентът на БНТ.Каталунските посолства в чужбина ще бъдат закрити. ", "date": "2017.10.27", "title": "Първи мерки: Рахой уволни Пучдемон и правителството му, избори в Каталуния на 21 декември"}
{"url": "https://offnews.bg/kultura/parviat-singal-na-misteriata-na-balgarskite-glasove-i-lisa-dzherard-iz-668186.html", "text": "\"Pora Sotunda\" е първият сингъл от предстоящият нов албум на “Мистерията на българските гласове” и е с участието на изключителната Лиса Джерард от дуото \"Dead can dance\". Песента ще излезе официално на музикалния пазар в Европа на 8 декември, а на 15 декември ще зарадва и меломаните в САЩ. Той ще бъде издаден в ограничено количество – в 7 инчов винилов формат, което ще го превърне в търсен колекционерски артикул. В световен мащаб ще се разпространява и цифрово.Песента \"Pora Sotunda” е изключително нежна и лирична. Тя ще бъде първият официално издаден студиен запис на “Мистерията на българските гласове” след повече от 20-годишна пауза и е елегантен предшественик на очаквания нов албум. В нея красиво се преплитат гласовете на хора и Лиса. От Б страна на записа ще звучи песента “Ганка”, която е хорова и ни връща към корените и традициите на световноизвестният състав – носител на награда \"Грами\" от 1990 г. Заедно със сингъла ще бъде представен и въздействащ видео клип към него, който е заснет в България - в Родопите.Издаването на албума на големите гласове е планирано за началото на 2018 г., а българската публика успя да чуе за първи път съвместните изпълнения на хора и Лиса Джерард. Това се случи по време на двата прекрасни концерта през месец юни - в София и Пловдив.Новият албум на \"Мистерията на българските гласове\" е плод на почти двегодишна работа на хорът, продуцентският екип и всички останали участници. Специален гост в него е австралийката Лиса Джерард известна на меломаните както като член на дуото Дед кен денс, така и като композитор и изпълнител на филмова музика. През 2000 г. тя печели \"Златен глобус\" за музиката към филма \"Гладиатор\", създадена съвместно с композитора Ханс Цимер. В албума участват още световният шампион по бийтбокс – SkilleR и немският перкусионист Дейвид Кукерман, който от дълги години работи с Лиса Джерард и Дед кен денс. В песните, своето неповторимо присъствие имат и българските музиканти: Петър Миланов - китара, Христина Белева - гъдулка, Костадин Генчев – кавал и Димитър Карамфилов – контрабас. Албумът е продуциран от Шуберт Мюзик Пъблишинг, а песните в него са специално композирани за хора от Лиса Джерард, ирландския композитор Джулс Максуел и българския композитор Петър Дундаков, който е и музикален продуцент на албума.", "date": "2017.10.27", "title": "Първият сингъл на Мистерията на българските гласове и Лиса Джерард излиза съвсем скоро (видео)"}
{"url": "https://offnews.bg/obshtestvo/malkiat-sin-na-angel-bonchev-brat-mi-skochi-da-bie-bashta-mi-te-imat-668137.html", "text": "Малкият син на бившия шеф на Литекс Ангел Бончев защити баща си по казуса с обвинението му в заплаха за убийство към другия му син Бончо.Преди ден бизнесменът бе арестуван, а след това освободен срещу парична гаранция от 500 лева.Според Ангел Бончев-младши между баща му и брат му отдавна имало бизнес конфликт, а в публикациите по казуса със заплахата за убийство имало много пресилени твърдения.Според него в основата на конфликта между баща му и брат му е бизнесът в хидропарк \"Казичене\".Според него баща му бил изнервен от постоянни провокации от страна на брат му.Ангел Бончев-младши каза и че баща му е пуснал жалба в полицията, но нищо не последвало.", "date": "2017.10.27", "title": "Малкият син на Ангел Бончев: Брат ми скочи да бие баща ми. Те имат бизнес конфликт"}
{"url": "https://offnews.bg/112/sobstvenitcite-na-iazovir-chotorata-niama-kak-nashiat-vodoem-da-e-p-668138.html", "text": "Собствениците на язовир „Чотората”, чиято стена се скъса, са убедени, че водоемът не може да е причина за наводненията в Бургаско.В интервю за bTV собствениците Димчо Мутафов и съпругата му Елена Димитрова, която е общински съветник от БСП в Камено, заявиха, че жертвите са на много голямо разстояние от скъсаната язовирна стена.„Нашият язовир е на най-долното ниво от каскада от 4 язовира, които се намират в западната част на с. Трояново. Всичката вода от четирите язовира мина през с. Трояново и след това през нас”, заяви Мутафов.Водата влиза в дере, което отива към селата Желязово и Русокастро, където по думите на собственика няма поражения.„Не се задържат по-големи количества вода заради рибата. Имаме си изпускател, който е на определена кота, и ако водата се вдигне, тя излиза от преливника”, заяви още Димчо Мутафов.По думите му язовирът е поддържан и са изпълнени всички предписания. Има видеонаблюдение и инфраструктура, има и авариен план. Той подчерта, че разполагат с протокол за контрол на язовирната стена от 2016 г.Мутафов каза, че в нощта на потопа са следили обстановката и около полунощ са били известени от хората, които живеят в района. Предупредили институциите, а самото скъсване на язовира е станало към 3:10 ч. през нощта.„Нашият язовир е на такова място, че не може да залее нито населени места, нито постройки”, убеден е Мутафов.Водното огледало на „Чотората” е около 30 декара, 2,5 м е в най-дълбоката част, а по-голямата част е с по-малка дълбочина\", допълни той.По думите му в язовира е имало около 30 000-40 000 литра вода и това количество е много малко в сравнение с водата, която е паднала по склоновете.„Улиците на Трояново са разрити. Те не са разрити от нашия язовир, а от потопа”, отбелязва още собственикът.„Синът ми не може да се съвземе от шока, защото това, което загуби, е животът му в последните 7 г.”, каза още Димчо Мутафов.„Нашето семейство е най-потърпевшо в материално отношение, защото там са вложени много средства и труд”, подчерта и Димитрова.", "date": "2017.10.27", "title": "Собствениците на язовир 'Чотората': Няма как нашият водоем да е причина за трагедията"}
{"url": "https://offnews.bg/sviat/bil-li-e-agent-na-tcru-lij-harvi-osuald-otgovorat-sled-6-mesetca-668134.html", "text": "Публикуваните вчера документи за убийството на президента на САЩ Джон Кенеди са истинска находка за търсачите на истината, които се опитват от повече от половин век да установят какво се е случило в Далас през 1963 г., пише в. \"Ню Йорк таймс\".В документите се говори за мафиоти, шпиони и кубинци. Те съобщават за подозренията на Кремъл, че зад убийството е стоял вицепрезидентът Линдън Джонсън, както и опасенията на властите в САЩ, че обществото няма да приеме официалната версия за събитията.Някои от тях показват вълненията и хаоса през дните след убийството на президента. Сред тях е и паметна бележка, очевидно продиктувана от самия директор на ФБР Джон Едгар Хувър малко след убийството на Лий Харви Осуалд през ноември 1963 г., която започва с лаконичното изречение \"няма нищо ново по случая Осуалд, освен че е мъртъв\".Само 53 от публикуваните вчера 2891 документа никога не са били разкривани. Останалите са били публикувани с редакции, отбелязва в. \"Ню Йорк таймс\". Един от тях разкрива реакцията на убийството в СССР. Някои в Москва са го сметнали за преврат на ултрадесните сили в САЩ и са очаквали, че за случая ще бъде обвинен Съветският съюз. Неназован информатор е казал пред американски шпиони, че КГБ разполага с доказателства, че президентът Джонсън е отговорен за убийството.В паметната си бележка два дни след убийството директорът Хувър изразява безпокойство, че убийството на Осуалд ще предизвика съмнения сред американците, че той е истинският убиец. За убийството на Осуалд не може да има извинения, особено предвид предупрежденията към полицията в Далас, е заявил Хувър, намеквайки, че ликвидиралият го служител на реда Джак Руби може да е свързан с чикагската организирана престъпност.Директорът е предвидил, че това скоро ще доведе до цяла индустрия от разследвания и подозрения.Хувър е изразил и притеснения, че контактът между Осуалд и кубинското посолство в Мексико, както и изпратеното от него писмо до съветското посолство във Вашингтон, може да усложнят външните отношения на САЩ.Документите няма да сложат край на споровете и спекулациите, а някои от тях може да предизвикат нови въпроси, отбелязва в. \"Ню Йорк таймс\". През 1975 г. директорът на ЦРУ Ричард Хелмс е бил запитан, по време на показания под клетва, дали има информация, показваща, \"че Осуалд е бил агент на ЦРУ или че агент...\" Но публикуваната част от документа свършва там. Отговорът на Хелмс също не е показан, отбелязва американското издание, цитирано от БТА.Останалите документи ще бъдат публикувани след 6-месечно проучване, отбелязва в. \"Вашингтон пост\".Президентът на САЩ Доналд Тръмп отстъпи, давайки този срок, за да може да бъде редактирана определена информация, свързана с националната сигурност.Някои от липсващите материали са тези от най-голям интерес за експертите по случая, например 338-странично досие за Джон Мур, ръководител на клона на ЦРУ в Далас по време на убийството. Липсва и 18-странично досие за Гордън Макглендън, бизнесмен от Далас, разговарял с Руби точно преди той да застреля Осуалд. Не са публикувани и материали за известни кубински дисиденти в изгнание, противници на Кастро, които също са били сред заподозрените за убийството групи.Въпреки това документите не опровергават теорията, че бившият морски пехотинец Осуалд е действал самостоятелно. Дълъг проектодоклад на Комисията по убийствата на Камарата на представителите на САЩ отхвърля като малко вероятна версията, че Куба е разпоредила убийството заради опитите на ЦРУ да ликвидира Фидел Кастро. Повечето американци обаче смятат, че Осуалд не е действал сам, отбелязва в. \"Вашингтон пост\", цитирайки проучвания на \"Галъп\".", "date": "2017.10.27", "title": "Бил ли е агент на ЦРУ Лий Харви Осуалд? Отговорът след 6 месеца"}
{"url": "https://offnews.bg/temida/noviat-shef-na-vas-shte-smenia-imidzha-na-sada-668139.html", "text": "Искам да променя имиджа на Върховния административен съд, гражданите да знаят какво се случва зад стените му. Това заяви новият председател на ВАС Георги Чолаков пред бТВ. Той подчерта, че е предложен за поста не от настоящия шеф на съда Георги Колев, а от магистрати във ВАС. С Георги Колев сме близки, тъй като работим заедно от 5 години. Никога не съм му бил фаворит, заяви Чолаков. Георги Чолаков беше избран на поста от два състава на Висшия съдебен съвет, след като президентът Румен Радев отказа да подпише указа за назначаването му след изборът му от стария ВСС. Кандидатурата му бе повторно гласувана от новия ВСС.  Не се притесних от това, защото решението е в правомощията на държавния глава, коментира Чолаков. За имотите, които притежава в района на Балчик и които се обсъждаха при избора му Чолаков обясни, че е дал пари на заем на приятел бизнесмен и той му ги е върнал под формата на земеделска земя. Шефът на ВАС щял да може да ги използва след 2021 г. и ще ги дава под аренда. ", "date": "2017.10.27", "title": "Новият шеф на ВАС ще сменя имиджа на съда"}
{"url": "https://offnews.bg/obshtestvo/parvi-milioner-ot-novia-bilet-amerikanski-dolari-668144.html", "text": "Късметлийката Анна Петрова от село Бегунци спечели първата топ печалба от 1 000 000 лева от билет „Американски долари“. Тя стана десетият милионер от Национална лотария от началото на годината и вторият през октомври.Преди броени дни играта „Лото 6 от 47“ донесе 2 000 000 лева на щастливеца Йордан Стоилов от Благоевград, съобщиха от Национална лотария.Анна е на 55 години и в момента е безработна. Тя е закупила късметлийския билет от град Баня, а след това с дъщеря ѝ са го изтрили и са попаднали на страхотната печалба. Щастливото число, което им донасe 1 000 000 лева, е 59.Радостното събитие се случва броени дни преди рождения ден на двете дами, които празнуват на една и съща дата. „Много се зарадвах, когато видях печалбата. Трябваше ми време, за да осъзная какво се случва“, каза развълнуваната участничка. Тя сподели, че след като късметът я е споходил с огромната сума, вече ще може да си позволи мечтаните екскурзии. „Имам голямо желание да отида в Италия и да посетя град Модена“, каза щастливката. С печалбата Анна планува и да купи апартамент на дъщеря си. „Пожелавам на всички да са живи и здрави, и да изпитат това щастие, което изпитах аз“, каза най-новият милионер.Със супер билета „Американски долари“ Национална лотария търси още 17 милионери. В него има 3 ТОП печалби по 3 000 000 лева и още 14 печалби по 1 000 000 лева. Билети на Национална лотария могат да бъдат закупени в търговската мрежа на Lafka, Български пощи, бензиностанции Лукойл, Петрол, OMV, Shell и ЕКО, търговски вериги EasyPay, Хенди, Internity, FastPay, SDI брокер, I&G Brokers, inmedio, RELAY, 1 minute, Alcohol & Tabakoff, Office 1 Superstore, Net 1, T-post, Фактор И.Н., Alkom, магазини Билла, супермаркети CBA, Триумф, HIT, СиБиЕс, Моят Магазин, Фантастико и VIVACOM.", "date": "2017.10.27", "title": "Първи милионер от новия билет „Американски долари“"}
{"url": "https://offnews.bg/sviat/avstralijski-sad-vze-glavite-na-vitcepremier-i-chetirima-senatori-668143.html", "text": "Австралийският вицепремиер Барнаби Джойс и още четирима политици са били избрани, без да имат право да се кандидатират, защото към момента на гласуването са имали двойно гражданство.Решението на Върховния съд на Австралия гласи, че петимата не могат да заемат постовете си. Трима от тях, включително Джойс, трябва да напуснат. Останалите го направиха през месец юли.Австралийската конституция забранява хора с двойно гражданство да бъдат избирани.Джойс, който имаше и новозеландско гражданство, се отказа от него през август, но ако иска да се върне, ще трябва отново да се кандидатира и да бъде избран на нови избори. Останалите нямат право да бъдат избирани в парламента, включително регионалният министър Фиона Наш. Четиримата сенатори ще бъдат заменени от членове на партиите им без провеждането на нови избори.Днешното решение на съда означава, че през декември ще има частични избори.Съдебното решение може да коства на правителството крехкото му мнозинство в парламента, отбелязва АП. Консервативната коалиция на премиера Малкълм Търнбул разполага с мнозинство благодарение на един-единствен човек повече в 150-местната Камара на представителите.Уважавам решението на съда, заяви Джойс веднага след произнасянето на присъдата.", "date": "2017.10.27", "title": "Австралийски съд взе главите на вицепремиер и четирима сенатори"}
{"url": "https://offnews.bg/sviat/bangladesh-obmislia-sterilizatcia-sred-bezhantcite-rohingi-zaradi-bejb-668145.html", "text": "Бангладеш обмисля да започне акция за доброволна стерилизация сред бежанците рохинги, за да намали демографския бум в бежанските лагери. Акцията по раздаване на противозачатъчни, която страната е започна преди това, не се е увенчала с успех, съобщи Франс прес, цитирана от БТА. В Бангладеш има около 900 000 мюсюлмани рохинга, избягали от Мианма в съседен Бангладеш, за да се спасят от насилието, избухнало след нападения на рохинги срещу силите за сигурност и последвалата ответна реакция на армията. ООН нарече случващото се етническо прочистване. Дака се страхува, че бум на ражданията сред рохингите, които традиционно имат много деца, ще влоши още повече условията на живот в огромните лагери. Сред новодошлите има 20 000 бременни жени и 600, които вече са родили, откакто са пристигнали в Бангладеш.Службите за семейно планиране поискаха от правителството разрешение да бъдат извършвани стерилизационни процедури на доброволен принцип - вазектомия и трайна женска стерилизация.", "date": "2017.10.27", "title": "Бангладеш обмисля стерилизация сред бежанците рохинги заради бейби бум"}
{"url": "https://offnews.bg/politika/glasuvaha-bonusite-za-spetcsadii-i-prokurori-do-6-zaplati-otgore-na-g-668140.html", "text": "Депутатите приеха на второ четене промените в Закона за съдебната власт, които уреждат командироването на съдии и магистрати и допълнителни възнаграждения за служителите в спецсъда и спецпрокуратурата.Текстът на закона гласи, че съдиите в апелативния специализиран наказателен съд, в специализирания наказателен съд, прокурорите в апелативна специализирана прокуратура, в специализирана прокуратура и следователите в следствения отдел на специализираната прокуратура могат да получават допълнителни възнаграждения в размер на до 6 месечни заплати. Бонусите ще се определят от Висшия съдебен съвет.Вчера пленумът към Висшия съдебен съвет (ВСС) се обяви категорично против идеята на депутатите за промени в Закона за съдебната власт (ЗСВ), които засягат бонусите на спец магистратите. С 20 гласа \"за\" съдебните кадровици гласуваха срещу частта, която предвижда годишен бонус до шест заплати върху възнаграждението в спецправосъдието.Пленумът подкрепи становището на правната комисия към ВСС, която смята допълнителните бонуси за спецмагистратите за \"необоснована привилегия\".По време на дебатите в парламента Хамид Хамид от ДПС посочи, че Движението ще подкрепи това предложение и смята, че то е правилно.„В медиите се твърдеше,че едва ли не на калпак се раздават по 6 заплати допълнително и се противопоставят съдиите. Това не отговаря на истината, защото не се дават 6, а не повече от 6 заплати и не се дават на калпак, а се дават по индивидуална оценка на ВСС“, заяви Хамид.Според него няма друг по-ефективен стимул освен допълнителни възнаграждения, няма и друга по-ефективна антикорупционна мярка като допълнително стимулиране на тези съдии.„Не става въпрос за 6 заплати, въобще, а това е максимален размер на годишна база. Максимумът, който командирован магистрат може да получи, е до половинка допълнително възнаграждение“, поясни и председателят на правната комисия Данаил Кирилов.Явор Божанков от БСП смята, че допълнителното възнаграждение трябва да става на база обективни критерии, за да не се създава противопоставяне и разделение в съдебната система. Това решение трябва да бъде на база постигнати резултати, допълни Божанков.", "date": "2017.10.27", "title": "Гласуваха бонусите за спецсъдии и прокурори, до 6 заплати отгоре на година"}
{"url": "https://offnews.bg/knigi/stefan-danailov-opisa-zhivota-si-v-kniga-668147.html", "text": "Популярният актьор и политик Стефан Данаилов най-после склони да разкаже преживелиците си в автобиография – тя излиза навръх 75-ия му рожден ден на 9 декември. За тогава е насрочена и премиерата на „Романът на моя живот“ („Книгомания“) в Народния театър. Книгата е писана в съавторство с журналиста и продуцента Георги Тошев, на базата на много интервюта, спомени и снимки – от детството до днешни дни.В „Романът на моя живот“ има всичко: и смешни случки от детски пакости, и любовни истории, и разкази от снимачните площадки, и неизвестни досега подробности за политическите битки на Стефан Данаилов.На 27 години той става най-известният човек в България покрай сериала „На всеки километър“, така че в книгата става дума и за тежестта на славата. Специално място е отделено на партньорките му в киното, сред които са Катя Паскалева, Невена Коканова, Доротея Тончева, Виолета Гиндева, Боряна Пунчева, Аня Пенчева и много други. Макар да е дискретен в подробностите и да поставя съпругата си на първо място, Ламбо дава да се разбере, че с някои от тях отношенията са надхвърлили колегиалното партньорство. Той не спестява и болезнените си преживявания – заради публичното навлизане в личния му живот и заради загубата на близки хора.", "date": "2017.10.27", "title": "Стефан Данаилов описа живота си в книга"}
{"url": "https://offnews.bg/zdrave/bronzova-akreditatcia-planetree-grizha-za-patcienta-667946.html", "text": "Мисията на Planetree е да представлява гласа на пациента и да развива начина, по който медиците се ангажират с пациенти. За целта организацията работи в партньорство със здравните институции по целия свят.„Бронзовата акредитация на Planetree Patient Centered Care е резултат от клиничната култура на “, заяви Илкай Байлам, мениджър на отдел Грижа за пациентите. „Днес много здравни институции говорят за това, че са насочени към пациента. Но ако няма солидна база, това може да бъде само желана маркетингова позиция, която се декларира в рекламите. Когато говорим за грижа за пациента, в Анадолу Медицински Център не говорим за „легло от рози“ с абстрактни приложения, които не отговарят на реалността. Отне ни много време и усилия да проучим най-добрите практики в света и да ги внедрим в нашата болница в съответствие с нашата култура.Planetree има система от 51 критерия за акредитация на три нива - от бронзова до златна. Сред критериите за акредитация са създаване на структура и съвет от пациенти и техните близки, и на този съвет трябва да бъдат дадени различни задължения. Освен това трябва да се променят описанията на длъжностите, за да бъдат фокусирани спрямо пациента, трябва да се проектират стандарти за поведение към пациентите, трябва водещия екип на болницата да се превърне в модел за ролеви грижи, който отговаря на концепцията „Грижа за пациента“, повече от 50% от персонала на болницата трябва да мине през специална програма обучения. Работихме по тeзи въпроси в продължение на три години и едва когато дейностите ни достигнаха необходимото ниво, решихме да кандидатстваме за бронзова акредитация.Наистина е голяма чест  да бъде първата здравна институция на Балканите, която получава бронзова акредитация \"Planetree Patient Centred Care\". Но това, което всъщност ни прави горди, е следното: Ние не работихме за акредитация. Работихме, за да създадем култура, насочена към пациентите, за да живеем тази култура и да интегрираме тази философия в нашите клетки. Виждаме това в отзивите от нашите пациенти и техните близки\".Повече информация можете да получите на ", "date": "2017.10.27", "title": "Бронзова акредитация \"Planetree Грижа за пациента\""}
{"url": "https://offnews.bg/tenis/sesil-karatancheva-razgromi-shampionka-ot-rolan-garos-668148.html", "text": "Бившата ни първа ракета Сесил Каратанчева разгроми поставената под №1 Франческа Скиавоне и се класира четвъртфиналите на тенис турнира в Макон, щата Джорджия с награден фонд 80 хиляди долара.Българката даде само три гейма на шампионката от “Ролан Гарос” за 2010 и я победи с 6:2, 6:1 за 77 минути игра.На четвъртфиналите Сесил ще играе срещу Ребека Патерсон, която е № 211 в света. За успеха Каратанчева спечели 21 точки за световната ранглиста.В надпреварата на двойки друга българка Елица Костова и Улрике Ейкери (Норвегия) отпаднаха на четвъртфиналите след поражение от поставените под номер 2 американки Софи Чан и Александра Мюлер с 3:6, 6:7(7).", "date": "2017.10.27", "title": "Сесил Каратанчева разгроми шампионка от \"Ролан Гарос\""}
{"url": "https://offnews.bg/obshtestvo/na-poligona-v-simitli-pokazaha-kak-nato-otbraniava-letishte-668166.html", "text": "Модул за активна охрана и отбрана на летище от състава на Сухопътните войски получи сертификация CREVAL на НАТО по време на двудневно ротно тактико-специално учение, което се проведе на Учебен полигон Симитли, съобщиха от Министерство на отбраната.В учението под названието „Пирински орел-2017г.” участва личният състав от военно формирование 56 040 от състава на Бригадно командване-Благоевград.Целта на учението е да се покажат способностите на военнослужещите за работа в многонационална среда и да бъдат покрити стандартите на НАТО за действие в операция за осигуряване на нормалното функциониране на летище и контрол. Бяха изпълнени действия по изпълнение на задачи на контролно-пропускателен пункт, наблюдателен пост на кула и предна оперативна база, както и механизирани и пеши патрули и задачи на група за бързо реагиране.Действията на военнослужещите по време на учението бяха наблюдавани от комисия, под председателството на полковник Йордан Йорданов от отдел „Подготовка на войските” в командването на Сухопътните войски, и от представители на командването на Сухопътните войски на НАТО в Измир.Модулът получи оценка „Боеготов”.", "date": "2017.10.27", "title": "На полигона в Симитли показаха как НАТО отбранява летище"}
{"url": "https://offnews.bg/bojni/pulev-sreshta-puertorikanetc-v-chikago-668150.html", "text": "Звездата ни в професионалния бокс Кубрат Пулев може да получи шанс да се боксира за световна титла още в началото на следващата година.Това разкри президентът на Hitz Boxing Боби Хиц, който преговаря за мач в Чикаго между Кобрата и пуерториканеца Фрес Окендо за вакантната \"редовна\" титла на WBA в тежка категория.\"Да, мога да потвърдя, че с моите колеги от Square Ring Promotions, компанията на Рой Джоунс-младши, който е ко-промоутър на Окендо, сме разговаряли с агентите на Кубрат Пулев от Зауерланд за организирането на среща между двамата тук в Чикаго някъде в началото на 2018 година\", заяви Хиц пред boxingscene.com, цитиран от Спортал.В Чикаго има големи общности от пуерториканци и българи и затова има смисъл тази битка да се направи тук.Последният мач за титлата в тежка категория на WBA, която се проведе в града, беше между Майк Уейвър и Джеймс Тилис през 1981 година и мисля, че би било чудесно Пулев и Окендо да се бият в същата зала - Allstate Arena. Надявам се да успеем да го организираме заедно\", добави Фиц.Самият Пулев заяви преди ден, че следващият му мач най-вероятна ще е в Чикаго в началото на годината, а Хиц само потвърди това, което Пулев намекна.По принцип Кобрата трябваше да се бие за четири от поясите утре вечер в Кардиф срещу носителя на трофеите Антъни Джошуа, но контузия го отказа в последния момент.", "date": "2017.10.27", "title": "Пулев среща пуерториканец в Чикаго"}
{"url": "https://offnews.bg/112/mvr-ima-zapodozreni-za-vzrivenite-bankomati-668168.html", "text": "Има заподозрени лица по един от случаите с взривени банкомати тази нощ, съобщи министърът на вътрешните работи Валентин Радев.От Нова година досега има 5 подобните случаи, а тази нощ са 3, което много ни впечатлява. Работим усърдно по тези нови прийоми – единият случай в Банкя е с газ, там и взривът е бил много голям“, посочи министър Радев. По думите му трите случая нямат общо един с друг. „Бях разпоредил на професионалното ръководство отново да прегледа всички предписания, които са дали на банки и други, които оперират с такива апарати. Ще проверя изпълнено ли е всичко това и как така си позволяват, а някъде и успяват такива хора, които престъпват закона, да крадат пари от банкомати“, каза още министърът, цитиран от Фокус. ", "date": "2017.10.27", "title": "МВР има заподозрени за взривените банкомати"}
{"url": "https://offnews.bg/politika/sotcialniat-ministar-otriaza-protesta-na-knsb-niama-kak-100-leva-uvel-668164.html", "text": "100 лева увеличение на заплатите в публичния сектор към този момент е невъзможно, но ръстът на минималната заплата с близо 10% трябва да успокои протестиращите синдикати. Такова мнение изрази социалният министър Бисер Петков в Народното събрание днес.\"Идвам от Министерски съвет, където приех декларацията на протестиращите от името на правителството. В нея от КНСБ са поставили исканията си за по-значително увеличение на работните заплати, по-високи доходи за работещите. Информирах ги, че правителството прави възможното чрез инструмента, който има, именно минималната работна заплата, да съдейства за увеличаване на доходите\", каза Петков, който днес успя и да се срещне с недоволните синдикати.Относно планираното увеличение на минималната работна заплата от 460 на 510 лева, министър Петков каза: \"Потвърдих, че това е един от приоритетите в управленската програма на правителството и този приоритет чрез бюджета на държавата намира своите проекции и за работещите в публичния сектор, където също е предвидено 10% увеличение на заплатите.\"Относно искането на КНСБ за 100 лв. увеличение на заплатите в публичния сектор и дали това е възможно, социалният министър каза: \"Не мисля, че по такъв начин на калпак трябва да се увеличават заплатите. Говорим за средно увеличение, не мога да твърдя за всички сектори. За сектора, който отговарям, е предвиден ресурс от 9 млн. и 400 хил. лв., който ще позволи средно 10% увеличение на заплатите, за работещите в агенциите.\"В проекта на бюджета на Държавно обществено осигуряване се предлага увеличение на някои от плащанията, които се фиксират със закона на бюджета, като обезщетението за отглеждане на дете между 1 и 2 години, минималния размер на обезщетението за безработица.В проекта на държавния бюджет е предвидено увеличение на размера на месечните семейни помощи за отглеждане на деца. С ресурса, с който разполага държавата, се прави възможното да се използват най-ефективно тези публични ресурси, каза още Петков.", "date": "2017.10.27", "title": "Социалният министър отряза протеста на КНСБ, няма как 100 лева увеличение"}
{"url": "https://offnews.bg/na-tozi-den/nestor-praznuva-imen-den-dnes-667388.html", "text": "На 27 октомври почитаме св. мчк Нестор, светецът е неразривно свързан с подвига на св. вмчк Димитрий Мироточиви, тъй като в негова защита излиза на бой с любимия гладиатор на императора и го побеждава. Народът нарича деня Нистор и Мишкинден, с него започват мишите празници. Българите виждали в мишките голяма заплаха за реколтата и за да се опазят от тази напаст, правели специални ритуали за омилостивяването или прогонването й. Но не само с мишките се борели, а и с популацията на зайците, с други гризачи. Мишките обаче заемали по-особено място в народната традиция. Вярвали, че когато Нестор убил гладиатора Лий, от корема на победения изскочили мишки и оттогава селскостопанските труженици нямали мира от белите им. На Мишкинден най-старите жени във всяка къща замазвали с кал пред огнището и по ъглите на сградата, а като ги питали какво правят, отговаряли, че мажат на мишките очите. При друг ритуал пък си зашивали полите на дрехите, за да зашият устата на цвърчащата напаст. Лошо се пишело на къща, където на този ден видели мишка – било знак, че в дома някой краде. Най-ефективно средство в борбата с вредителите била мишата сватба – хващали мъжка и женска мишка, слагали ги в украсена кошница, местният свещеник ги венчавал и после цялото село изпровождало младоженците, за да ги удави в реката или да ги изхвърли някъде далече, че да не могат да се върнат по старите си дупки.Денят на св. Нестор е отреден за садене на лози край къщите и на овошки, които да красят красят дворовете и полето, а и да дават сладък плод.Празник имат:Нестор, Мишо", "date": "2017.10.27", "title": "Нестор празнува имен ден днес"}
{"url": "https://offnews.bg/obshtestvo/knsb-okupira-tcentara-na-sofia-za-po-visoki-zaplati-667896.html", "text": "Повече от 8000 души се очаква да се включат в днешното шествие за по-високи доходи, организирано от КНСБ.Сборният пункт за протеста е пред катедралата „Свети Александър Невски” от 10:30 ч. до 11:30 ч. Оттам шествието ще тръгне по следния маршрут: пл. „Свети Александър Невски” - ул. „Оборище” - ул. „Георги С. Раковски” - бул. „Цар Освободител” - бул. „Княз Александър Дондуков” до официалния вход на Министерския съвет на бул. „Княз Александър Дондуков” № 1.Там от 12 часа ще се проведе първия Национален протестен митинг.След завършване на протеста пред Министерския съвет, КНСБ организира шествие към Асоциация на индустриалния капитал в България /АИКБ/ по следния маршрут: от бул. „Княз Александър Дондуков” - ул. „Георги С. Раковски” - ул. „Оборище” - бул. „Васил Левски” -- бул. „Княз Александър Дондуков” - до ул. „Тракия” №15.Там ще има втори протест, чието начало се очаква около 13:45 часаМотото на протеста е \"Работеща България иска по-високи заплати\".Както OFFNews вече съобщи в цялата страна тече трескава организация на профсъюзните структури и се очаква в столицата да пристигнат хиляди протестиращи.", "date": "2017.10.27", "title": "КНСБ окупира центъра на София за по-високи заплати"}
{"url": "https://offnews.bg/obshtestvo/niama-da-ima-voda-na-shest-mesta-v-sofia-668089.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Пресвързване на довеждащ водопровод в с. Мърчаево налага спиране на водоподаването от 10:00 до 22:00 часа на с. Мърчаево.Подмяна на сградно водопроводно отклонение на ул. „Миньорска“, с. Яна, налага спиране на водоподаването от 10:00 до 18:00 часа в района на ул. „Васил Левски“, ул. „Райна Княгиня“, ул. „Стефан Стамболов“, ул. „Миньорска“ по ул. „Гатьо Шишков“ от ул. „Асен Йорданов“ до ул. „Йосиф Брадати“.Монтаж на водомерен възел до бл. 225 , жк. „Красна поляна“ 2, налага спиране на водоподаването от 9:00 до 12:00 часа на бл. 225, бл. 225А – висока зона.Изпълнение на инвестиционен проект за реконструкция на уличен водопровод на ул. „Теменуга“ в кв. „Курило“ налага спиране на водоподаването от 9:00 до 21:00 часа по ул. „Теменуга“ от ул. „Ливадски път“ до ул. „Искърско дефиле“ по ул. „Свежест“ от ул. „Теменуга“ до ул. „Стара планина“.След възстановяване на водоснабдяването е възможно временно повишаване мътността на водата. След реализацията на този инвестиционен проект клиентите на „Софийска вода” живеещи в района ще почувстват значително подобреното качество на предоставяните услуги.Във връзка с подмяна на сградно водопроводно отклонение на ул. 85, вилна зона „Симеоново – север“, се налага спиране на водоподаването от 9:30 до 18:30 часа на ул. 83, по ул. 85 от №11 до №16.Заради подмяна на сградно водопроводно отклонение на ул. „Козяк“, жк. „Лозенец“, се налага спиране на водоподаването от 10:00 до 18:00 часа по ул. „Козяк“ от ул. „Елин връх“ до ул. „Ран Босилек“, по ул. „Ран Босилек“ от ул. „Козяк“ до ул. „Димитър Търкаланов“.", "date": "2017.10.27", "title": "Няма да има вода на шест места в София"}
{"url": "https://offnews.bg/obshtestvo/remont-na-patia-sofia-pernik-utre-kolite-prez-selo-vladaia-668141.html", "text": "Ремонтът на пътя София - Перник, през прохода Владая, продължава, утре ще се работи в участъка от КПП-то до светофара на ж. п. гара „Владая“.Движението за Перник ще се осъществява по една лента, а за София трафикът се пренасочва през село Владая, съобщи АПИ. Необходимо е шофьорите да карат внимателно и да спазват пътната сигнализация. За по-бързо и удобно пътуване АПИ препоръчва на шофьорите да използват АМ „Люлин“.", "date": "2017.10.27", "title": "Ремонт на пътя София -Перник утре, колите през село Владая"}
{"url": "https://offnews.bg/obshtestvo/slanchevo-i-dnes-no-oblatcite-idvat-sledobed-668118.html", "text": "Слънчево време ще преобладава днес, но след обяд от северозапад облаците ще се увеличават. Денят ще е топъл. Максималните температури ще са между 16 и 21 градуса. Облаци ще захлупят планините в края на деня, но няма да вали. Ще духа до умерен северозападен вятър, който през нощта срещу събота ще се усили. Максималната температура на височина 1200 метра ще е около 14, а на 2000 метра - около 7 градуса. Над Черноморието привечер облачността ще се увеличи. Ще духа слаб югозападен вятър. Максималните температури ще са от 16 до 19 градуса. Температурата на морската вода е 15-17°. Вълнението на морето ще е около 2 бала.От утре нахлува студен въздух, на много места ще превали. В неделя вятърът ще се ориентира от югозапад и ще бъде малко по-топло. ", "date": "2017.10.27", "title": "Слънчево и днес, но облаците идват следобед"}
{"url": "https://offnews.bg/sviat/razsekretiha-pochti-3000-dokumenta-za-ubijstvoto-na-kenedi-668124.html", "text": "Близо 3000 секретни документа, свързани с убийството на президента Джон Кенеди в Далас на 22 ноември 1963 г., разсекретиха властите в САЩ. По настояване на ФБР и ЦРУ обаче част от архивните книжа не са разкрити. Според тях те засягат националната сигурност. Около 300 документа остават със статут на класифицирана информация.", "date": "2017.10.27", "title": "Разсекретиха почти 3000 документа за убийството на Кенеди"}
{"url": "https://offnews.bg/sviat/zvizdich-kam-borisov-balkanite-v-paket-v-es-668153.html", "text": "Българското председателство на Съвета на ЕС да постави акцент върху това всички държави на Балканите да влязат в пакет в Европейския съюз. Това е заявил пред българския премиер Бойко Борисов председателстващият Съвета на министрите на Босна и Херцеговина Денис Звиздич по време на посещението на българска правителствена делегация в Сараево.Звиздич е акцентирал на това няколко пъти.Не приемаме в бъдещето разшираване да се приемат определени страни, искаме Балканите в ЕС като пакет, заявил Звиздич. По думите му Босна и Херцеговина \"принадлежат към Европа, ние сме европейски хора и искаме де юре да сме част от Европа\". По думите му 78 процента от населението на страната искат членство в ЕС. От своя страна Борисов обяснил, че и германският канцлер Ангела Меркел, и еврокомисарят Федерика Могерини са наясно, че Балканите трябва да бъдат интегрирани в ЕС. \"Имаме редкия шанс като време да успеем, не бива да се изпуска момента\", е подчертал Борисов.", "date": "2017.10.27", "title": "Звиздич към Борисов: Балканите в пакет в ЕС"}
{"url": "https://offnews.bg/112/hvanaha-nad-5-tona-nelegalen-alkohol-i-4200-kutii-tcigari-kraj-radomir-668123.html", "text": "5325 литра етилов алкохол и 4212 кутии цигари са иззети от служители на отдел „Митническо разузнаване и разследване\" в митница Столична.Те са извършили проверки на различни частни имоти и моторни превозни средства в района на Радомир в сряда. Поискано е съдействие от междуведомствения център за борба контрабандата към ГДБОП и е осъществено взаимодействие с органите на МВР.1175 литра от етиловия алкохол с алкохолно съдържание 95% vol са открити в съдове с различна вместимост. При извършена проверка на товарен автомобил са установени четири пластмасови съда, тип „куб\", фабрично оразмерени, всеки с вместимост по 1000 литра и шест пластмасови туби, всяка с вместимост по 25 литра. За кубовете и тубите е установено, че също съдържат етилов алкохол с алкохолно съдържание 95% vol. Общото количество на спирта в тях е 4150 литра.За двете количества етилов алкохол не са представени документи за платен, начислен или обезпечен акциз. В рамките на проверката са открити и 84 240 къса /4212 кутии/ цигари, без бандерол за платен акциз в Република България, за което е образувано досъдебно производство по описа на митница Столична.", "date": "2017.10.27", "title": "Хванаха над 5 тона нелегален алкохол и 4200 кутии цигари край Радомир"}
{"url": "https://offnews.bg/obshtestvo/kolezhka-na-bitia-kontrolior-momichetata-udriaha-po-zhestoko-ot-momch-668128.html", "text": "Пребитият от три момичета контрольр на градския транспорт е със синини и наранявания по лицето и силни болки в главата. Георги Богданов е потърсил лекарска помощ, нощта е била трудна за него, разказа Борислав Симов, главен инспектор в Центъра за градска мобилност, по Нова тв. Като цяло обществото е доста агресивно – не бият само контрольори, а и лекари, учители, полицаи. Това е показателно, че обществото ни е много болно”, коментира Симов.„Хората не обичат да дупчат билети, но след като използват тази услуга, трябва да плащат за нея. След като нямат документ, защо ползват услугата”, попита той.Момичетата се биха по-жестоко от момчета, и трите налитаха, но една от тях удряше с бокс, риташе, удряше, разказа колежка на нападнатия мъж, по бТВ. Тя уточни, че двамата с Богданов са свалили момичетата без билет, но не са ги глобили. След побоя те са избягали, а Пето управление на МВР ги издирва. Възмутен съм и шокиран, коментира и Пламен Църноречки, шеф на дирекция в ЦГМ. Той допълни, че Богданов е лошо физическо и психическо състояние. ", "date": "2017.10.27", "title": "Колежка на бития контрольор: Момичетата удряха по-жестоко от момчета"}
{"url": "https://offnews.bg/politika/nsts-obsazhda-biudzheta-biznesat-pak-iska-da-otpadna-dobavkata-za-sta-668125.html", "text": "Националният съвет за тристранно сътрудничество заседава днес, правителството, синдикатите и бизнесът ще обсъждат държавния бюджет за догодина, бюджета на Държавното обществено осигуряване и бюджета на Националната здравноосигурителна каса. В дневния ред е и законопроект за изменение и допълнение на Закона за ДДС. Един от спорните въпроси е увеличението на минималната заплата от 1 януари с 50 лева. Според синдикатите 510 лева са недостатъчни, а според бизнеса увеличението ще ограничи назначаването на повече служители.Синдикати и бизнес не са съгласни и по отношение на обезщетението за безработица. От догодина то ще се увеличава с 1,80 лева на ден при минимум година осигуряване преди това. НСТС ще разгледа и предложение на АИКБ, БСК, БТПП и КРИБ за отмяна на допълнителното трудово възнаграждение за придобит трудов стаж и професионален опит. ", "date": "2017.10.27", "title": "НСТС обсъжда бюджета, бизнесът пак иска да отпадна добавката за стаж"}
{"url": "https://offnews.bg/evropa/ek-razglezhda-predlozhenia-za-otmiana-na-liatnoto-chasovo-vreme-668170.html", "text": "Европейската комисия потвърди, че оценява постъпили предложения за отмяна на лятното часово време.Директивата за лятното часово време има отражение върху превозите и енергетиката. Оценяваме постъпилите предложения и ще съобщим заключението си, когато сме готови, обяви говорител на Комисията, цитиран от БТА.Европейската директива от 2001 г. е осмата поред законодателна норма в ЕС за уеднаквеното лятно часово време. От 2002 г. във всяка държава от ЕС лятното часово време започва в 1 ч. по Гринуич в последната неделя от март и завършва в 1 ч. по Гринуич в последната неделя от октомври.Финландска парламентарна комисия призова вчера правителството да поиска от ЕК отмяна на директивата с обяснението, че промяната на часовото време води до заболявания, недоспиване и неефективност на работното място.В последните няколко години лятното часово време бе отменено от Казахстан, Киргизстан, Ирак, Пакистан, Бангладеш, Грузия, Армения, Русия, Египет и Азербайджан. От зимното часово време пък се отказаха Беларус и Турция, а миналата година подобни намерения обяви и Унгария. Въпросът се повдига отново и в Европа, малко преди да върнем часовника с час назад в събота срещу неделя.", "date": "2017.10.27", "title": "ЕК разглежда предложения за отмяна на лятното часово време"}
{"url": "https://offnews.bg/sviat/oon-rezhimat-na-asad-stoi-zad-atakata-sas-zarin-sasht-tcaruvaneto-m-668127.html", "text": "Генералният секретар на ООН Антониу Гутериш вярва в професионализма и безпристрастността на комисията, обявила властите в Дамаск за отговорни за атаката с газ зарин срещу сирийския град Хан Шейхун на 4 април, заяви говорителят на Гутериш, Фархан Хак, коментирайки доклада на Съвместния механизъм на ООН и Организацията за забрана на химическите оръжия (ОЗХО).Генералният секретар подчертава, че е напълно убеден в професионализма, безпристрастността и обективността на механизма и благодари на ръководството на комисията и нейните членове за усърдната и безкористна работа\", каза говорителят.Хак отбеляза, че Гутериш е благодарен на страните, които оказват материална подкрепа на разследващите химическите атаки в Сирия, и че очаква обсъждането на доклада на комисията в Съвета за сигурност.По-рано Франс прес цитира откъс от поверителния доклад, според който сирийските власти са отговорни за използването на зарин в Хан Шейхун.Според Вашингтон сирийският президент Башар ал Асад няма бъдеще в управлението на Сирия, заяви държавният секретар на САЩ Рекс Тилърсън, цитиран от Асошиейтед прес.След среща в Женева вчера с пратеника на ООН за Сирия Стафан де Мистура, която окачестви като \"плодотворна\", Тилърсън отбеляза, че \"царуването на семейство Асад отива към края си\" и че сега \"единственият въпрос е как да бъде осъществено това\".По думите на държавния секретар САЩ искат \"цялостна и единна Сирия без роля на Асад в управлението\".Тилърсън каза още, че оттеглянето на Асад от властта трябва да стане чрез мирния процес в Женева, ръководен от Мистура, но подчерта, че оттеглянето на сирийския лидер не е \"предпоставка\" за започването на този процес.Очаква се през следващите седмици Стафан де Мистура да свика наново мирните преговори за Сирия под егидата на ООН на фона на последните победи на бойното поле на силите на Асад, подкрепяни от Русия.След срещата си с първия дипломат на САЩ Мистура влезе във видеоконферентна връзка със Съвета за сигурност на ООН в Ню Йорк, на която обяви, че планира на 28 ноември да се състои нов кръг от междусирийските разговори под негово посредничество. В досегашните седем такива срещи представителите на сирийската опозиция нито веднъж не са имали преки контакти с пратениците на режима в Дамаск.От женевския мирен процес са изключени \"Ислямска държава\" (ИД) и други радикални групировки. ", "date": "2017.10.27", "title": "ООН: Режимът на Асад стои зад атаката със зарин. САЩ: Царуването му в Дамаск свършва"}
{"url": "https://offnews.bg/ikonomika/api-e-poiskala-ot-kzk-predvaritelno-izpalnenie-na-dogovora-za-tol-sist-668172.html", "text": "Агенция „Пътна инфраструктура“ е поискала от Комисията за защита на конкуренцията предварително изпълнение на договора с фирмата, избрана за изпълнител на тол системата.Това съобщи в кулоарите на парламента министърът на регионалното развитие и благоустройството Николай Нанков.Той обясни, че в момента е спазен регламентирания в Закона за обществените поръчки срок и сега се изчаква произнасянето на съответните компетентни органи, за да бъде сключен договорът и да стартира реалното внедряване на тол системата по републиканската пътна мрежа.„Извън обхвата на договора с изпълнителя има още няколко неща, които трябва да бъдат извършени, на чисто експертно ниво и това, на първо място, е изготвянето на проекти на промени в сто и четири нормативни акта“, уточни Нанков. още регионалният министър. „Втората задача е свързана с начина на контрол, а третата – с необходимостта от създаването на финансов модел за тарифиране и обхват на системата, на определени участъци от републиканската пътна мрежа, които ще бъдат обект на тол-такса.„Заложеният обхват на системата, в заданието на процедурата от над 80% от републиканските пътища, най – вероятно ще бъде редуциран“, прогнозира Нанков и подчерта, че според него между 50% и 2/3 от републиканската пътна мрежа ще бъде обхваната реално от тол таксите. По думите му, обаче, експертите са тези, които ще подготвят необходимите анализи. ", "date": "2017.10.27", "title": "АПИ е поискала от КЗК предварително изпълнение на договора за тол системата"}
{"url": "https://offnews.bg/112/preduprezhdenie-ot-mvr-vnimavajte-na-magistrala-trakia-ima-gasta-mag-668126.html", "text": "МВР разпространи предупреждение към шофьорите, които карат по магистрала „Тракия“ да са особено внимателни край Пловдив заради гъста мъгла.Намалена е видимостта в района на 147-ми до около 151-ви километър по автомагистрала „Тракия“ в двете посоки заради гъста мъгла. Видимостта е под 100 метра, съобщават от Пътна полиция – ГД „Национална полиция“ и предупреждават водачите да намалят скоростта и да шофират с повишено внимание.Пътен инцидент с ТИР затруднява движението в участък от магистралата в посока Бургас и движението е ограничено само в аварийната лента, има струпване на автомобили в района.", "date": "2017.10.27", "title": "Предупреждение от МВР: Внимавайте на магистрала Тракия, има гъста мъгла"}
{"url": "https://offnews.bg/obshtestvo/sazdavat-nov-tcentar-za-lechenie-na-onkobolni-po-tehnologia-na-tcern-668173.html", "text": "Междуинституционална група с представители на президентството, изпълнителната власт и научните среди ще работи за създаването на научен, образователен и медицински център в София с технология от ЦЕРН, в който да се лекуват пациенти с онкологични заболвания от Югоизточна Европа. В него ще се провеждат и експерименти от международни учени. Това беше договорено на среща на „Дондуков“ 2 по инициатива на държавния глава Румен Радев. В срещата участваха министърът на образованието и науката Красимир Вълчев, министърът за Българското председателство на Съвета на ЕС 2018 Лиляна Павлова, зам.-министърът на здравеопазването Светлана Йорданова, кметът на София Йорданка Фандъкова и водещи български учени.По думите на президента изграждането на подобен център у нас, с подкрепата на Европейската организация за ядрени изследвания (ЦЕРН), е дългосрочна инвестиция в развитието на човешкия и научен капитал и създава перспектива за развитие на младите учени във физиката, биофизиката и ядрените изследвания чрез трансфер на знания и технологии от реномирани европейски институти и лаборатории.България е една от водещите държави в науката и образованието на Балканите и този потенциал, подкрепен от нашите съседи от региона, би насърчил сътрудничеството между науката, технологията и промишлеността, беше подчертано от участниците в срещата. Обсъдена беше и идеята за създаването към този научен и медицински център на Международен университет.Известният български учен-физик в ЦЕРН проф. Леандър Литов представи проект за изграждането на подобен център в София, който да предлага лечение на онкологични заболявания чрез т.нар. адронна терапия с използването на протонно и йонно лъчение, което е много по-щадящо за пациентите и с много по-висока степен на повлияване на онкологични заболявания, в сравнение с конвенционалната рентгенова терапия. Той подчерта, че подобен център може да осигури лечение за 1500 души годишно и диагностика за 2000 души, като за неговото изграждане ще са необходими около 6 години.Кметът на столицата Йорданка Фандъкова подчерта, че като локация и развитие на транспортната инфраструктура, София е естествен център в Югоизточна Европа и Столична община ще работи активно за реализацията на този проект.По време на срещата бяха обсъдени и финансовите измерения на проекта, чиято стойност се очаква да бъде около 200-220 млн. евро и възможността за осигуряване на европейско финансиране, като участниците в срещата подчертаха необходимостта от утвърждаването на инициативата като един от приоритетите на Българското председателство на Съвета на Европейския съюз.", "date": "2017.10.27", "title": "Създават нов център за лечение на онкоболни по технология на ЦЕРН"}
{"url": "https://offnews.bg/futbol/kragat-v-bundesligata-zapochva-s-regionalno-derbi-668152.html", "text": "Мачовете в турнира за купата на Германия усложниха седмицата на двата клуба, които откриват 10-ия кръг в Бундеслигата този петък (27 октомври) от 21.30 ч. Двубоят ще се излъчи пряко по Евроспорт 2.Майнц 05 елиминира Холщайн след победен гол в продълженията за крайното 3:2, докато Айнтрахт не срещна никакви затруднения срещу аматьорския Швайнфурт. По този начин \"орлите\" увеличиха серията си от мачове без загуба на общо четири. Затова и гледат с оптимизъм към гостуването на „Опел Арена“, където нямат нито един успех от 13 опита.Факт е, че в мачовете в турнира за купата на Германия в двата състава имаше много промени. Нещо повече, треньорът на Майнц Сандро Шварц премина и към по-нападателен вариант в началната схема на игра, като избра 4-2-3-1, вместо използваното при поражението срещу Шалке 5-4-1. Дани Латца, Пабло де Бласис и Йошинори Муто се появиха от пейката срещу Холщайн и са с шансове за титулярни места, а пълна почивка бе дадена на Абду Диало и Робин Куазон.Централният защитник Леон Балогун обаче е аут заради фрактура на скулата. Левин Йозтунали може и да остане сред резервите, защото записа 90 минути срещу Шалке и 120 в мача за купата. А Виктор Фишер даде сериозна заявка за титулярно място след двата си гола във вторник.В Айнтрахт Нико Ковач продължава да променя формацията в зависимост от съперника. В последните два двубоя залагаше на трима централни защитници, така че може и да е време да се върне към класическия вариант с четирима в линия. Затруднения около окомплектованото на дефанзивната част на отбора със сигурност ще създаде тежката контузия в коляното на Тимъти Чандлър. Сред титулярите след наказание ще се завърне Давид Абраам, а към него ще се присъедини и получилият почивка за мача за купата Анте Ребич. Формата на Себастиан Алер няма как да не радва франкфуртци, след като той има 6 гола в последните 6 двубоя. Няма го обаче болния Талеб Тауата.Близостта между градовете (само 40 км) създава усещане за местно дерби, но не е така, ако зависи от мнението на Нико Ковач. „На мен ми беше предадено, че това е по-скоро дуел, отколкото дерби“, изтъкна хърватският треньор. На което Сандро Щварц отвърна: „Разбира се, че това е дерби, при това от топ категория\".Дерби или не, петъчният мач е чудесен пример за сблъсък на силен домакин срещу стабилен гост. Майнц взе 9 от 10-те точки в актива си вкъщи, а Айнтрахт има 10 точки навън и само 4 на собствен терен.", "date": "2017.10.27", "title": "Кръгът в Бундеслигата започва с регионално дерби"}
{"url": "https://offnews.bg/112/dva-bankomata-vzriveni-v-sofia-za-chas-668130.html", "text": "Два банкомата са били взривени в различни части на София в рамките на час тази нощ, съобщи bTV.Единият инцидент е станал около 3 ч. в ж.к. „Левски“, а другият – около 4 ч. в Банкя. И двата банкомата са били в зоната за свободен достъп на клиенти пред банкови клонове. Все още няма информация какви са откраднатите суми. От банкомата в кв. \"Левски\" крадците не са могли да вземат пари, той е бил празен, съобщи БНР. Преди по-малко от месец беше взривен банкомат в \"Дружба\", от който бяха откраднати над 50 000 лева, а по-рано - и в \"Младост -1 \", откъдето крадци отмъкнаха 90 000 лева", "date": "2017.10.27", "title": "Два банкомата взривени в София за час"}
{"url": "https://offnews.bg/ikonomika/ucheni-i-biznes-nashi-hora-iskat-da-slozhat-raka-na-parite-za-inova-668162.html", "text": "Един от най-важните източници за финансиране на развойни проекти на малки и средни предприятия в България се саботира. Това обявиха представители на бизнеса, които са участвали в осмата сесия за подбор на проекти за финансиране на Националния иновационен фонд.Фондът е структура е към Изпълнителната агенция за насърчаване на малките и средни предприятия, а осигуреният бюджет за проектите е 5 милиона лева. За него са кандидатствали 192 предложения.Те са класирани от независимо експертно жури от учени, избрани от самата ИАНМСП, но въпреки това вече в продължение на месеци не събира управителният съвет на НИФ, който да обяви класирането и парите да стигнат до малкия и среден бизнес, който да стартира иновационните разработки.Според него при предишните сесии на НИФ кандидатстването и изборът е отнемало 3-4 месеца докато сега процедурата вече се точи повече от година.Нямаме никаква яснота какво се случва. Ако не бъдат използвани средствата те трябва да се върнат в бюджета, ако вече не са похарчени от ИАНМСП, предположи Ценков.Другият вариант според него е \"на някой да не му харесват оценките на експертите на БАН и университетите за проектите, които трябва да бъдат подкрепени и да се опитва да ги пренареди\".Доцент Тихомир Тянков от БАН уточни, че оценките на проектите на външните оценители, сред които е и той, са предадени още през април, но въпреки това от агенцията не са изплатили възнагражденията за работата им.Според него проекти, които не са получили високи оценки искат преразглеждане на класирането и ревизия на външните оценки.Той също подчерта, че е притеснен от забавянето и настоя да бъдат обявени резултатите от осмата сесия на НИФ за подбор на проекти.Според него забавянето на процедурата създава подозрения за нерегламентиран натиск върху оценителите да сменят оценките си, така че в разпределението на бюджета да участват точно определени фирми.Както учените оценители, така и фирмите-участнички вече са сигнализирали за проблема всички институции, ангажирани в процеса. Изпратени са отворени писма до Министерство на икономиката, ресорния вицепремиер Валери Симеонов, премиера Бойко Борисов, а също и президента Румен Радев, омбудсмана Мая Манолова и министъра на европредседателството Лиляна Павлова, тъй като тя обяви иновациите за един от приоритетите на на нашето председателството през следващата година.По-късно от ИАНМСП изпратиха уточнение по темата.", "date": "2017.10.27", "title": "Учени и бизнес: 'Наши хора' искат да сложат ръка на парите за иновации"}
{"url": "https://offnews.bg/sviat/evropol-se-vkliuchva-v-razsledvaneto-na-ubijstvoto-na-maltijskata-zhur-668142.html", "text": "Европол се включва в разследването на убийството на малтийската журналистка . Трима следователи се очаква да пристигнат в Малта, съобщи Франс прес, като се позова на комюнике на малтийската полиция.Холандски експерти и агенти от американското ФБР вече се включиха в разследването на атентата от 16 октомври, когато колата на журналистката се взриви и тя загина. Във вторник председателят на Европейския парламент засили натиска, настоявайки за международно разследване.Малтийското правителство деблокира 1 милион евро, които предоставя за информация, която би довела до извършителите и поръчителите на убийството. Мнозина в най-малката страна в ЕС обаче не вярват на съдебните власти и полицията. Снощи група жени разпънаха палатки на исторически площад в малтийската столица Валета, обявявайки четиридневен протест с настояване за оставката на началника на полицията и министъра на правосъдието и заменянето им с личности, одобрени от две трети от парламента.Ако парламентът не чуе това, което имаме да му кажем, ще излезем по улиците и тогава може би някой ще ни изслуша, заяви една от участничките.ЕП изпраща делегация в Малта, за да разследва как правителството се справя с корупцията, увеличавайки натиска върху премиера Джоузеф Мускат, предаде Асошиейтед прес.Председателят на групата на АЛДЕ в Европарламента Ги Верхофстат каза вчера, че корупцията в Малта, изглежда, е широко разпространена и се е превърнала в доходен бизнес модел. Делегацията ще провери дали в Малта се спазва върховенството на закона и какви мерки се вземат срещу корупцията и прането на пари, допълни Верхофстат.", "date": "2017.10.27", "title": "Европол се включва в разследването на убийството на малтийската журналистка"}
{"url": "https://offnews.bg/obshtestvo/meteorolozite-oprovergaha-tcvetanov-za-burgas-i-razkazaha-kak-se-meri-668136.html", "text": " го опровергаха и разказаха подробно как са принудени да мерят дъжда - с допотопен метод, включващ цилиндър, мензура и телефон. Няма автоматизирана система, няма как те да знаят къде какво се случва в реално време.Не сме обявявали жълт код за Бургас, дадохме оранжев код (втората степен за опасност) и на 23 октомври, и на 24 октомври. На 25-и в 8 сутринта кодът беше червен (най-високата степен за опасност), обяви проф. Христо Брънзов, директор на Националния институт по метеорология и хидрология (НИМХ) при Българската академия на науките (БАН), пред Нова тв. Наводнението стана през нощта срещу 25-и.\"Следим този процес от 20-и, петък. Процесът е изключително сложен и моделите даваха различни траектории. Първоначално даже се очакваше да мине през Родопите и Северозападна България\", разказа Брънзов и припомни хронологията: на 22 октомври НИМХ дава жълт код за Западна България. На 23-и, когато прогнозата е по-ясна, всички структури (оперативните дежурни в НИМХ и по места) са приведени в екстремен режим на работа. В 12 ч. същия ден метеоролозите дават оранжев код (валежи от 35 до 60 л/кв. м за денонощието) за 16 области, включително Бургас.Имайте предвид, че нашата прогноза не може да бъде за конкретно селище, тя е за цялата област - за два дена са натрупани 120 литра, уточни той и разказа по колко допотопен начин са принудени да работят.\"Проблемът при нас е, че нямаме автоматични дъждометри, които в реално време да ни предават информацията. Нашите хора, синоптиците, получават обратна връзка какво реално се случва там един път в денонощието - сутринта, когато по първобитен начин, по телефони, тези хора предават информацията си какво се случва на място. Ние 50 години по този начин работим. В момента, в който те получават реалната ситуация там, вдигат нарочно кода червен - това е най-високата степен на опасност.\"Мизерията, в която държавата е оставила метеоролозите от БАН директорът им коментира така:На въпрос как се мери количеството дъжд той отговори, че не точно с кофи, но:\"Валежът се събира в съд в метален цилиндър и след това преливат от този съд в една мензура и мерят за определения период колко валеж е паднал.В Щатите има автоматични прибори, които онлайн, в техния център, предават във всеки момент къде какво вали, с каква интензивност, колко е натрупало.Тук хората, които мерят, се обаждат  в регионалния център, оттам го предават през интернет към София\", разказа професорът и допълни, че хората, които мерят, вземат 40 лева за труда си на месец.\"Трагедията е огромна. Хора с висше образование, ръководители на обсерватории, отиват на минимална заплата. Благодарен съм, че стоят, защото не виждам как мога да ги мотивирам, с какво\", допълни той.", "date": "2017.10.27", "title": "Метеоролозите опровергаха Цветанов за Бургас и разказаха как се мери дъжд в България"}
