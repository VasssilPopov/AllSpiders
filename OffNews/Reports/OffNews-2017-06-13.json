{"url": "https://m.offnews.bg/news/Obshtestvo_4/Ivan-i-Desi-chetiri-godini-po-kasno_658090.html", "text": "Почти няма човек в България, който да не е виждал снимката вдясно – младо момиче плаче на полицаи, минути след като колегите му са били нея и други протестиращи. А за тази снимка се изговориха какви ли не глупости – че се били познавали, че били брат и сестра, любовници, че им било платено, какво ли не. Затова и си позволявам да напиша това, за да се разсеят малко пропагандните приказки.На 12 ноември 2013 г. Ранобудните студенти, част от които бях и аз, планирахме дългоочакваната окупация на Парламента. След масирана кампания за точно този ден се събрахме няколко хиляди човека, започнахме да вдигаме барикади от пейки и подръчни материали, опитахме се да обградим Парламента. Полицията бе по-многобройна, бе въоръжена (за разлика от нас), а голяма част от гражданите гледаха апатично на боя над 18-19 годишни студенти.След като направихме кордон около цялото Народно събрание – по бул. „Цар Освободител“, ул. „Париж“, целия площад пред катедралата „Александър Невски“ и през градинката до Народното събрание – ние всячески се опитвахме да блокираме влизането и излизането на депутатите. Полицията бе груба и удряше дори момичета, но това бе нищо. В един момент започнаха да ни изблъскват и да събарят малките барикади, които бяхме вдигнали.Срещу нас бе събрана сила от около 10 000 полицаи, като бяха викнати подкрепления от Перник, Пловдив и дори Бургас. Цялата жандармерия на страната бе там и тогава, за да опази депутатите от народната любов. И въпреки това, ние удържахме над 3 часа. Непрекъснато идваха нови хора – чакахме подкрепа от Пловдив, чуваше се, че феновете на „Левски“ и ЦСКА скоро ще дойдат, нашите родители и възрастни приятели щяха да дойдат след работа. Трябваше само да удържим няколко часа още.В един момент ръководителите на защитата на Парламента явно решиха, че ще става все по-напечено и че ще е по-добре, ако изкарат депутатите. Тъй като абсолютно всяка един път за автомобили извън сградата на Народното събрание бе блокиран, за полицията остана само да пробие път през бул. „Цар Освободител“ и колите на депутатите да отпрашат надолу.На това действие на полицията ние се опитахме да отговорим, като се втурнахме през Царската градинка. Бях там, заедно с годеницата си, с някои от най-добрите ми приятели, както и с редица познати и нови приятели от Окупацията на Софийския университет. Срещу нас беше това:Плътен кордон от полицаи, от Народното събрание чак до Министерски съвет. Катаджии, жандармеристи, гранична полиция, обикновени квартални – всичко, което държавната машина бе успяла да събере като жив щит. А по средата на насила прочистеното пространство минават скъпите коли, платени с нашите откраднати данъци.Когато излязохме на платното и се опитахме да го блокираме, полицията буквално ни би. Жандармеристи с черни маски ритаха мен, годеницата ми, приятели. На един дядо му счупиха колелото от ритане в него, а от сакото му изпопадаха няколко дребни икони, наред с други вещи. Момчета на моите години и по-малки бяха бити, блъскани и псувани, както и момичета.Едно от момичетата бе и 15 годишната тогава Деси. Деси я бях виждал многократно покрай какви ли не протести, познавах и баща й. Сред целия хаос на протеста, сред всички понесени удари, пред очертаващия се неуспех на протеста и нагло изсулващите се депутати, тя се разплака. Разплака се от безсилие, от болка, от гняв. Наблюдавах я и напълно я разбирах, защото самият аз изпитвах същите чувства. И точно тогава видях сред кордона полицаи един приятел – Ванчо, по паспорт Иван.Да ви кажа за Иван. Беше 2010 година, Фейсбук бе млада социална мрежа, още имахме малко приятели. Добави ме един човек, студент на мъжа на моя учителка от гимназията. Запознахме се, пихме бира, ходихме на пънк и джаз концерти, говорихме си за култура, изкуство, философия, яко спорихме по какви ли не теми. Човек образован, грамотен, начетен. Един път го питам – „Какво работиш ти бре?“ На пета бира той ми казва „Ми полицай съм“. Сметнах това за много смешна шега – та аз умен полицай с такъв вкус за музика не съм виждал.Е да, ама няколко месеца по-късно, на един протест от студентските протести през 2012 г. един строен жандармерист ми викна „Ей, Жоро!“ и се втурна към мен. Едва разпознах приятеля, с когото лежерно пием бирички в парка. Униформата го правеше много по-сериозен, много по-груб. Чак когато го видях така му повярвах за работата.И въпреки че беше жандармерист – от тези, които ги пращат по мачове да усмиряват пияни хулигани или по протести да бият протестиращи, или да охраняват обекти с голяма значимост – той винаги бе някак прекалено различен от другите полицаи, които познавах. Никога не е бил женствен, макар години по-късно да призна, че е хомосексуален.Та, от всички онези полицаи, които само секунди по-рано ни биеха най-невъзмутимо, Деси, по някаква космическа случайност, попадна на Ванчо. Същият този Ванчо, на когото малко преди това аз и един приятел му бяхме казали някои доста тежки думи заради участието му в това срамно нещо. Той пък ни бе отвърнал, че изпълнява дълга си. (Не коментираме, че той ходеше и акто полицай по работа на протестите #ДАНСwithme, а след работа и като протестиращ, но се криеше от колегите си).Деси просто го хвана и започна да излива мъката си. И Иван, при цялото това крещене, грубости и насилие й каза простичко: „Моето момиче, всичко ще се оправи!“. Именно този момент бе и заснет на снимката, която обиколи света и дори бе част от филма „The Giver“ (Пазителят) с Мерил Стрийп.Депутатите обаче бяха изнесени успешно. Кадрите с насилието над децата изкара една наистина гневна тълпа от мъжища на протеста вечерта. И тези мъжища разкъса огражданията около Парламента, имаше си и хубав бой, но нямаше как реално да бъде победена почти цялата боеспособна полиция на България без оръжия. В крайна сметка протестиращите бяхме изблъскани от море от полиция и протестът за деня свърши.Няколко месеца по-късно Иван не издържа и напусна жандармерията и замина за Кипър. После се върна в България и сега пак си е тук, но работи нещо друго. Две години след онзи декември той и Деси се запознаха съвсем официално, станаха вече приятели и оттогава се виждат редовно.Така стана и на Гей Прайда, който се проведе на 10 юни. Бях там, когато се срещнаха и позираха за тази снимка. На нея вече и двамата не са сериозни или тъжни, а са щастливи и усмихнати. И Иван й каза – „Видя ли, казах ти, че всичко ще бъде наред!“", "date": "2017-06-13", "title": " Иван и Деси - четири години по-късно"}
{"url": "https://m.offnews.bg/news/Politika_8/Dimitar-Delchev-Vavezhdaneto-na-100-mazhoritaren-vot-e-prestaplenie_658078.html", "text": "Престъпление срещу демокрацията е въвеждането на 100% мажритарен вот. Твърденията, че мажоритарните избори ще решат всички проблеми на изборите у нас, са лъжата на десетилетието, заяви на брифинг в Стара Загора Димитър Делчев, заместник-председател на „Движение България на гражданите\".На срещата ще бъдат обсъдени възможностите за по-добър изборен процес и заплахите от въвеждането на мажоритарни избори.Според Делчев от сформирането на кабинета се говори само за назначения, а голямото очакване за борба с корупцията ще завърши със законопроект, който предвижда повече възможности как да се избегне борбата с корупцията, вместо решение на проблема.", "date": "2017-06-13", "title": " Димитър Делчев: Въвеждането на 100% мажоритарен вот е престъпление срещу демокрацията"}
{"url": "https://m.offnews.bg/news/Obshtestvo_4/KEVR-reshava-za-poskapvaneto-na-toka-na-30-iuni_658079.html", "text": "Комисията за енергийно и водно регулиране решава за новите цени на парното и топлата вода на закрито заседание на 30 юни. Промяната трябва да влезе в сила на 1 юли. Комисията ще обсъди цената на тока да се увеличи с между 0,2 и 2%, а цената на парното и топлата вода с до 9%. Най-голямо ще бъде увеличението на цената на тока в Западна България, а най-малко - в североизточната част на страната. Предложението е клиентите на ЧЕЗ да плащат с 1,99% повече от 1 юли. Увеличението за клиентите на ЕВН ще е с 1,50%, а за тези на Енерго Про - с 0,22%.Комисията изслуша днес позициите на граждански организации и експерти. Те имат на разположение още 14 дни, за да обявят мнението си и да оспорят предложените промени. ", "date": "2017-06-13", "title": " КЕВР решава за поскъпването на тока на 30 юни"}
{"url": "https://m.offnews.bg/news/Zvezdi_18810/10-te-naj-bogati-znamenitosti-spored-Forbs_658081.html", "text": "Изглежда 2017 година се оказа добра, за да бъдеш известен. По данни на \"Форбс\" за последните 12 месеца 100-те най-високоплатени знаменитости в света са натрупали общо състояние от 5,15 милиарда долара. Класацията за най-богати знаменитости тази година оглавява рапърът Пи Диди. Но парите му идват не само от музика. По-голямата част от доходите си дължи на марката дрехи \"Шон Джон\" и партньорството с известна марка водка, които са му изкарали главозамайващите 130 млн. долара.В класацията го следва Бионсе със 105 млн. долара. Тя е заработила крупната сума, благодарение на световното си турне и множеството рекламни кампании, в които участва. Сега обаче певицата ще си почине, тъй като със съпруга и Джей Зи очакват близнаци.На трето място застава авторката на абсолютния бестселър \"Хари Потър\" - Дж. К. Роулинг. За периода 1 юни 2016 г. . 1 юни 2017 г. Раулинг е заработила 95 млн. долара.Четвърти в класацията е певецът Дрейк. Той е изкарал 94 млн. долара за една година. И въпреки че някои критици се съмняват в певческите му заложби, едно е ясно - във финансово отношение е повече от добре. Трудно е в класация за богати знаменитости да не присъства и футболист. Естествено, най-богатият атлет в света е Кристиано Роналдо, който е изкарал 93 млн. долара за последната година. Той е следван от музикалната сензация от Канада The Weeknd. Канадският певец и любим на Селена Гомес е заработил 92 млн. долара, благодарение на таланта си, който му спечели и милиони фенове. Хауърд Стърн е седми в класацията на \"Форбс\". Американски радио и телевизионен водещ и актьор е спечелил 90 млн. долара в рамките само на година. Осмата позиция се държи не от един, а от няколко човека. Световноизвестната британска банда Coldplay е заработила 88 млн. долара от своята дейност. След Дж. К. Роулинг в класацията за 10-те най-богати знаменитости има още един писател - Джеймс Патерсън. 70-годишният Патерсън е придобил 87 млн. долара. Десети е баскетболистът Леброн Джеймс, който е направил 86 млн. долара. ", "date": "2017-06-13", "title": " 10-те най-богати знаменитости според \"Форбс\""}
{"url": "https://m.offnews.bg/news/Politika_8/DPS-pak-razmisli-niama-da-podkrepi-mazhoritarniia-vot_658094.html", "text": "Само няколко часа след като депутатите от ДПС подкрепи въвеждането на мажоритарна изборна система, благодарение на което законопроекта на ГЕРБ, от движението се отметнаха от това да се променят правилата.Той уточни, че гласоподавателите на ДПС не са гласували на референдума, организиран от \"Шоуто на Слави\" и че тази тема за тях не е важна.Според Хамид дори и новият френски президент Еманюел Макрон се е обявил за отмяна на местната мажоритарна система и за въвеждането на пропорционален вот.Същият депутат Хамид беше гласът, който съобщи подкрепата на ДПС за мажоритарния вот на заседанието на правната комисия няколко часа по-рано.Хамид тогава каза и че трябва промяна в партийната система, която да не е козметична, а да даде нов тласък на партийната система.", "date": "2017-06-13", "title": " ДПС пак размисли, няма да подкрепи мажоритарния вот"}
{"url": "https://m.offnews.bg/news/Izvan-terena_18817/Karim-Benzema-zabremenil-frenski-model_658093.html", "text": "Нападателят на Реал Мадрид Карим Бензема ще става баща за втори път, разкриват клюкарските издание във Франция.Асът на \"белия балет\" чака син от френския модел Кора Готие, като вече е избрано и името на детето - Ибрахим.Според медиите във Франция двамата са сключили брак преди няколко месеца в Лондон и така са формализирали връзката си.Бензема вече има дъщеря Мелия, която вече е на три години. Тя пък е от връзката му с друга французойка - Клое де Лоней.След раздялата им на тарана бяха приписвани връзки с поппринцесата Риана, както и с бившата приятелка на белгийския национал Аксел Витсел Аналисия Чавес, но явно това са били доста краткотрайни романси.", "date": "2017-06-13", "title": " Карим Бензема забременил френски модел"}
{"url": "https://m.offnews.bg/news/Leka-atletika_18783/Lekoatleti-shte-skachat-v-kostium-ot-material-za-prezervativi_658085.html", "text": "Дизайнерка от датска компания за производство на презервативи и лубриканти се нае с амбициозната задача да улесни живота на атлетите в сектора за скок на дължина.Паулина ван Донген създаде костюм, изработен от материала полиизопрен, който се използва и за презервативи и е известен с това, че не предизвиква алергия.Той намалява съпротивлението на въздуха, а специални прорези позволяват по-дълго време на полет.Според Ван Донген откритието й ще помогне за подобряването на световните рекорди в скока на дължина, които са доста брадясали вече.Върховото постижение при мъжете на Майк Пауъл от 8,95 метра е от 1991 година, а при дамите на Галина Чистякова от 7,52 метра е от 1988 година.", "date": "2017-06-13", "title": " Лекоатлети ще скачат в костюм от материал за презервативи"}
{"url": "https://m.offnews.bg/news/Evropa_18764/EK-s-nakazatelna-protcedura-sreshtu-Chehiia-Polsha-i-Ungariia-ne-sa_658082.html", "text": "Европейската комисия ще открие наказателни процедури срещу Чехия, Полша и Унгария за неизпълнение на квотите за разселването на мигранти, съобщи БТА.ЕК отправи няколко пъти предупреждения към трите държави. Това беше обявено и в доклад за изпълняването на квотите за разселване на бежанците, представен в средата на май. Тогава Комисията призова Унгария и Полша да започнат незабавно да изпълняват квотите, а Чехия незабавно да възобнови участието си, като ги заплаши с наказателни процедури. Унгария е сред страните, които най-много се съпротивляват срещу приемането на бежанци по квоти. Още миналата година унгарският премиер Виктор Орбан обяви, че в страната ще се проведе референдум за приемането на мигранти. В началото на май пък стана ясно, че Унгария е подала в Съда на ЕС искане да се отмени решението на вътрешните министри на Евросъюза от 2015 г. за задължителни квоти за разпределяне на бежанци. В доклада на ЕК от май беше посочено, че България също не изпълнява добре задълженията си, като според тогавашните данни страната ни беше приела едва 29 мигранти при поет ангажимент за приемане на 1302 бежанци по квотите на ЕС.Сега ЕК отчита, че повечето държави членки са постигнали резултати по изпълнението на квотите. Комисията прикани тези, които не са напреднали в разселване на бежанци, да предприемат действия в тази посока. Според комисията се наблюдава напредък в изпълнението на споразумението с Турция за миграцията, като се отчита постоянното намаляване на незаконните преминавания в Гърция и успешното разселване на над 6000 сирийци в ЕС, пристигнали първоначално на турска земя.Отбелязва се, че на ден от Турция към ЕС незаконно преминават по около 50 мигранти, което е намаление с 97 на сто в последната година. За този период от ЕС към Турция са били върнати 1798 мигранти.Броят на достигналите незаконно ЕС от Турция обаче надвишава броя на връщанията към турска земя. Според ЕК е необходимо гръцките власти, агенциите на ЕС и държавите от Общността да положат допълнителни усилия, за да се увеличи броят на връщанията.Над 600 000 бежанци в Турция получават помощ от ЕС, а броят на сирийците, подпомагани с парични преводи, се очаква да достигне 1,3 милиона души.ЕК съобщава, че темпото, с което се разселват мигранти, пристигнали в Гърция и Италия, се е повишило значително, като от януари насам са били преместени почти 10 300 души - петкратно увеличение спрямо същия период на миналата година. До началото на юни са били извършени общо 20 869 разселвания (13 973 от Гърция и 6896 от Италия).Комисията твърди, че е възможно всички мигранти, отговарящи на условията, да бъдат разселени до септември, но задълженията на страните членки не отпада след това. От началото на годината европейската гранична служба е върнала 6799 незаконно пребиваващи в ЕС мигранти, което представлява нарастване с над 157 на сто в сравнение със същия период на миналата година.", "date": "2017-06-13", "title": " ЕК с наказателна процедура срещу Чехия, Полша и Унгария, не са приели достатъчно мигранти"}
{"url": "https://m.offnews.bg/news/Tenis_18788/IAponski-minion-na-patia-na-Pironkova-v-Notingam_658083.html", "text": "155-сантиметровата японка Куруми Нара е следващата съперничка на първата ни ракета при дамите Цветана Пиронкова във втория кръг на турнира на трева в Нотигам.Пиронкова, която е висока 180 см, вчера стартира с успех над квалификантката Тереза Мартинцова (Чехия) с 6:2, 6:2, а Нара днес елиминира поставената под номер 3 Лорън Дейвис (САЩ) с 6:3, 6:3.Дотук Пиронкова си осигури 3400 долара и 30 точки за световната ранглиста, в която от понеделник заема 126-ото място, което е най-слабото й класиране от 14 март 2010 година.25-годишната японка е 91-а в класацията на WTA. Тя има една титла в кариерата си и е заработила почти 1,9 милиона долара от наградни фондове като професионалистка.Двете са се срещали веднъж досега на твърди кортове в Истанбул през 2015 година, когато Пиронкова печели с 6:3, 1:6, 6:1.", "date": "2017-06-13", "title": " Японски миньон на пътя на Пиронкова в Нотингам"}
{"url": "https://m.offnews.bg/news/Obshtestvo_4/Otkradnaha-pametnata-plocha-na-Hajtov-ot-chitalishteto-krasteno-na-ne_658086.html", "text": "Паметната плоча на големия писател Николай Хайтов беше откъртена и открадната от читалището в квартал Изток в София, което носи неговото име. Самият Хайтов, който живееше в този квартал, беше председател на същото това читалище между 1993 и 2002 г.Пръв за кражбата съобщи във Фейсбук актьорът Мариан Бачев, който е и първият човек, установил липсата на плочата.Мариан води курс в нашето читалище, разказа пред OFFNews секретарката Лили Георгиева. В неделя късно вечерта той е идвал, за да остави някакви неща и тогава плочата си е била на място. В понеделник рано сутринта пак той е бил първият човек, който е дошъл в сградата и тогава е видял, че плочата я няма.Читалището в кв. Изток се намира на пресечката на \"Цариградско шосе\" и \"Жолио-Кюри\", точно на гърба на Била.Паметната плоча е изработена от сина на писателя - скулптора Александър Хайтов, който е автор на предизвикалия много спорове паметник на цар Самуил в София.Не може да се каже каква е цената на плочата. За нас тя е безценна, коментира секретарят на читалището Лили Георгиева. Още вчера тя е ходила в Първо районно, за да съобщи за кражбата. Полицаите са се интересували основно от това дали е застрахована.Искрено се надявам, че плочата не е унищожена, а само е задигната от някой, който не си е дал сметка какво всъщност краде. Моля ви, разкажете на всички, дано се намери в някой склад и да върнем на мястото й, каза г-жа Георгиева пред OFFNews.Преди време подобна история се случи с паметника на Владимир Димитров-Майстора в родното му село Шишковци, Кюстендилско. След публикациите в медиите, собственик на пункт за вторични суровини разпозна в купчината скрап части от паметника на Майстора. Сети се и кои са крадците, на които беше броил 1700 лева за метала, без тогава да разпознае откъде е взет. След респектиращ разговор с местните и полицаите, крадците върнаха сумата и дори дадоха свои средства за реставрацията на паметника.", "date": "2017-06-13", "title": " Откраднаха паметната плоча на Хайтов от читалището, кръстено на него"}
{"url": "https://m.offnews.bg/news/Ikonomika_59/Rosatom-vpechatli-Putin-v-Astana-s-atomni-ledorazbivachi-i-plavashta_658087.html", "text": "Президентът на Русия Владимир Путин посети изложбения павилион на Русия по време на Международното изложение „Астана ЕКСПО-2017“. На едно от централните места бе поместена експозицията на руската държавна корпорация „Росатом“. Вниманието на Путин бе привлечено от водната инсталация „Енергията на Арктика“, където е пресъздаден Северният морски път с макети на ядрени ледоразбивачи. По време на тура генералният директор на „Росатом“ Алексей Лихачов запозна Путин с новите проекти на корпорацията и в частност за строящата се плаваща АЕЦ и перспективната разработка за флагмана на руския ядрен флот – ледоразбивачът „Лидер“.Единственият в света флот от ядрени ледоразбивачи влиза в структурата на „Росатом“ и исторически има първостепенно значение за усвояването на Арктика. Той осигурява плаването по Северните морета, провеждането на научно-изследователски експедиции, усвояването на арктическия шелф и дори предлага туристически услуги.В павилиона „Росатом“ представи „последната дума“ в историята на флота от ледоразбивачи на Русия – проекта за ядрения ледоразбивач „Лидер“. Визуализацията на проекта се демонстрира на 3D екран. Това е ледоразбивач на бъдещето, който ще даде възможност за целогодишна навигация в Арктика независимо от времето. Той ще може да преодолява четириметрови ледове. Тези характеристики ще позволят значително да се съкрати продължителността на превоз на товари по Северния морски път, което и сега отнема двойно по-кратко време, отколкото по съществуващите транспортни пътищата през Суецкия и Панамския канал.Освен това в павилиона на Русия е представен макет на плаваща АЕЦ. Руската плаваща АЕЦ „Академик Ломоносов“ е първият в света мобилен енергблок с малка мощност. Плавателният съд може да се използва в райони, разположени далече от основната система за разпределение на електроенергията и може да осигурява електричество за населено място или промишлено предприятие. Плаващата АЕЦ е източник на стабилна и нескъпа електроенергия, която не зависи от условията на времето.Завършването на плаващата АЕЦ се планира за 2019 г., като тя ще е базирана в най-северния град на Русия – Певек. По време на панелната сесия: „Ядрената енергетика – енергия на бъдещето“, организирана от АО „НАК „Казатомпром“, Лихачов заяви: „Ядрената енергия е такъв екологично чист и безвъглероден начин за получаване на електричество, както слънчевата и вятърната генерация. АЕЦ и ВЕИ не са конкуренти, а съюзници“. Той подчерта, че отказът от ядрена енергетика и пълното преминаване на вятърни и слънчеви източници първо е скъпо от икономическа гледна точка, второ - е неефективно – ако взимаме за критерий ефективността на намаляването на изпускането на парникови газове в атмосферата и трето - е рисково от гледна точка на осигуряването на стабилност на доставките на електроенергия за потребителите.По неговото мнение най-важната задача днес е търсенето на разумен баланс между различните видове екологично чисто енергопроизводство. „И съм дълбоко убеден, че такъв баланс е невъзможно да се намери без ядрената енергетика“, заяви Лихачов.", "date": "2017-06-13", "title": " \"Росатом\" впечатли Путин в Астана с атомни ледоразбивачи и плаваща АЕЦ"}
{"url": "https://m.offnews.bg/news/Volejbol_18779/Natcional-podpisa-s-evropejski-grand_658077.html", "text": "Волейболният национал Николай Николов ще продължи кариерата си в руския и европейски гранд Белогорие (Белгород). 30-годишният център призна, че трансферът на практика е факт. В Белгород той ще си партнира с някои от най-добрите руски волейболисти, включително и олимпийските шампиони от Лондон 2012, 217-сантиметровият блокировач Дмитрий Мусерски, Сергей Тетюхин и Алексей Обмочаев.Тимът е трикратен победител в Шампионската лига (2003, 2004, 2014) и е 8-кратен златен медалист в Русия.206-сантиметровият Николов дебютира при професионалистите в Лукойл Нефтохимик през 2006-а година. След това носи екипа на ЦСКА, Вибо Валентия (Италия) и иранските Матин, Шахрдари и Пайкан.През 2016-а година се завърна в ЦСКА, след което подписа с руския Енисей (Красноярск). За последно роденият в Карнобат състезател носи екипа на Нефтохимик 2010 и стана шампион на България.", "date": "2017-06-13", "title": " Национал подписа с европейски гранд"}
{"url": "https://m.offnews.bg/news/Politika_8/Tcatcarov-na-sreshta-s-Ilham-Aliev-nosi-chestitka-za-Borisov_658076.html", "text": "Главният прокурор Сотир Цацаров е на двудневно работно посещение в Азербайджан по покана на колегата си Закир Гаралов.В рамките на визитата си Цацаров днес се е срещнал с президента на Азербайджан Илхам Алиев.Алиев поздрави премиера на България Борисов по случай личния му празник (рождения му ден - б.р.), съобщават от пресцентъра на българската прокуратура.Пред Цацаров Алиев е изказал \"благодарност за добрите отношения с България и представи институционалните промени, които се въвеждат в Азербайджан. Сред тях са повишаване на квалификацията на служителите в държавната администрация и в правоохранителните органи\".Президентът на Азербайджан е заявил, че \"най-важно е създаването на добри условия за работа, за да може държавата да има изисквания към магистратите и служителите за качествен труд.\"Главният прокурор на Азербайджан Закир Гаралов от своя страна е представил системата за атестации на прокурорите в Азербайджан.Ежегодно се провеждат тестови изпити на всички прокурори, резултатите от които се обработват в момента и веднага се предоставя резултатът. По този начин прокурорите са в течение както на законодателните промени, така и на съдебната практика, информират от пресцентъра на българската прокуратура.\"Правомощията на прокуратурата се простират до вратите на съда\", заявил Цацаров.Според него, мястото на прокуратурата е в съдебната власт, тъй като тя защитава обществения интерес.", "date": "2017-06-13", "title": " Цацаров на среща с Илхам Алиев, носи честитка за Борисов"}
{"url": "https://m.offnews.bg/news/Futbol_18793/Levski-osvobodi-svoia-kapitan_658091.html", "text": "ПФК Левски и капитанът на тима Веселин Минев се разделиха по взаимно съгласие.Двете страни постигнаха споразумение днес в офисите на клуба, след което капитанът си взе довиждане с всички свои съотборници и служителите на клуба, информира официалният сайт на 26-кратните шампиони.Клубът изказа своята благодарност на бранителя за дългите години всеотдайна работа и множеството щастливи мигове, които е донесъл със \"синята\" фланелка.Ръководството изрази своята признателност към играча със специален плакет, като двете страни си пожелаха успехи с надеждата за бъдеща съвместна работа.Освен Минев, от Левски си тръгват още На този етап сините се разделят с Аниете, Костадинов, Лукин и Де Ноойер, чиито договори изтекоха, както и двамата Александровци и Антон Огнянов.Новите попълнения до този момент пък са Буш, Мапуку, Горанов, Вутов, Любенов и Ангелов.", "date": "2017-06-13", "title": " Левски освободи своя капитан"}
{"url": "https://m.offnews.bg/news/Politika_8/Ministri-obsadiha-razvivane-na-zdraven-turizam-u-nas_658071.html", "text": "Министърът на туризма Николина Ангелкова и здравният министър проф. Николай Петров са обсъдили възможността за развиване на здравен туризъм у нас. Двамата са се съгласили, че страната ни може да стане предпочитана дестинация за здравен туризъм, тъй като у нас има медицински специалисти с висок професионален опит, а медицинските услуги са на по-ниски цени. България е една от най-атрактивните дестинации за подобен туризъм в Европа, за което спомагат отличните природни условия и дадености като известните ни минерални извори и планинските региони с чист въздух, заяви министър Петров.Министърът на туризма обяви, че основен приоритет на ведомството ще бъде да се въведат правила за функционирането на СПА центровете и насърчаване на развитието на сектора.Ангелкова подчерта още, че министерството ще се заеме и с удължаване на сезона, и \"привличане на по-висок клас туристи\".Стотици курорти и специализирани рехабилитационни центрове у нас са насочени към нуждите на пациента в сферата на здравния туризъм, стана ясно по време на срещата.", "date": "2017-06-13", "title": " Министри обсъдиха развиване на здравен туризъм у нас"}
{"url": "https://m.offnews.bg/news/Kuhnia_18815/6-hrani-koito-ohlazhdat-tialoto-snimki_658064.html", "text": "Нормалната телесна температура на човек е 36,4 градуса, която варира според околната среда. Тази температура се поддържа независимо от времето. Намаляването или повишаването на телесната температура може да доведе до различни здравословни проблеми.Топлината на тялото е често срещан здравословен проблем за много хора в наши дни. То е известно също като „топлинен стрес“. Тялото не може да се охлади и това причинява увреждане на вътрешните органи, топли крампи, топлинни обриви, пъпки, замайване и гадене. Затова се информирайте кои храни и напитки успяват да охладят тялото ви и се запасете с тях за идващите летни дни.Освен че е богат на вода, този зеленчук е източник на витамин С и антиоксиданти, които понижават телесната топлина. Също има противовъзпалителни свойства, които са ефективни за борба с топлинния стрес.Сусамът е един от основните продукти, които намаляват телесната топлина. Добавете няколко в чаша вода и това ще помогне да се предпазите от високите температури.Сложете няколко семена от копър във вода и оставете да преседят една нощ. На сутринта прецедете водата и я пийте през целия ден, за да намалите топлината на тялото си.Изпийте шепа макови семена с вода, преди да заспите. Те предизвикват сънливост и регулират телесната температура.Това е едно от най-популярните домашни средства за редуциране на топлината на тялото. Яжте семена от сминдух всеки ден и ще се преборите с топлите летни дни много по-лесно. Ако пиете само по една чаша сок от нар през лятото няма да имате проблем със съня в топлите летни дни.", "date": "2017-06-13", "title": " 6 храни, които охлаждат тялото (снимки)"}
{"url": "https://m.offnews.bg/news/Politika_8/BSP-dava-na-Konstitutcionniia-sad-Zakona-za-publichnite-finansi_658080.html", "text": "БСП дава на Конституционния съд Закона за публичните финанси.Тя заяви, че левицата оценява това като изключително порочна практика. Според Нинова ГЕРБ умишлено занижават приходната част в бюджета. Според нея това се правело, за да осигурят излишъци, и след това тези излишъци да не се обсъждат в парламента, и да не се разпределят там, а да се разпределят с постановления на МС.Според Нинова последните години ГЕРБ прехвърлят на общините множество отговорности за дейности, без да им осигурят финансиране.       БСП кметовете се оплакаха на лидера си и че много нисък процент концесионни такси влизат в общините.", "date": "2017-06-13", "title": " БСП дава на Конституционния съд Закона за публичните финанси"}
{"url": "https://m.offnews.bg/news/Kultura_33/Predstaviat-parvata-po-roda-si-kniga-posvetena-na-balgarskite-istoric_658047.html", "text": "На 19 юни от 19.00 часа „Sofia live club“ ще стане домакин на представянето на първата по рода си книга, посветена на значими за историята ни обекти, намиращи се извън границите на страната ни - „50 места от българската история отвъд България“.Книгата е своеобразно пътешествие за всички любители на българската история и отвежда читателя от замъка „Св. Антон“ в Словакия, използван от цар Фердинанд след абдикацията му, през един от най-големите барелефи на Христо Ботев, намиращ се в столицата на Молдова – Кишинев, чак до Рим и извисяващата се статуя на Иван Вазов. Ще узнаете и за мястото, където е отсядал Димитър Димов – на метри от световноизвестния музей „Прадо“ в Мадрид. Страниците ще ви пренесат и край живописното езеро Комо в къщата, в която последен пристан намира Пенчо Славейков. Ще стигнете и до далечна Нигерия, на 7 000 километра от родината, където ще откриете точно копие на Двореца на културата и спорта във Варна, проектирано от български архитекти. Междувременно пък може да се отбиете и до „Градината на българския народ“ в Израел, както и до десетки други обекти, част от родното минало.Книгата ще бъде представена от нейните автори  Светослав Марков и Теодор Борисов, както и от екипа на , който разпространява по интересен и увлекателен начин фактите от миналото. Книгата се издава с финансовата подкрепа на .За повече информация посетете  на „50 места от българската история отвъд България“.", "date": "2017-06-13", "title": " Представят първата по рода си книга, посветена на българските исторически следи в чужбина"}
{"url": "https://m.offnews.bg/news/Obshtestvo_4/Za-Zelen-Mladost-Podkrepiame-Ivancheva-atakata-sreshtu-neia-e-ot-G_658084.html", "text": "Драмата кой подкрепя и кой не подкрепя кмета на \"Младост\" Десислава Иванчева доби комичен аспект след като от инициативата  \"За Зелен Младост\", която сутринта се отрече от нея, сега изпратиха второ писмо - в нейна защита.По-късно днес и лидерът на \"Нормална държава\", който подкрепи Иванчева за изборите, също се разграничи от нея и дори се извини на хората от квартала за това, че ѝ е помогнал да спечели изборите.Във второто писмо се заявява, че \"неполитизираните граждани, участници в каузата\" са учудени от позицията за оттегляне на подкрепата към г-жа Иванчева.Според подкрепящите кмета в последните дни ставаме свидетели на една грубо скалъпена, но добре подплатена кампания, срещу каузата „За Зелен Младост” и срещу Десислава Иванчева.Според тях фейсбук страницата за местния референдум преди ден е била присвоена от член на нерегистрираната партия \"Нормална държава\" на Кадиев.От организацията посочват и че случващото се е прекрасен повод да оставим мръсната вода да изтече.„За Зелен Младост” декларира още, че продължава да подкрепя Десислава Иванчева.", "date": "2017-06-13", "title": " \"За Зелен Младост\": Подкрепяме Иванчева, атаката срещу нея е от ГЕРБ"}
{"url": "https://m.offnews.bg/news/Futbol_18793/Kitajtci-vliazoha-i-v-IUventus_658057.html", "text": "Продължава китайската инвазия в италианския футбол. След като купиха Интер и Милан, сега бизнесмени от Поднебесната империя насочиха своя взор към хегемона Ювентус.\"Старата госпожа\" не е за продан, тъй като е стабилно финансирана, но от нов спонсор в Торино няма да се откажат.\"Бианконерите\" сключиха договор за три години с китайския производител на минерална вода Гантен Уотър, който е водещ на местния пазар и се надява, чрез Ювентус да направи пробив и на европейския и световен пазар.Договорът ще укрепи позициите и на Ювентус в Китай, където има засилен интерес към Серия А.Припомняме, че преди година Юве откри своя академия в Шанхай, която се радва на засилен интерес.", "date": "2017-06-13", "title": " Китайци влязоха и в Ювентус"}
{"url": "https://m.offnews.bg/news/Knigi_18808/Mass-Effect-Andromeda-Bunt-v-iadroto-ili-ofitcialnata-predisto_658070.html", "text": "Предисторията на дългоочакваното продължение на хитовата поредица „Маss Effect” оживява на хартия. Американските писатели Джесън М. Хю и К. Алекзандър застават зад проекта \"Андромеда\", за да подготвят почитателите за нови приключения в галактиката Андромеда.Действието на „Маss Effect. Andromeda: Бунт в ядрото” следва сюжетната линия на играта на BioWare, добавяйки дълбочина и детайли към каноничната сага, без това да превръща книгата в четиво, предназначено само за запознати със света на \"Маss Effect\".След стотици години криостаза, сънувайки новия си дом в галактиката Андромеда, децата на Млечния път – хора, крогани, туриани, асари, се опитват да открият нова вселена, в която старата омраза и предразсъдъци няма да имат място. Te поемат на път в едно от най-великите инженерни чудеса – колосална космическа станция, наречена „Ядрото”, построена в дух на сътрудничество, непознато досега в цялата галактическа история. На нея са складирани хилядолетни знания на десетки светове – култура, управление, вярвания, езици и изкуства, невъобразимо познание и наука.Някои сънища обаче се превръщат в кошмари. Усилието да се прекоси един необятен океан от пространство и време се оказват напразни. Ядрото, от която трябва да започне колонизацията, е атакувана и повредена със самото си пристигане. Бъдещето на мисия „Андромеда” е заложено на карта. Единственият човек, способен да се изправи срещу масовия глад, хаоса и назряващия бунт, е Слоун Кели.„Маss Effect. Andromeda: Бунт в ядрото” създава антиутопична вселена – впечатляваща аналогия на съвременния свят. Живата проза на Джесън М. Хю и К. Алекзандър пленява читателя с епични диалози, разтърсващи битки и избори, всеки от които водещ по различни пътища в сенчестия свят на Маss Effect. Книгата дава ново начало на играта, превърнала се в абсолютен феномен през годините от създаването си.Очакват се още две нови книги от хитовата поредица, като зад всяка една от тях ще стои името на различен автор.Огънят затихна със залавянето на лидера. Дори да не бяха спрели, дори да бяха дали всичко от себе си, дори да се бяха пожертвали в крайна сметка, нищо от това нямаше да има значение. Каликс беше сърцето и душата. А що се отнася до противника... Трудно е човек да попадне на по-страховит от кроганите.Надеждата се бе превърнала в страх, а страхът бе подхранил революция, която не бяха допускали, че могат да загубят. Слоун го виждаше. Разбираше ги. Усети как сърцето й спира за момент, когато мозъкът и кръвта на Каликс я опръскаха.Това обаче не значеше, че щеше да позволи на някого да я ползва за боксова круша.Лорънс Неброн беше човек на крайностите – издръжлив, избухлив и упорит. В момента, в който Слоун влезе в претъпканата килия, той й се нахвърли като човек, който няма какво да губи. Устните му се бяха разкривили в зъбата усмивка, а между тях се процеждаше само животинско ръмжене. В очите му гореше желание да убива.Когато тя отстъпи странично, улови китката му и го завъртя около оста му, изражението му се промени. Стана далеч по-младежко, далеч по-неуверено.Загуба. На приятели. На самия себе си.На мястото си във вселената.Стената издрънча, когато заби главата му в нея, като същевременно изтегли китката му толкова високо зад гърба му, че той съжали, че изобщо е помръднал от мястото си. Разкрещя се от болка, като към виковете му се присъединиха и останалите седмина в килията. Една от многото, от които се разнасяха обвинения, ридания поради загуба или ожесточени спорове.– Стой долу – предупреди го Слоун.Талини ги гледаше от вратата.– Всичко наред ли е?Докато сержантката беше там, вероятно другите нямаше да я атакуват, но пък и нямаше да говорят. Нямаше никакво значение, че Талини не е дошла, за да помогне на Слоун. Беше дошла, за да затвори бившата си началничка под обвинение за бунт.Егати майтапа, а?Обаче фактът, че бе изчакала достатъчно, за да види гърба на Слоун, говореше нещо. Слоун й се усмихна криво, уж в знак на благодарност, но всъщност на мястото на хилядите неща, които й се искаше да каже точно в този момент.Асарито не се усмихна в отговор. Стиснала устни, тя се обърна и затвори вратата на килията зад гърба си.Дълго време единственият звук, който се чуваше в стаята, беше учестеното дишане на Неброн и шушукането на хора, които не знаят какво да правят от този момент нататък. Всички бяха уморени, наранени и кървящи изпод скалъпените набързо превръзки, които се бяха разместили. И те като Слоун не бяха в цветущо здраве.За разлика от нея обаче те не притежаваха упоритата гордост, която би им забранила да показват слабостите си. Леко въздъхна.– Давай да приключваме с това, а? Не съм дошла тук, за да се бием.Неброн изпръхтя, но явно ръката пак го заболя, защото веднага застина неподвижен.– Тогава ме пусни – излая той.– Няма, докато не се успокоиш.– Майната ти – изсъска той. – Мръсно ченге!Архаизъм. Слоун продължаваше да следи с периферното си зрение движещите се сенки, които поне засега като че ли не се придвижваха към нея. Без силен водач хората обикновено губят представа как да се държат.Без Каликс бяха загубили не само това, но и сърцата си.Внимаваше да не изкриви прекалено много ръката на инженера, защото спокойно можеше да я счупи, но пък от друга страна, не я пускаше.– Не съм тук като служител на охраната – остро заяви тя. – Имам си проблеми точно като теб. Като всички вас.Обърна се и кимна към останалите. Тъй като навсякъде виждаше само подозрение и неверие, тя се обърна първо в едната посока, после в другата.– Тук съм за същото като вас. Каликс вярваше във вас. Ще захвърлите на боклука неговите и своите убеждения ли?По веждите на Неброн се стичаше пот. Беше присвил очи и се гърчеше в захвата й, като от време на време изстенваше от болка и яд, тъй като тя все още го държеше в своя власт.– Хайде, Неброн – каза тя, но всъщност се обръщаше към всички. – Вдигнахте оръжие срещу несправедливостта и загубихте. Няма отърване за нас.– Но...– Направих всичко, за да ви спася от кроганите – тихо го прекъсна Слоун. – Не можах да спася Каликс и горчиво съжалявам. Наистина. Сега обаче той е мъртъв, а вие – не. Искам нещата да останат така, разбирате ли ме?– А останалите?За човек в напълно неизгодна позиция Неброн се справяше завидно добре. Слоун се възхити на устойчивостта му.– Ами Редж? Той умря. Улрих, Каликс...Очевидно посърна.– Съпругът на Редж все още е някъде там, а ние не можем...– Това е изборът, който сме направили.Гневът беше изпълнил гласа й и проряза слуха на всички, а от Неброн изтръгна изненадано изсумтяване.– Набийте си го в главата! Не мога да направя нищо за нас, докато сме натикани в тази килия, не го ли вдявате? Трябва да заиграем по правилата. Всяка възможност да се измъкнем от тази килия, е възможност да направим нов избор.Слоун бе вярвала безрезервно в системата и правилата от момента, в който Кампикът я бе събудил по онзи нелицеприятен начин. Бе изпълнявала дълга си, бе следвала протокола на Ядрото. Беше се опитвала да прави добро всекиму. И ето къде се бе озовала сега.Заключена и без избор. Дори съкафезниците й я смятаха за свой враг.Стига вече.– Онези, които са ранени толкова тежко, че не могат да бъдат затворени с нас, са под наблюдение в лазарета. Там ще получат помощ – категорично заяви тя най-малкото защото Талини й го бе обещала. – В момента можем да разчитаме само на себе си. Ти, Неброн. Аз. Хората в тези килии. Това е. Какво възнамерявате да правите от тук насетне?Китката му се заогъва в ръката й, сякаш възнамеряваше да се отскубне, но когато го стисна леко, той само изскимтя и замръзна.Може би най-накрая беше осмислил посланието. Време е да проверим. Слоун отпусна захвата си. Отдалечи се малко, но само колкото да му позволи да се отлепи от стената. Продължаваше многозначително да го държи за китката.– Спокойно мога да те счупя от бой – сухо отбеляза тя, – но не искам. Това би противоречало на всичко, което казах досега.Хлапето си издърпа ръката, но не направи нищо повече от това да си разтърка рамото със забит в земята поглед. Дали от страх, дали от срам...Или просто... защото не знаеше какво да прави.Слоун се оттегли още, за да му осигури повече пространство, но това не бе нещо, от което имаха в изобилие в килията. Задоволи се да се подпре с ръка на вратата, откъдето можеше да го наблюдава. Всички гледаха във всевъзможни посоки, само не и към нея. Повечето към пода.Напрежение във въздуха нямаше, само дълбоко отчаяние. Всички се бяха предали, дори напереният Неброн със своите напъни да постигне макар и малка победа над нея.По дяволите.На Слоун се прииска да се обърне и да шибне един на вратата. Искаше да се разкрещи на хората, които бяха взели решенията, довели ги дотук. Да събудиш Морда. Това бе най-лошото решение измежду всички. Да чупиш орехи с атомна бомба. Искаше да хване клечестия врат на Тан и да го стиска, докато изпита цялата болка, която кроганите и вождът им бяха причинили на всички в тази стая.Най-много от всичко обаче искаше да престане да превърта смъртта на Каликс пред вътрешния си взор, разширяващите му се очи и брутално изтръгнатия му живот.Искаше много неща. Всичко, което обаче имаше, беше банда отрепки и горчивата истина, че водачите, за които бе работила, са я предали. Предали всички тях. Нещо трябваше да бъде направено. Каликс беше вярвал в тези хора.Сега бе неин ред да повярва в тях. Независимо дали идеята й харесва, или не.Започна от нещо, което разбираше.– Нещата се правят ей така. Противоположно на общоприетото схващане, никой няма да изпита удоволствие от това да ни изхвърли в космоса.Съжали за онзи път, когато самата тя го бе предложила. Е, да, в момент на пълно отчаяние и обзета от желанието да решава проблеми, вместо да ги отлага във времето. Сега обаче те самите бяха проблемите.", "date": "2017-06-13", "title": " „Маss Effect. Andromeda: Бунт в ядрото” или официалната предистория на една от най-чаканите игри на Bioware"}
{"url": "https://m.offnews.bg/news/Futbol_18793/Kristiano-Ronaldo-obvinen-v-ukrivane-na-danatci_658056.html", "text": "Сагата около данъците на суперзвездата на Реал Мадрид Кристиано Роналдо продължава. Прокуратурата в испанската столица и комисията за икономически престъпления са повдигнали обвинения срещу нападателя.Обвиненията срещу португалския футболист са, че е извършил престъпления срещу Министерството на финансите за периода от 2011 до 2014 година в размер на над 14,7 милиона евро.Кристиано е ощетил хазната с 1.393.906'83 евро през 2011 година, с 1.665.304'09 евро през 2012 година, 3.201.266’93 евро през 2013 година и 8.508.419’55 евро през 2014 година.Прокуратурата подчертава факта, че Роналдо се е възползвал от корпоративна структура създадена през 2010 година, за да скрие приходите си генерирани в Испания. Констатацията е, че португалецът съвсем съзнателно е укрил доходи от хазната.Припомняме, че преди месец аржентинската звезда на Барселона Лионел Меси също \"изгоря\", след като бе осъден на 21 месеца затвор по дело за укриване на данъци между 2007 и 2009 година, с които е ощетил държавата с 10,1 милиона евро. Лео обаче няма да попадне зад решетките, тъй като законът в Испания позволява избягване на затвор при присъда по-малка от две години.", "date": "2017-06-13", "title": " Кристиано Роналдо обвинен в укриване на данъци"}
{"url": "https://m.offnews.bg/news/Bojni_18771/Dzhoshua-za-Kobrata-Chudesen-boksior_658088.html", "text": "Световният шампион по бокс за професионалисти в тежката категория Антъни Джошуа се изказа положително за българския претендент за пояса му във версия IBF Кубрат Пулев в интервю пред Скай Спортс.Джошуа в момента е в очакване на отговора на Владимир Кличко дали ще има реванш помежду им, като от IBF дадоха срок до началото на декември такъв двубой да се състои.Следващият съперник на Джошуа би трябвало да бъде Пулев, който е задължителен претендент като втори в ранглистата.\"Надявам се, че ще има реванш с Кличко. Можем да направим още един подобен мач. Бих се радвал. Ще е интересно за всички. Ако Кличко не иска реванш, то имам следващи съперници, претенденти като Пулев.Той е чудесен боксьор. Вече се е бил за световна титла, така че има опит на това ниво. Талантлив е и има достатъчно опит, губил е от Кличко, но тогава украинецът беше доминираща сила. Също би бил интересен мач, ако се случи\", заяви Антъни Джошуа. ", "date": "2017-06-13", "title": " Джошуа за Кобрата: Чудесен боксьор!"}
{"url": "https://m.offnews.bg/news/Intcidenti_6/Mazh-pochina-pri-trudova-avariia-v-Radomir_658059.html", "text": "45-годишен мъж е починал след авария в завода за тежко машиностроене в Радомир, съобщават от полицията в Перник. Инцидентът е станал на 12 юни около 09.00 часа, като в дежурната част РУ - Радомир е получен сигнал за гръмнал газопровод и пострадал човек на територията на завода за тежко машиностроене в града.Местопроизшествието е посетено от дежурна оперативна група на РУ – Радомир. Групата е установила, че около 08.30 часа зад пресовотермичен цех в следствие на изтичане на кислород е възникнала производствена авария.От възникналия огън е пострадал 45-годишен работник. Незабавно мъжът е транспортиран в реанимацията на УМБАЛСМ „Пирогов“ с 97% изгаряния и с опасност за живота. Рано тази сутрин, вследствие на раните си мъжът е починал.Започнато е досъдебно производство под надзора на Районна прокуратура – Радомир.", "date": "2017-06-13", "title": " Мъж почина при трудова авария в Радомир"}
{"url": "https://m.offnews.bg/news/Ikonomika_59/Shefat-na-Walltopia-se-iadosa-Obeshtava-da-spre-koruptciiata-v-Balgar_658053.html", "text": "Основателят на компаниите Walltopia и Auxionize Ивайло Пенчев обеща да намери работещо решение срещу корупцията при обществените поръчки в държавната администрация до Коледа.На пресконференция днес той обвини Комисията за финансов надзор в институционален натиск срещу компанията му Auxionize и клиентите на платформата за онлайн търгове с обратно наддаване, при които възложителят обявява търсена стока или услуга, а изпълнителите подбиват цената.Според Пенчев ако държавната администрация започне да обявява търговете си онлайн, ще се разбере колко много пари изтичат от джобовете ни, които биха могли да бъдат разходвани по-разумно.Пенчев разказа как КФН е започнала проверката срещу Auxionize през април заради онлайн търгове за застрахователни услуги, които според комисията били нелицензирано застрахователно посредничество.Според него КФН изпълнява поръчка по сигнал на Асоциацията на застрахователните брокери. Той представи и статистика, според която от общо сделки за 166 милиона лева, сключени чрез Auxionize, тези за застрахователни услуги са на стойност от едва 390 000 лева. Според Пенчев от падането на цените губят само тези брокери, които държат нереално високи цени и ощетяват клиентите.Той даде пример с няколко обяви за търгове за застраховки в Auxionize, при които обявената цена е паднала в пъти.Според информационната система на компанията при обява за застраховка на насаждения от рапица цената е стартирала от 38 070 лева, а сделката е сключена за 13 500 лева. По същия начин полица за застраховка на три къщи започва от 900 евро, а купувач и клиент са си стиснали ръцете на 235 евро.\"Изплашихме брокерите, които продават на много висока цена. Секна им далаверата. Вършим прекрасна работа и Auxionize защитава клиентите в пъти по-добре отколкато КФН\", категоричен е Пенчев.По-късно от КФН изпратиха становище по повод думите на бизнесмена.От ведомството уточняват, че \"никаква словесна агресия, независимо от избраните лексикални форми, не е в състояние да ни повлияе или впечатли\".\"И за финал бихме искали да посъветваме г-н Пенчев, така както той си позволява да дава насоки на независим регулатор, къде в гръмките квалификации, с които обсипа казуса, би се поставил в случай, че решението на КФН бъде в негова полза? Кой или кои в такъв случай ще бъдат „тарикатите и корумпираните”?\", посочват още от КФН.", "date": "2017-06-13", "title": " Шефът на Walltopia се ядоса. Обещава да спре корупцията в България до Коледа"}
{"url": "https://m.offnews.bg/news/Tenis_18788/Grigor-Dimitrov-zapochva-s-korav-poliak-na-treva_658065.html", "text": "Най-добрият ни тенисист Григор Димитров ще стартира сезона на трева срещу коравия поляк Йежи Янович.Димитров започва директно от втория кръг на турнира от сериите АТР 250 в Щутгарт, докато Янович загря за сблъсъка помежду с победа с 6:4, 3:6, 6:3 над Андрей Кузнецов.Мачът е утре, 14 юни, но часът предстои да бъде определен допълнително. Янович се изправи срещу Димитров на турнира в София през февруари, като тогава българинът спечели трудно във втори кръг с 4:6, 6:3, 7:5.Двамата са се срещали на и на Мастърс-а в Рим през 2015 (6:3, 7:6(4)) и в Синсинати през 2014 г., когато е единственият успех на поляка - 6:4, 3:6, 6:3.В останалите по-ранни двубои от програмата за вторник Николоз Басилашвили загуби от Петер Гойовчик 6:2, 3:6, 1:6, а Беноа Пер отстрани Виктор Троицки 6:4, 6:4.", "date": "2017-06-13", "title": " Григор Димитров започва с корав поляк на трева"}
{"url": "https://m.offnews.bg/news/Futbol_18793/Futbolno-sazvezdie-se-sabra-v-Sofiia-zaradi-Berbatov_658063.html", "text": "Десетки световноизвестни футболисти превзеха София днес и ще участват в дългоочаквания шоу мач утре вечер – грандиозния благотворителен двубой All Stars 2017.На летище София кацнаха треньорът Мартин Йол и играчите Фил Невил, Мичел Салгадо, Предраг Миятович, Патрис Евра и Луиш Фиго, а след това и Неманя Видич, Пол Скоулс, Гари Невил.Евра дойде с цяла група свои приятели, които ще наблюдават благотворителната среща. Всички те зарадваха феновете, които ги чакаха, с автографи и снимки.У нас вече се прибра и звездата на българския футбол Христо Стоичков, тук е и Красимир Балъков, отново вкъщи ще са Стилиян Петров и Мартин Петров.Другата централна фигура в предстоящия спектакъл на Димитър Бератов – Луиш Фиго подчерта социалната значимост на събитието още веднъж след пристигането си в София.\"За мен е много важно, че съм отново в София, за да играем за добра кауза. Радвам се, че ще мога да опозная града и да му се насладя.Каузата, заради която сме тук е най-важното нещо. Искаме да помогнем на всички тези деца. Надявам се, че ще направим така, че всички, които дойдат на стадиона ще се наслаждават. Ние успяхме да съставим добър отбор\", каза Фиго.Благотворителната среща ще се състои утре от 20 часа на Националния стадион \"Васил Левски\", като приходите от нея ще отидат изцяло за каузите, с които са ангажирани фондациите на Бербо и португалската легенда.", "date": "2017-06-13", "title": " Футболно съзвездие се събра в София заради Бербатов"}
{"url": "https://m.offnews.bg/news/Drugi_18773/Fenove-prekratiha-basketbolniia-final-v-Gartciia_658068.html", "text": "Феновете на Олимпиакос и Панатинайкос прекратиха с действията си баскетболния финал в южната ни съседка.В последната четвърт на решаващия двубой зрителите започнаха да се замерят с пиротехника, което принуди организаторите на мача да го прекратят.Баскетболистите се прибраха в съблекалните, а през това време полицията и стюардите изведоха всички зрители.Двубоят се доигра пред празни трибуни, а успехът беше за Панатинайкос, който спечели мача с 66:51.Така ПАО стана шампион на Гърция за 34-и път в историята си.", "date": "2017-06-13", "title": " Фенове прекратиха баскетболния финал в Гърция"}
{"url": "https://m.offnews.bg/news/Politika_8/Iznenada-Mazhoritarniiat-vot-mina-DPS-go-podkrepi_658072.html", "text": "ДПС подкрепи въвеждането на мажоритарна система при гласуване на избори. Законопроектът е на ГЕРБ и се разглежда за първи път на правната комисия в парламента. Комисията изненадващо прие мажоритарния законопроект на ГЕРБ, последвал след референдума на Слави Трифонов. С 12 гласа \"за“, 10 \"против\" на косъм мажоритарната система мина най-важната комисия и вече върви към залата. Това стана именно с гласовете на ДПС, тъй като коалиционният партньор на ГЕРБ – Обединените патриоти, са категорично против мажоритарно гласуване на изборите. Воля на Веселин Марешки също гласува \"за\". Хамид Хамид от ДПС беше гласът, който съобщи подкрепата на партията за мажоритарния вот: \"В групата на ДПС започнаха да надделяват гласовете „за“ мажоритарната система. Бях си обещал да убедя колегите да го подкрепят и май съм на път да го сторя. Харесва ми идеята да няма уседналост, както и гласовете в чужбина да отидат в съответните райони“, обясни той. Хамид обаче уточни, че има забележки по законопроекта на ГЕРБ, които партията смята да предложи да бъдат променени между първо и второ четене.„Длъжни сме да опитаме“, каза още Хамид, но добави, че все още няма окончателна позиция на цялата група. „Не ви ли се струват тези 407 партии множко, трябва промяна в партийната система, която да не е козметична – да даде нов тласък на партийната система“, обясни Хамид.В реплика Филип Попов от БСП заяви, че „ставаме свидетели на нова коалиция между ГЕРБ и ДПС“.Крум Зарков от БСП, които гласуваха против, обясни позицията на неговата партия: БСП е за смесена избирателна система. „Нашият законопроект е готов и предвижда 120 мажоритарни и 120 пропорционално избрани народни представители. Мажоритарната система свежда политическата конкуренция до минимум. 2 или 3 партии ще оцелеят“, заяви Зарков. Валери Жаблянов от БСП добави: „Не съществува на европейския континент тази система – 100% мажоритарна в два тура“. Той беше категоричен, с този законопроект управляващото мнозинство превърща парламента в пощенска кутия за отразяване на общественото мнение и че мажоритарната система е опасна за демокрацията.Позицията си изрази и коалиционният партньор - Патриотите, в няколко цветущи израза. Първо причините за неподкрепата на Обединени патриоти бяха разказани от Християн Митев: „Никакви проблеми нямаме при пропорционална система. При проведените парламентарни избори видяхме, че партиите така или иначе се стремяха към издигането на мажоритарни личности. Освен това ще са необходими 240 избирателни комисии, което е огромен човешки ресурс от експерти. Ние една успяваме да осигурим експертен ресурс при сега действащите комисии, представете си какво би се случило“. Патриотите бяха категорични, че не искат да опитват нова система на гласуване, която да причини още вреди на българските граждани.По-рязък беше обаче Емил Димитров – Ревизоро: \"Парламентът ще заприлича на Планета Пайнер“.На Волен Сидеров мажоритарна система не му трябва стана ясно от думите му: „Изказвам се като представител на консервативното и хетеросексуалното общество. За мен мажоритарната система е ОК – аз съм достатъчно разпознаваем дори нощно време, няма проблем да бъда избран, ако вотът е мажоритарен“. И после Сидеров обясни истинските причини, че с такава система на избори има опасност от непредставяне на голям брой български граждани, гласували за по-малки партии – „ако вкарат един-двама, биха се радвали“. „Отиваме към заличаване на плурализма, за който се борихме. Връщаме се към системата на комунизма и тоталитаризма.Председателят на правната комисия Данаил Кирилов от ГЕРБ обясни, че партията му иска НС да се произнесе за мажоритарен вот, защото хората очакват това и те им го дължат.От Движение \"Експерти на гражданското общество\" пък поискаха, ако се въведе мажоритарно гласуване, към името на всеки да има свидетелство за съдимост.", "date": "2017-06-13", "title": " Изненада! Мажоритарният вот мина, ДПС го подкрепи"}
{"url": "https://m.offnews.bg/news/Kultura_33/Delinquent-Habits-s-kontcert-v-Sofiia-na-1-septemvri_658067.html", "text": "Легендарната калифорнийска хип-хоп банда Delinquent Habits пристига в България броени месеци след издаването на последния им албум\"It Could Be Round Two\". Продукцията се радва на особено силен интерес, като например хитовия сингъл със Sen Dog от Cypress Hill - \"California\", напомняйки категорично за характерния ъндърграунд латино привкус, който ги прави широко и лесно разпознаваеми навсякъде по света.Събитието ще се проведе на 1 септември, петък - на откритата сцена в клуб \"Маймунарника\", по покана на клуба-домакин, съвместно с клуб \"Строежа\". Билетите се предлагат в мрежата на Eventim.bg - на цени от 15 лв. при предварително закупуване и 20 лв. на място в деня на концерта.Delinquent Habits са много добре познати у нас. Класики като \"Return of the Tres\" и \"Tres Delinquentes\" не се нуждаят от допълнително представяне, намерили широк отзвук в публичното пространство още преди години. Концертът на 1 септември ще започне в 20:30 ч., като подгряващите изпълнители ще бъдат обявени съвсем скоро. Вратите на \"Маймунарника\" отварят в 19:30 ч.Препоръчва се предварителното закупуване на билети, а ето и списък на съответните каси и начини: щанд EVENTIM - ул. \"6-ти септември\", щанд EVENTIM - The Mall, Office 1 Superstore, OMV, Orange Center, Orange.bg, Usit Colours, Билетен център НДК, Български пощи, Вастелс България, Каса Арена Армеец, Технополис, Duende Travel София, книжарница „Бард“, книжарница „На спирката“, както и онлайн през сайта на компанията.", "date": "2017-06-13", "title": " Delinquent Habits с концерт в София на 1 септември"}
{"url": "https://m.offnews.bg/news/Futbol_18793/Selektciiata-v-Levski-varvi-s-palna-sila_658073.html", "text": "Привържениците на Левски имат повод за радост и днес. Селекцията при \"сините\" продължава с пълна сила, след като левият защитник Иван Горанов подписа договор за три години с клуба и стана поредното ново лятно попълнение. Юношата на тима от \"Герена\" парафира своя контракт днес в офисите на клуба. За последно бранителят играеше за Локомотив Пловдив, но разтрогна договора си с клуба.По-рано днес Левски представи и Серджиу Буш. Нападателят официално бе представен като ново попълнение на Левски. Румънецът подписа договор за три години със \"сините\".Завръщането на Антонио Вутов на \"Герена\" също се счита за сигурно. Той ще играе под наем в родния си тим, защото правата му се държат от италианския Удинезе. Той и агентът му Стоян Орманджиев ще уреждат последни документи в Пловдив, където футболистът игра за Ботев. С \"канарчетата\" Вутов спечели купата на България, като вкара и гол на финала срещу Лудогорец.Левски започва днес подготовка за сезон 2017/18. Първата тренировка на тима е от 17:30 часа на \"Vivacom Arena Георги Аспарухов\".", "date": "2017-06-13", "title": " Селекцията в Левски върви с пълна сила"}
{"url": "https://m.offnews.bg/news/Kultura_33/Premiera-na-filma-za-Aleks-Orbito-Chovek-na-viarata_658043.html", "text": "Документалният филм на Списание 8 , посветен на филипинския лечител Алекс Орбито, ще бъде представен на 9 юли (неделя) от 18 ч. в Зала 1 на НДК. - лекувал е с огромен успех над 1 милион души по целия свят. Сред тях са поне петима президенти, един крал и няколко премиери.Документалният филм „Човек на вярата\" разказва историите на хора, посетили лечителя, които са се излекували напълно от безнадеждни според конвенционалната медицина болести. Представя позицията на лекари, учени и изследователи, които с години са наблюдавали и изследвали феномена и се опитват да го обяснят.Къде се крие ключът към здравето? Кога и защо се разболяваме? Може ли човек да се излекува сам? Как квантовата физика обяснява този феномен? Това са част от въпросите, чиито отговори търси и дава филмът.Как лекува Алекс Орбито?Алекс започва лечението си винаги с концентрирана молитва. След това усеща как в него се отваря канал и сякаш неговата личност бива отместена настрани. Тогава през него, най-вече през ръцете му започва да тече мощна енергия, която се предава и на пациента.Не е ясно как точно ръката му прониква в тялото на лекувания, без разрез и без скалпел, но когато това стане, Алекс разказва, че дясната му ръка се превръща в магнит за негативната енергия. Тя се събира и материализира. В един момент той усеща жегване като от електрически ток - знак, че материализираната негативна енергия трябва да се извади навън. След това само прокарва ръка върху раната и тя сама се затваря, оставяйки лека червена диря след себе си, която след това обикновено изчезва.Лечение с проникване в тялото Алекс Орбито провежда единствено на Филипините, тъй като там тази практика е легализирана от правителството - както заради съществуващата традиция, така и заради доказания ефект, който постига - подобрение при 90% от случаите!Науката все още трудно може да обясни какво точно се случва по време на мистичното лечение, но има прецизна статистика на състоянието на пациентите. Тя недвусмислено доказва, че Алекс Орбито е излекувал и помогнал на хиляди хора, в това число абсолютно безнадеждни и отписани от медицината.Проучване на канадския лекар д-р Лий Пулос, създател на първия университет по холистична медицина, например показва, че след въздействието на Алекс 60% от терминалните онкологично болни продължават да живеят повече от 5 години, което според медицинските стандарти на СЗО означава, че са излекувани.Изследване на германския физик Сигрид Сьотеман пък дава детайли за въздействието на лечението във времето. Сьотеман провежда анкети с 1200 пациенти на Алекс Орбито. 216 от тях не попълват всички документи и биват изключени от наблюдаваната група.Останалите 984 души отговарят така: · 2,4 % са получили незабавно или спонтанно изцеление· 12,2 % чувстват подобрение в рамките на 2 седмици· 36,6 % отчитат подобрение през първия месец след лечението· 36,6 % имат подобрение от третия до 6-ия месец· 12,2 % не са подобрили състоянието си.Според изследователя тези цифри показват ефективността на психичните операции, извън рамките на т.нар. плацебо ефект.Алекс Орбито е участвал в лабораторни проучвания в Швеция, Германия, Франция, Канада, Япония, Филипините. Учените, които потвърждават феноменалните му лечителски способности, са десетки. Сред тях са германският физик и химик Алфред Стелтер, японският изследовател д-р Кензо Ямамото, американският биохимик д-р Доналд Вестербеке, датският невролог д-р Ян ван Хемерт и др.„Човек на вярата\" е филм и за силата на човешкия дух, и за Любовта. За голямата любов на малкия човек от далечните Филипини и за малката любов във всеки от нас, която чака да бъде пробудена. Филмът ще шокира, провокира, със сигурност след прожекцията никой няма да си тръгне равнодушен.Работата по филма е продължила близо 4 години, продукцията е възможна благодарение на подкрепата на над 400 дарители. Списание 8 успя да създаде първия български документален филм с помощта на краудфъндинг кампания и споделено финансиране. Благодарение на CineCrowd бяха събрани над 17 000 евро и две години след края на кампанията резултатът е налице.Вижте трейлъра на \"Човек на вярата\" в следващото видео:Режисьор на филма е Ганета Сагова, главен редактор и създател на Списание 8. Филмът е заснет от оператора Добрин Кашавелов, а монтажът е осъществен от Адриана Герасимова.Билетите се разпространяват в мрежата на  и на .", "date": "2017-06-13", "title": " Премиера на филма за Алекс Орбито \"Човек на вярата”"}
{"url": "https://m.offnews.bg/news/Intcidenti_6/GKPP-Kulata-e-zatvoren-tarsete-drug-pat-za-Gartciia_658089.html", "text": "Временно е преустановено преминаването през ГКПП - Кулата в двете посоки, съобщиха от МВР.Движението е спряно от 19.15 часа. Временното преустановяване на пропускателния режим в двете посоки е валидно както за леки коли, така и за товарни автомобили.На територията на пункта се провеждат процесуално-следствени действия под наблюдението на Специализираната прокуратура.От ГД „Гранична полиция“ съветват пътуващите за Гърция да ползват съседния граничен пункт Илинден, както и останалите ГКПП на българо-гръцката граница: Маказа, Златоград, Ивайловград и Капитан Петко войвода.", "date": "2017-06-13", "title": " ГКПП-Кулата е затворен, търсете друг път за Гърция"}
{"url": "https://m.offnews.bg/news/OFFTOPIC_18750/Opashka-za-milioni-v-Dolna-Malina_657534.html", "text": "Долна Малина не е храм на Фортуна, но много често селото се пълни с докоснати от богинята на късмета и щастливата случайност. На 30-тина километра от София пристигат десетки спечелили от \"Националната лотария\", заедно със свои близки, както и участници в тв предаването, които тепърва ще се борят за пари, коли, екскурзии и още куп бонуси в игрите.В студио UFO в края на Долна Малина са снимките на шоуто, в което късметлии получават своя шанс да проверят дали съдбата е на тяхна страна. Докато водещите Захари Бахаров и Рая Пакова забързано минават покрай нас, за да се подготвят за предаването, екипът трескаво организира последните подробности. Публиката вече е заела своите места и очаква игрите на късмета да започнат. В студиото има стотина души публика - там са роднини и приятели на хора, които знаят, че са спечелили, но има и такива, които тепърва ще изпробват късмета си.Такъв е случаят на Цветелин Димитров от Русе, изтеглен да участва в играта „Мега Джакпот“. Билет „Карибско съкровище“, купен от родния му град, му дава възможността да участва в предаването и играта с джакпот, достигащ внушителните 2 400 000 лева.\"В първия момент, когато ми звъннаха, си казах: \"Тея телефонни измамници са станали много изобретателни. На вас може да ви е смешно, но това ми беше първоначалната реакция\", разказва ни Цветелин, който е юрист по образование, но към момента е безработен.С него разговаряме след като той вече е изиграл \"Мега Джакпота\" - и съответно спечелил завидната сума от 12,5 хил. лева. Този негов щастлив момент обаче нямаше да го има, ако една дребна случайност, с намесата на майката природа, не се беше случил.\"Връщайки назад във времето, разбирам, че аз нямаше да си взема печелившия билет, ако не бях влязъл в един магазин, за да се скрия от бурята, която се изсипа над Русе\", сподели той.Късметът определено е на негова страна, виждаме го и ние, когато на излизане от стаята за интервюто той се запознава с друг победител - Захари Велев, който е юрист с опит. Велев предлага на Цветелин помощ в намирането на работа. Хоп! Още една щастлива случайност за русенеца.Традиция за \"Националната лотария\" е всяко предаване да раздава чекове на победителите, които се нареждат в студиото, за да вземат своите печалби. Само за няколко минути водещите Рая Пакова и Захари Бахаров раздават чекове за над 1,06 млн. лева. Опашка за милиони, буквално.Любопитно е да слушаш разговорите на спечелилите, докато си пият кафетата пред студиото. \"Ти колко имаш?\", е въпрос, който чухме няколко пъти. Отговорите от типа \"30 хиляди, а ти?\" не бяха малко.Сред всички в студиото на Национална лотария има и човек, който е карал над 200 късметлийски коли. 30-годишният Орлин Янков заема модерната длъжност стейдж мениджър и освен всичките си други служебни задължения, кара до сцената автомобила за печелившия. И така - вече цели три години. С колата си тръгва победителят в играта \"На крачка от късмета\". Пак Орлин обаче е този, който извежда автомобила от сцената. А дали си мечтае някой ден да е сред печелившите от Национална лотария? \"Е, кой не си мечтае\", отговаря Орлин.И е прав. Поне в Долна Малина екипът ни не откри такъв човек. Нито по обратния път към София.", "date": "2017-06-13", "title": " Опашка за милиони в Долна Малина"}
{"url": "https://m.offnews.bg/news/Izvan-terena_18817/Figuristi-gejove-shte-vdigat-svatba_658075.html", "text": "Двама известни фигуристи си признаха открито и чистосърдечно, че са гейове и дори споделиха намеренията си да се омъжат.Става въпрос за канадеца Ерик Ръдфорд, който стана световен шампион за 2015 и 2016 година с двойка с Мегън Дюамел. Избраникът на сърцето му е испанецът Луис Фенеро.\"Най-хубавите неща в живота всъщност са много прости. Виждам тази простота навсякъде - в изкуството, музиката и взаимоотношенията с този мъж. Нашата любов е проста и прекрасна.Това е чувството на радост и свобода, което съм изпитвал при полет над планина. Искам да го изпитвам завинаги и загова му предложих брак, а той се съгласи\", написа Ръдфорд в социалните мрежи.", "date": "2017-06-13", "title": " Фигуристи-гейове ще вдигат сватба"}
{"url": "https://m.offnews.bg/news/Futbol_18793/Fatih-Terim-otkaza-zvezda-na-Barsa-ot-natcionalniia_658031.html", "text": "Футболистът на Барселона Арда Туран заяви, че няма да играе в турския национален отбор.Новината идва в светлината на разразилия се скандал в Турция, че футболистът нанесе телесни повреди на 62-годишния журналист Билал Месе. Туран е нападнал мъжа по време на полет, като го е обиждал и хванал за гърлото.\"Взех решение да напусна националния отбор. Други мои съотборници също обмислят подобен ход. През целия си живот винаги съм казал всичко в лицето и така постъпих и с Фатих Терим.Той реши да ме порицае за това пред обществеността. Понякога аз съм нарушавал правилата, но давах всичко за отбора. Терим също в интервютата си не се обръща към мен по име, а само с \"играч\". Аз му благодаря за всичко, което направи за отбора\", каза футболистът на Барселона.Арда Туран дебютира за Турския национален отбор през 2006 година и от тогава се е разписвал 17 пъти в общо 97 изиграни мача.", "date": "2017-06-13", "title": " Фатих Терим отказа звезда на Барса от националния"}
{"url": "https://m.offnews.bg/news/Sviat-_12/Osinoveniiat-balgarin-stana-treti-na-Glasat-na-Frantciia-Vizhte-posle_658033.html", "text": "Осиновеният българин с френско име Винсент Винел, който участваше в Гласът на Франция, не можа да стане победител, но се класира трети в най-голямото музикално предаване в страната. Както OFFNews писа, момчето е на 21 години и е родено в България, но изоставена от майка си, тъй като се е родило със зрителни проблеми - почти сляпо. Винел обаче определено е късметлия, тъй като е осиновен от френско семейство, когато е бил на 3 години. Да пее българчето може от 4-годишно, но днес той е певец, артистичен и креативен, тъй като прави с хитовете на големите певци каквото си иска. В Гласът на Франция Винсент участва от отбора на Мика и в отбора остана единственият представител, който стигна финала. Там той се състезава с още двама мъже и едно момиче, но победител стана Лизандро Кукси. Винсент събра само 8% по-малко от победителя - 24% от гласовете на публиката, но отново беше блестящ с изпълнението - на група \"A-ha - \"Take on me\". Винсент е забелязан на гарата \"Сен Лазар\", където събира стотици почитатели всеки ден със свиренето си на пиано и с песните, с които забавлява пътуващите.Когато се появява в началото на формата преди три месеца, българчето изправя журито и публиката на крака а уникално артистично изпълнение нa Еминем. ", "date": "2017-06-13", "title": " Осиновеният българин стана трети на Гласът на Франция. Вижте последното му уникално изпълнение"}
{"url": "https://m.offnews.bg/news/Analizi_289/Istinskoto-ime-na-Makedoniia-triabva-da-e-IUgozapadna-Balgariia_658058.html", "text": "Както е известно новият македонски премиер Зоран Заев и македонският външен министър Никола Димитров обявиха, че ще търсят ново име на страната си, тъй като са се убедили, че с името Македония никога няма да влязат в ЕС, тъй като Гърция няма да го позволи и за съжаление паликаретата (тоест гърците) този път са прави.Македония наистина е име на една антична гръцка държава и един гръцки народ. А и територията на въпросната антична гръцка държава преди завоеванията на Филип Македонски и Александър Македонски е на територията на съвременна Гърция около Солун. Предлагам да помогнем на македонците да си намерят име, защото дребното хитруване, че са съгласни името им да бъде бивша Югославска република Македония няма да мине. Гърция твърдо е заявявала, че всяко съставно име на държавата, което съдържа думата Македония Горна Долна, Средна, Северна няма да мине. Името трябва да бъде съвършено различно.Предлагам историческа справка за имената, които е носила територията на днешна Република Македония от античността насам. И така в античността Македония източно от Вардар е носила името Пеония по името на живеещото там тракийско племе пеони. В Западна Македония е живял друг античен народ – илири. Твърди се, че държавата им се е наричала Илирида или Дардания. След създаването на българската държава в македонските земи през 681 г. от кан Кубер името й е било България. Това често води до объркване на сведенията, които съобщават византийските хронисти за военни действия между България и Византия. Те се приписват на Дунавска България, макар че изглеждат невъзможни. Така в 688 г. български войски незабелязано трябва да тръгнат от билото на Стара планина, да се окажат в околностите на Серес и там да разбият византийските войски. Очевидно това е невъзможно. След присъединяването на тази Втора българска държава към Дунавска България, което според македонски археолози, като проф. Иван Никулчич е станало по времето на кан Крум в 812 – 813 г., а според наши археолози и историци по времето на кан Персиан в 837 г., тази част на българските земи е носила различни имена. В различни хроники се отбелязват имената Долна Земя, Долна Мизия, Кутмичевица. Когато през 1018 г. тази територия е завзета от византийските войски и те я превръщат в административна област, която се нарича тема („тема” е област) България. Тема Македония също има и тя е в Източна Тракия от Одрин до Константинопол. През първите векове на османското владичество тази земя продължава да се нарича България и от турците и от чуждите автори. Крали Марко, който е сърбин, се нарича български крал, просто защото населението на държавата му е българско. Едва през XVIII – XIX в. европейските хуманисти връщат античното име Македония и по тези земи. Границите й са определени съвсем произволно. Така за източна граница на Македония се приема река Места, която в Гоцеделчевската долина е широка десетина метра. Дали някой сериозна смята, че в селото на десния бряг на реката живеят македонци, а на левия бряг на десет метра разстояние - българи. Смешно.Ако трябва да си говорим откровено, истинското име на новата държава трябва да бъде Югозападна България. В светлината на смелото заявление на премиера Зоран Заев, че българи и македонци са един народ, редно е македонският политически елит да избере това име, но глас народен, както се казва, глас Божи, а ние да помогнем. С участниците в конкурса ще теглим томбола и първите десет ще получат набор от най-добрите книги на Божидар Димитров и набор от издадените досега книги за колекциите на НИМ. Впрочем Националният исторически музей вече има нова книжарничка точно срещу вратата до входа, на много по-удобно място от досегашната и каним приятелите да дойдат и да разгледат книгите, които могат да си купят на историческа тематика.", "date": "2017-06-13", "title": " Истинското име на Македония трябва да е Югозападна България"}
{"url": "https://m.offnews.bg/news/Kultura_33/Fenovete-na-Zlatnata-iabalka-stavat-geroi-v-seriala_658035.html", "text": "Фенове наще бъдат нарисувани в стила на анимационния сериал, а част от подкрепилите проекта ще имат дори реплики и сцени с главните герои.„Опитваме се да направим хората, които ни подкрепят, максимално съпричастни с творческия процес. Освен да рисуваме герои, вдъхновени от нашите фенове, ще споделяме тайни от кухнята на Студио Змей в месечни видео блогове, достъпни за всеки, който подкрепи кампанията. Искаме да демонстрираме отделните етапи, през които преминава една анимационна продукция – от идеята, през сценарий, скици, визуални разработки, сториборд, анимация, музика, монтаж,“ споделя арт директорът и инициатор на проекта Димитър Петров.Всеки, който подпомогне кампанията за пилотен епизод, може да избере дигитални или физически подаръци, включително плюшената овца Хари (съкратено от Харалампи), който се оказва важен герой от сериала. Овцете в света на „Златната ябълка“ се раждат с уникални цветове и шарки, а зрителите ще разберат повече за пъстроцветните стада по време на първия му сезон.   Българската национална телевизия поема 20% от разходите за създаването на пилотния епизод, а Студио Змей набира останалите 80% чрез  Работата по 24-минутния епизод ще продължи около осем месеца и по него ще работят между 45 и 60 души. е проект за анимационен сериал, вдъхновен от българските митове, легенди и фолклор. Действието се развива в митологичен свят, който е изцяло базиран на българското народно творчество, а историите носят духа и поуките от любимите ни легенди и народни приказки.", "date": "2017-06-13", "title": " Феновете на „Златната ябълка“ стават герои в сериала"}
{"url": "https://m.offnews.bg/news/Sviat-_12/Dete-pochina-a-stotitci-sa-v-bolnitca-sled-hranitelno-otraviane-v-lag_658060.html", "text": "Едно дете почина, а стотици са в болница след предполагаемо хранително отравяне в лагер за разселени хора близо до иракския град Мосул, предаде Би Би Си.Заразените повръщат и страдат от дехидратация. Хората се почувствали зле, след като изяли своя ифтар – храната, която мюсюлманите ядат след залез слънце по време на Рамазана.В лагера, намиращ се между Мосул и Ирбил, живеят хора, разселени заради иракската офанзива над град Мосул, целяща да прогони джихадистката организация \"Ислямска държава\" от града. В момента бойците са под тежка обсада в западната част на града.Агенцията на ООН за бежанците заяви, че около 800 случая са били записани, а близо 200 души са отведени в болница.По непотвърдена информация е загинала и жена. ", "date": "2017-06-13", "title": " Дете почина, а стотици са в болница след хранително отравяне в лагер край Мосул"}
{"url": "https://m.offnews.bg/news/Intcidenti_6/Balgarska-studentka-ubita-v-Ukrajna-namerili-tialoto-j-v-kufar_658028.html", "text": "Българската студентка Еля Дишли на 24 години, която беше обявена за изчезнала в Украйна на 1 юни, е намерена мъртва, съобщават украински медии.Момичето е от разградското село Езерче и е дъщеря на бившия депутат от 36-ото Народно събрание от ДПС Зия Дишли. Дишли била студентка четвърта година стоматология в украинския град Ивано-Франкивск. За последно е видяна със своя приятел от Туркменистан.Момичето е било убито в апартамент на ул. \"Гарбарска\" в градчето, трупът й е скрит в куфар и откаран с такси в близката гора. Смята се, че убиецът й е приятелят й, който вече е задържан. По тялото на момичето има следи от насилствена смърт. В Украйна замина и брат й - зъболекарят в Разград Осман Дишли.Предстои аутописия на тялото. ", "date": "2017-06-13", "title": " Българска студентка убита в Украйна, намерили тялото й в куфар"}
{"url": "https://m.offnews.bg/news/Izvan-terena_18817/Uanda-Nara-si-pokaza-razlikata_658038.html", "text": "Скандалната съпруга на нападателя на Интер Мауро Икарди Уанда Нара подпали социалните мрежи с горещи селфита.Бившата порнозвезда си снима задните части, за да покаже на близо двата милиона свои последователи разликата в тена, която й се е получила по време на ваканцията с яхта в Средиземно море.По принцип Уанда Нара има нещо като забрана от Икарди да публикува разголени снимки, ако и той не е в кадър, но тя продължава да го прави.В случая той е с вързани ръце, тъй като е зает с националния отбор на Аржентина.Феновете на Нара се надяват ангажиментите му да се окажат продължителни, за да продължат да се радват на предизвикателните кадри на Уанда.", "date": "2017-06-13", "title": " Уанда Нара си показа разликата"}
{"url": "https://m.offnews.bg/news/Intcidenti_6/Motorist-s-opasnost-za-zhivota-sled-tezhka-katastrofa-v-Ruse_658039.html", "text": "Моторист пострада тежко при катастрофа, станала тази сутрин на една от оживените улици в Русе. Младият мъж е откаран в болница с множество счупвания, а инцидентът предизвика огромни задръствания, предава БГНЕС.Катастрофата е станала малко след 8 часа в началото на ул.“Плиска“. Ударили са се лек автомобил „Фолксваген“ и мотор „Сузуки“.По думите на шофьора на колата Любомир Иванов той е карал в средната лента и е намалил преди пешеходната пътека, когато отзад го е блъснал мотористът. Моторът е излетял над автомобила и се е приземил на земята отпред. Младежът е останал да лежи, с множество травми, каската и обувките му са изхвърчали на една страна, а превозното средство на друга.Откаран е с линейка в болницата. Според очевидци обаче автомобилът също има вина за катастрофата, тъй като шофьорът му е свил в лявата лента, където се движил мотористът. Пробите за алкохол са отрицателни, причините за инцидента се изясняват.", "date": "2017-06-13", "title": " Моторист с опасност за живота след тежка катастрофа в Русе"}
{"url": "https://m.offnews.bg/news/Obshtestvo_4/Izdignalite-kmeta-na-Mladost-svaliat-doverieto-si-ot-neia_658034.html", "text": "Граждани на столичния район \"Младост\" свалят доверието си от кмета Десислава Иванчева. За 7 месеца управление тя не постигна нищо, за да защити каузата, която ни обедини, а некомпетентността ѝ дискредитира цялата кауза \"За Зелен Младост\", пише в писмо до кмета, разпространено и до медиите. То е подписано от Георги Пичуров, председател на ИК за издигане на Десислава Иванчева и Кристиана Тодорова, представяващ ИК „За Зелен Младост“. Писмото до кмета Десислава ИванчеваНие, членовете на Инициативния комитет, който инициира свикването на местен референдум против презастрояването на Младост и които Ви издигнахме като независим кандидат за кмет, заявяваме своето разочарование от работата Ви като районен кмет и оттегляме безрезервната си подкрепа за Вас.Вече 7 месеца сте кмет. Постигнатото, за да защитите интересите на гражданите, които ви избрахме и които се обединихме зад каузата „За Зелен Младост“, е близко до нула за сметка на задълбочени, близки до кататонни проблеми в работата на общинската администрация.Не е инициирана промяна на устройствените планове по посока ново обсъждане и по-приемливи нива на застрояване в частите на Младост. Проблемни общински имоти, предвидени за застрояване, не биват преотреждани за зелени площи. Няма позитивно развитие по знакови обекти, за които поехте ангажимент. Тук вината е основно законодателна, но роля изигра и Вашето решение да оттеглите под натиска на инвеститора до 70-ти блок съдебната молба, с която оспорвахте реституцията на имота със сериозни основания в нея. При предвидения за 20-етажно строителство обект до бл. 11 в Младост 1, Вие първо обявихте заповедта на гл. архитект на София и едва 3 месеца по-късно осъзнахте всъщност какво пише в нея и пуснахте възражение до арх. Здравков. Това трайно увреди интересите на жителите около бл. 11. В същото време сте безкомпромисна по отношение на всички останали, дори да не допускат много по-малки пропуски. По отношение на градинката до бл. 19-21, където започнаха протестите през лятото на миналата година, не предприемате действия за гарантиране, че няма да се стигне до застрояване. Поради липсата на действия от Ваша страна всички преговори там се водят от Столична община. Едновременно с липсата на резултатност по тези казуси, повереното Ви ведомство е в перманентна криза. Районната администрация е в хаос, служителите са в стрес и страх от уволнение. Документацията по преписките се бави с месеци, като търговски фирми чакат по 3 месеца за рутинни съгласувания. Липсата на прозрачност и ясно разпределени отговорности логично доведе до съмнения за манипулиране или отмяна на обществени поръчки, за което по сигнали бяха назначени прокурорски проверки. Бяха изплатени хонорари на съмнителни експерти за изготвяне на тръжна документация при налични щатни служители за тази цел, като търгът дори бе оттеглен. Нарочихте за изгонване продуктивен професионалист, за да предложите неговия ресор на доказал се в злоупотребите ‚експерт‘ от управляващата клика. Като позитив трябва да се отбележи все пак раздаването на материали за облагородяване на междублоковите пространства и началото на някакви договорки с фирми за изграждане на детски площадки, чието осъществяване евентуално предстои.Къде обаче останаха обещанията за прозрачност, за спиране на строителството в зелените площи, за по-добро обслужване на гражданите, за придаване на нов облик на района, за разследване на далавери с облагодетелстване на общински служители, присвояване на общинско имущество? Единственият случай на осветена злоупотреба е от времето, когато всички ние, отдадените на каузата Зелен Младост, работихме активно с Вас и разкрихме конфликт на интереси от страна на строителен надзор. Въпреки че от месеци имате информация за изтекъл договор за авто паркинг отдаден на фирма на управляващите, спряхте започналата процедура за нов конкурс. Забавихте конкурсите за отдаване на търговските площи, въпреки че от месеци разполагахте с пазарната им оценка, и сега сте ответник по дело за безстопанственост. Ситуацията вместо да се подобрява, се влошава драматично и все повече отдели в общината престават да функционират нормално. Ангажирате времето си с лов на вещици, докато самата Вие изпадате в по-голяма зависимост от управляващите.Натрапчивата некомпетентност, станала характерна за Вашето публично говорене и управление, заплашва да сложи трайно петно върху цялата идея „За Зелен Младост“ и да дискредитира автентичното гражданско желание да бъдат защитени интересите на жителите на Младост.Не можем да го допуснем.„За Зелен Младост“ бе създаден не да управлява районна администрация. Кметството е средство, не цел. Ние се обединихме, за да опазим квартала си от управляващата мафия и това е каузата, зад която стоим. И която отстояваме въпреки и след Вас.", "date": "2017-06-13", "title": " Издигналите кмета на Младост свалят доверието си от нея"}
{"url": "https://m.offnews.bg/news/Politika_8/Stanishev-poiska-ot-IUnker-sotcialen-plan-za-Evropa_658032.html", "text": "Европейският стълб за социалните права трябва да се превърне в реалност възможно най-скоро. Ако искаме да постигнем осезаеми за хората резултати, ни е необходим спешен план с конкретни действия. Само една социална Европа, може да върне доверието в институциите.Това заяви лидерът на ПЕС Сергей Станишев на среща с председателя на Европейската комисия Жан-Клод Юнкер и комисаря по заетостта и социалните въпроси Мириан Тейсен вчера в Страсбург.Станишев бе начело на делегация на Партията на европейските социалисти, в която участваха още министърът на труда и заетостта на Люксембург Никола Шмит, заместник-председателят на Групата на социалистите и демократите в ЕП Мария Жоао Родригес и лидерът на делегацията на френските социалисти в ЕП Перванш Берес.По време на срещата беше обсъдена и възможността за „Европа на няколко скорости“. Делегацията на ПЕС беше единна, че проектът „Социална Европа“ трябва да бъде приложен във всички държави-членки, а не само в страните от Еврозоната, за да се избегне допълнително фрагментиране на Съюза и различни „класи“ евро-членство.„Разделителните линии в Европа станаха прекалено много – строгите икономии, мигрантската криза, кохезионните фондове и др. Все теми, които предизвикват противоречия, вместо общи действия. Необходимо е да намерим балансиран подход, за да избегнем превръщането на социалната политика в следващия източник на разногласия“, допълни лидерът на европейската левица.„На срещата използвах възможността отново да повдигна въпроса за приемането на България в Шенген. Предстоящото българско председателство на Съвета на ЕС през 2018 година е още един повод да бъде ускорен този процес. За всички отдавна е ясно, че България е изпълнила всички критерии – проблемът е политически“, подчерта Станишев.", "date": "2017-06-13", "title": " Станишев поиска от Юнкер социален план за Европа"}
{"url": "https://m.offnews.bg/news/Politika_8/Kadiev-Izviniavajte-za-kmeta-na-Mladost-sgreshih_658062.html", "text": "Лидерът на Нормална държава Георги Кадиев се извини на жителите на Младост за подкрепата, която партията му даде на кмета на района Десислава Иванчева на вота миналата година. По-рано днес доверието си от Иванчева свалиха официално от инициативния комитет, който я издигна като независим кандидат за кмет, както и от \"За зелен Младост\". На страницата си във фейсбук Кадиев обясни: Когато от #НормалнаДържава подкрепихме Иванчева за кмет на р-н Младост през лятото на 2016, ние подкрепихме кауза - спиране на грабежа на района от поредица от кметове, спиране на строителството в зелени площи, по-добри услуги за гражданите, повече прозрачност и нулева корупция.Дадохме пълна, 100 %-ова логистична, идейна и финансова подкрепа без никакви условия, освен едно - добро управление на района.Ние спазихме предизборното си обещание да не се месим в управлението на района. Двамата зам.-кметове от #НормалнаДържава не бяха наложени от нас, а избрани от Иванчева. И двамата си тръгнаха от района, след като видяха да се опорочава идеята, заради която хората ни подкрепиха.Заставам твърдо зад тях - арх. Иван Лапатов и Никола Вапцаров, и зад декларацията от днес на ИК \"За Зелен Младост\" и ИК \"За издигане на Десислава Иванчева\".Хаосът, който цари в района, не може да бъде толериран. Съмненията за манипулиране на обществени поръчки не могат да се подминат с лека ръка. Одобряването на спорни строежи поради нежелание и неумение да се чете документация е абсурдно.Извинявам се на хората на Младост. Продължавам да считам, че отстраняването на ГЕРБ и държането надалеч на другите партии на статуквото е правилното бъдеще за района.Извинявам се на хората от #НормалнаДържава, които дадоха нерви, време, усилия и лични финанси за една мечта - да защитаваме интересите на обществото. Извинявам се на семействата на хората от #НормалнаДържава и на моето семейство за всичко, което им причинихме. Не бяхме при вас, за да сме в Младост.Аз извлякох тежки поуки. Нежеланието ми да се намесвам кой от протестиращите да е кандидат за кмет доведе до избора на най-неподходящия. Желанието ми за привличане на гражданска подкрепа доведе до приток от „съседи“ и „съседки“, които липсваха, когато беше трудно, но бяха първи на яслата.Научих сурови уроци и ще нося тази вина пред гражданите на р-н Младост много време.Но моите грешки не са повод да се отказваме от битката срещу корумпираното управление на ГЕРБ в София, от демократичността при подкрепа на инициативи или от пряко участие на гражданите в управлението.Каузата остава. Продължаваме напред.", "date": "2017-06-13", "title": " Кадиев: Извинявайте за кмета на Младост, сгреших!"}
{"url": "https://m.offnews.bg/news/Obshtestvo_4/Prepodavatelka-v-UNSS-na-izpit-Kojto-iska-trojka-da-si-ostavi-knizhk_658009.html", "text": "Преподавателката по предмета \"Геоикономика и регионално развитие\" в УНСС Соня Докова пише тройки на студентите си, без да ги изпитва. Случаят стана ясен във Фейсбук, след като един от студентите й Кезим Медев, явил се на изпита, разказа за него.Изпитът се провежда за студентите във втори курс от УНСС на 9 юни.„Преподавателката Соня Докова закъсня с 30 минути. След като зададе темите обяви, че хората, които искат да получат среден 3, могат да си оставят празните листи и да получат тази оценка”, разказа пред Нова телевизия студентката Ангелина Георгиева.80-90% от явилите се на изпита решават да напуснат залата и да си подсигурят взимането на изпита по възможно най-лесния начин.Именно Кезим разказва във Фейсбук, че той е останал в залата - не за друго, а за да провери знанията, тъй като не е съгласен с необичайната практика.„Продължихме да пишем и след още 10 минути преподавателката отправя предложение хората, които искат четворка, да направят вече познатата процедура с оставянето на работата пред нея с книжката и да напуснат”, разказва Кезим. И тогава той остава с едва още 4-ма студенти в залата. \"Двама от тях бяха отстранени, защото си казаха нещо, преподавателката прецени, че това е предпоставка за преписване и им каза: „Ако искате тройки, по-добре излезте”. И те приеха”, казва Кезим.След 10 минути всички излезели вече имат нанесени оценки в книжките. Останалите в изпитната зала до края на препитването студенти обаче получават двойки. Самият Кезим също - обяснението, че в работата си, която е писана една час, е \"разтягал локуми\". Веднага след изпита Кезим, който е и част от студентския съвет, опитва да потърси правата си в университета. Тогава обаче научава, че трябва да подаде жалба до ръководителя на катедрата. А въпросният човек се оказва самата Соня Докова.В крайна сметка студентите написали писмо до ректора на университета с искане преподавателката да бъде уволнена дисциплинарно.След сигнала на Кезим обаче по случая се води вътрешна проверка, чиито резултати ще станат ясни днес. ", "date": "2017-06-13", "title": " Преподавателка в УНСС на изпит: Който иска тройка, да си остави книжката и да излезе"}
{"url": "https://m.offnews.bg/news/Sviat-_12/Nad-25-vtorichni-trusa-na-Lesbos_658008.html", "text": "Над 25 вторични трусове са регистрирани в района на гръцкия остров Лесбос след вчерашното земетресение.Трусът вчера беше със сила 6,2 по Рихтер. При него загина една жена, която е била затрупана под развалините на къщата си, а съпругът й е ранен.След труса има много разрушени къщи.Земетресението предизвика паника и в Турция и беше усетено слабо и в България.Епицентърът е бил в Егейско море, на дълбочина 7 километра.", "date": "2017-06-13", "title": " Над 25 вторични труса на Лесбос"}
{"url": "https://m.offnews.bg/news/Sviat-_12/Navalni-e-osaden-na-30-dni-zad-reshetkite_658006.html", "text": "Руският опозиционен лидер Алексей Навални е осъден на 30 дни затвор, след като съдът в Москва го призна за виновен за многократно нарушаване на разпоредбите за организиране или провеждане на митинги.Хиляди протестиращи, сред които и много млади хора, се събраха в центъра на Москва по призива на Навални и скандираха \"Русия без Путин\" и \"Русия ще е свободна\".Навални беше арестуван пред дома му, след като призова в последния момент за промяна на мястото на протестната акция в Москва срещу корупцията.Според неправителствени организации само в руската столица са задържани над 800 души. Други 500 са арестувани по време на протести в Санкт Петербург.Навални вече обяви, че ще се кандидатира за президент на изборите догодина.След протестите през март той бе осъден на 15 дни затвор, а през април окото му пострада, след като неизвестен мъж плисна в лицето му зелена антисептична течност.", "date": "2017-06-13", "title": " Навални е осъден на 30 дни зад решетките"}
{"url": "https://m.offnews.bg/news/Volejbol_18779/Volejbolistite-ni-tragvat-za-Arzhentina_658013.html", "text": "Няма почивка за волейболистите ни след победния ход във Варна и двата изключителни успеха над световния шампион Полша и олимпийският - Бразилия, които България постигна само в рамките на три дни.Нови предизвикателства очакват състезателите от мъжкия ни национален отбор, който продължава участието си в Световната лига с двубои от третия уикенд на надпреварата, информира сайтът на БФ Волейбол.Турнирът ще бъде в Кордоба (Аржентина) като в група G1 сили ще премерят домакините, България, Бразилия и Сърбия (17-19 юни).Вчера волейболистите ни имаха разтоварващ фитнес, след което получиха кратка почивка за да се видят със семействата си.Тимът ни ще отпътува за Аржентина, днес, 13 юни (вторник) от летище \"София\" с полет през Франкфурт.", "date": "2017-06-13", "title": " Волейболистите ни тръгват за Аржентина"}
{"url": "https://m.offnews.bg/news/Drugi_18773/Goldan-Stejt-si-varna-trona-v-NBA_658014.html", "text": "Отборът на Голдън Стейт се върна на трона в НБА, след като детронира досегашния първенец Кливлънд във финалната серия с 4-1 победи.Тимът от Калифорния се наложи със 129:120 в мач номер 5 и по този начин не се стигна до миналогодишния кошмар, който калифорнийци изживя, допускайки пълен обрат след аванс от 3-1 победи.Кевин Дюрант за пореден път в тези финали бе голямата разлика в полза на Уориърс и с подкрепата на Стеф Къри, както и с перфектно включване от пейката на Андре Игуадала, допринесе сериозно за това трофея \"Лари О'Брайън\" да остане в Оукланд за втори път в последните три сезона и за общо пети в историята на клуба.Дюрант наниза 39 точки при впечатляващи проценти - 9/12 за 2 точки, 5/8 за 3 точки и 6/6 от наказателната линия, овладя 7 борби и направи 5 асистенции. Къри се включи с 34 точки и 10 асистенции, докато Игуадала вкара 20 точки.Суперзвездата ЛеБрон Джеймс бе най-добър за Кливланд с феноменалните 41 точки, 13 борби и 8 асистенции. Кайри Ървинг вкара 26 точки, Джей Ар Смит остана с 25, а Тристан Томпсън най-сетне направи силен мач във финалите, макар и той да се оказа без особено значение - 15 точки и 8 борби.", "date": "2017-06-13", "title": " Голдън Стейт си върна трона в НБА"}
{"url": "https://m.offnews.bg/news/Kultura_33/Nad-7-000-dushi-posetiha-Midalidare-Rock-In-The-Wine-Valley-v-Mogilovo_658036.html", "text": "Над 7 000 души преминаха през първото издание на Midalidare Rock In The Wine Valley в Могилово. Тридневният фестивал завърши с истински рок легенди, които доказаха, че все още могат да изненадат феновете, както и че рокът е неотмираща музика. \"Dirkshneider\" изпълни някои от емблематичните парчета, качвайки адреналина на сцената. „Ето ни отново заедно! Нека да видим какво можете!“, заяви Дий Снайдър, който този път се появи със своята банда и представи парчета от новия си албум.Вокалът на \"Twisted Sister\" беше оставил традиционната за бандата визия, в полза на удобни джинси. В нито един момент от вечерта обаче, не изневери на енергията и задължителната интеракцията с публиката. Преди световните имена на сцената се качиха успешната млада рок банда SEVI и групата с дългогодишна история в българската рок музика – Конкурент.„Тук се чувстваме като у дома. България беше едно страхотно начало за нас и сме щастливи винаги, когато имаме възможност да се върнем тук“, сподели фронтменът на бандата - Скарлет Аура, която беше част от втората вечер.Вълна от усмивки и възгласи предизвика появата на кралицата на метъла – Доро Пеш, която заяви сантимента към българските фенове със сценичен заряд, автографи и снимки, непосредствено след изпълнението. Швейцарците от \"Gotthard\" изпълниха сцената с някои от култовите парчета на групата като не пропуснаха двата периода с различни вокали, през които бандата премина.След класиката на световно утвърдените рокаджии, дойде време и за изпълнението на най-развълнуваните изпълнители – момчетата от \"Seconday\", които спечелиха рок битката в първата нощ от фестивала. Публиката беше изненадана с впечатляващо пиро шоу.", "date": "2017-06-13", "title": " Над 7 000 души посетиха Midalidare Rock In The Wine Valley в Могилово"}
{"url": "https://m.offnews.bg/news/Intcidenti_6/Mazh-e-v-neizvestnost-sled-kato-napusna-bolnitca-v-Sofiia_658015.html", "text": "49-годишният Георги Величков Гюндерски е в неизвестност от една седмица, след като е напуснал болница в София. За това алармира съпругата му Миглена.Пред OFFNews тя разказа, че на 6 юни мъжът ѝ претърпял инцидент - след като му прилошало, паднал и си ударил главата. Бил приет в местната болница, където констатирали, че Георги има комоцио. Лекарите посъветвали мъжът да бъде транспортиран до болница в София.Още същият ден Георги бил настанен в столичната \"Софиямед\", където трябвало да остане за изследвания. От 7 юни обаче той е в неизвестност.От болницата твърдят, че Георги за последно е видян в 23.00 часа на 6 юни. Тогава той помолил медицинската сестра да изключи системите му. До това време не е имало признаци за влошаване на състоянието му. Липсата му е констатирана в 4.00 часа сутринта на 7 юни. Когато от болницата уведомили съпругата на Георги, тя веднага се обадила в полицията в Бобов дол. Същият ден отишла и в болницата в София, където се срещнала с разследващ полицай от 1 Районно управление. От МВР изискали записите от охранителните камери, от които станало ясно, че Георги е напуснал болницата в 2 часа сутринта на 7 юни. Интересното в случая е, че това е станало без охраната на болничното заведение да забележи.Мъжът е обявен за общодържавно издирване, обясниха за OFFNews от МВР. Георги е без документи и без телефон, тъй като вещите му останали в съпругата му в деня на инцидента. Миглена търси помощ от всички, които имат информация за местонахождението на мъжа ѝ. ", "date": "2017-06-13", "title": " Мъж е в неизвестност, след като напусна болница в София"}
{"url": "https://m.offnews.bg/news/Obshtestvo_4/Malina-Edreva-stana-kavaler-na-izkustvata-i-literaturata-na-Frantciia_658003.html", "text": "Председателят на комисията по образование и култура в СОС Малина Едрева бе удостоена с Националния орден на изкуствата и литературата на Франция от посланика на Франция у нас Ерик Льобедел. Наградата се връчва за ангажираността на Малина Едрева в двустранните отношения и проектите между Франция и България в областта на образованието и културата и конкретно за участието й в съвместни проекти между София и Париж. Сред съвместните дейности, които сближават работата с Франция са на първо място политиките в управлението на средното образование за повишаване на квалификацията на български директори, съобщиха от \"Московска\" 33. През последните години с Посолството на Франция установихме отношения на реално партньорство, което води до обогатяване на възможностите и участието в иновативни проекти на нашите съграждани, каза Малина Едрева.През последните 2-3 години в съвместната работа се открояват няколко проекти - развитие на независимия сектор, Академия за културни мениджъри; съвместната работа с Нант за изработване на концепция за Център за съвременно изкуство и участие в международния архитектурен конкурс „Топлоцентрала“, който се проведе наскоро; експертна подкрепа в развитието на София като интелигентен град на дигиталните технологии; провеждане на мерки за възстановяване на старите квартали в центъра на София; организиране на партньорство със Софийска градска художествена галерия и Регионалния исторически музей на София; партньорство в проектите на Фондация „Фотофабрика“ и Софийски маратон; проекти за повишаване на квалификацията и социално-образователни проекти в София.По думите на Едрева културните линии са преместени в София, която се подготвя през следващата година да бъде повече от всякога европейска столица.", "date": "2017-06-13", "title": " Малина Едрева стана кавалер на изкуствата и литературата на Франция"}
{"url": "https://m.offnews.bg/news/Obshtestvo_4/Praskat-sreshtu-karlezhi-v-IUzhniia-park-i-Borisovata-gradina_658001.html", "text": "Повторна битка с кърлежите ще води днес Столична община. Екипи ще пръскат срещу опасните паразити в Южния парк - 2 и 3 част, а утре е наред Борисовата градина. Първите годишни обработки срещу кърлежи и гризачи в столицата започнаха още през април. Тогава от общината предупредиха, че при получени сигнали от граждани за кърлежи, гризачи, бълхи и др. на общински терени към районните администрации, ще се маркират рисковите места и ще се подават на фирмата изпълнител за допълнителни третирания. От бум на кърлежи в Борисовата градина се оплакаха преди дни пред OFFNews столичани, които живеят в района и разхождат всяка сутрин кучетата си там. Според експертите дъждовното време благоприятства разпространението на гадинките, които нападат хора и животни. Днес стартира и годишната обработка срещу бълхи на територията на градините и парковете в столицата. Обработките ще се извършват рано сутрин до 10.00 часа.Третираните терени ще се обозначават от изпълнителите предварително с табели с информация за вида обработка – използвания препарат, карантинен период, фирмата изпълнител и телефон за контакт, уточняват от Столична община. Контролът ще се осъществява от експерти на Столичната РЗИ. Пръскането ще продължи в различните паркове и градини в София до 21 юни включително по график. Обработките в междублоковите пространства ще бъдат съобразени с косенето на тревните площи и до скоро провежданите обработки там срещу кърлежи. ", "date": "2017-06-13", "title": " Пръскат срещу кърлежи в Южния парк и Борисовата градина"}
{"url": "https://m.offnews.bg/news/Futbol_18793/TcSKA-Sofiia-chaka-noviia-braziletc-v-polunosht_658020.html", "text": "Бразилският халф Енрике Роберто Рафаел - Енрике - ще смени напускащия Руи Педро в ЦСКА-София.  Договорът на португалеца изтича и той иска да се прибере в родината си.Очаква се новият бразилецът, който е собственост на Атлетико Минейро да кацне в София около полунощ, съобщава \"Труд\"23-годишният Енрике за последно носи екипа на Гремио Новоризонтино под наем.Новата перла идва по предложение на мениджъра на Фернандо Каранга. Централният нападател и любимец на феновете се очаква със същия полет на българска земя.Селекцията на ЦСКА-София  няма да приключи с бразилския плеймейкър. Тепърва „червените“ ще се подсилват, въпреки че УЕФА не им позволи да играят в Лига Европа.Това решение също е предпоследно, тъй като клубът обжалва в последната възможна инстанция – Спортния арбитражен съд в Лозана. Отговор още няма, а жребият за първия предварителен кръг е в понеделник.", "date": "2017-06-13", "title": " ЦСКА-София чака новия бразилец в полунощ"}
{"url": "https://m.offnews.bg/news/Politika_8/Nov-opit-da-se-nalozhi-mazhoritarniiat-vot_658010.html", "text": "Предложението на ГЕРБ за въвеждане на мажоритарен вот, съобразено с референдума на Слави, влиза за обсъждане в парламента. Очаква се днес Комисията по правни въпроси с председател Данаил Кирилов от ГЕРБ да разгледа предложението за въвеждане на мажоритарна избирателна система в два тура.Законопроектът на ГЕРБ предвижда страната да бъде разделена на 240 едномандатни района, от които ще бъдат избирани депутатите.От партията предлагат още намаляване на партийната субсидия на 1 лев на глас. Законопроектът предвижда още сънародниците ни в чужбина да гласуват за кандидатите в района на последния им постоянен адрес в България.Очакванията са обаче мажоритарният вот да остане само пиар, тъй като Обединени патриоти заявиха, че не го подкрепят още при съставянето на правителството.Комисията по правни въпроси ще разгледа на първо четене и още един законопроект за промени в Изборния кодекс, внесен от ДПС, който цели да се избегне феномена 15/15, при който избиратели гласуват преференциално за кандидата в листата, чийто номер съвпада с номера на партията в бюлетината.От ДПС предлагат жребият за номера на партиите в бюлетината да е преди регистрацията на кандидатските листи, а всяка партия да има правото да остави празно мястото на съвпадащия номер.", "date": "2017-06-13", "title": " Нов опит да се наложи мажоритарният вот"}
{"url": "https://m.offnews.bg/news/Ikonomika_59/Bez-voda-v-chasti-ot-Izgrev-Iztok-Lozenetc-i-v-oshte-9-rajona-na-Sof_657999.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Заради подмяна на сградно водопроводно отклонение на ул. „Кукуш“ в жк. „Захарна фабрика“ се налага спиране на водоподаването от 9.00 до 21:00 часа на бл.33, 35 , 37, бл,59, бл.60, бл. 61, бл. 62, бл. 69 , ул. „Кукуш“ №6. Пак във връзка с подмяна на сградно водопроводно отклонение на ул. „Милин камък“ в „Лозенец“ от 9.00 до 18:00 часа няма да имат вода по ул. „Милин камък“ от ул. „Криволак“ до ул. „Кръстьо Сарафов“. Подмяна на спирателни кранове на ул. 8 в кв. „Враждебна“ налага спиране на водоподаването от 9.00 до 21:00 часа на ул. 8, ул. 5, ул. 30, ул.49, по бул. „Ботевградско шосе“ от ул. 8 до ул. 50. На сухо поради подмяна на сградно водопроводно отклонение на ул. „Хан Кардам“ в кв. „Васил Левски“ ще бъдат от 9.00 до 18:00 часа на ул. „Хан Кардам“. Няма да имат вода заради подмяна на сградно водопроводно отклонение на ул. „Цар Симеон Велики“ в с. Герман от 9.00 до 17:00 часа на ул. „Цар Симеон Велики“ и ул. „Занаятчийска“. Дванайсет часа без вода - от 10 до 22 часа ще са в Симеоново - на ул. „Синьо лято“ , ул. „Митрополит Партений Зографски “ , ул. „Йоасаф Будински“ ,ул. „Тодор Пеев “ ,ул. „Боримечката„ , ул. „Витошки езера“ , ул. „Чичовци“ , ул. „Андрей и Константин Петкович“, ул. „Бор“ , ул. „Витошки езера“ ,ул. Погледец и ул. „Мишова орница“. Причината е подмяна на спирателни кранове. Реконструкция на уличен водопровод на бул. „Цар Борис III“ в кв. „Княжево“ налага спиране на водоподаването от 10.00 до 22:00 часа по бул. „Цар Борис III“ от ул. „Звездица“ до ул. „Студен кладенец“. Монтаж на спирателни кранове и водомер на ул. 45 и ул. „Ѝеромонах Гаврил Лесновски“ във вилна зона „Симеоново - север“ налага спиране на водоподаването от 9.30 до 17:30 на ул. „Ѝеромонах Гаврил Лесновски“ , ул. „Цар Иван Владислав“, ул. 53, ул. 45, а от 10.00 до 16:00 часа ул. „Ѝеромонах Гаврил Лесновски“ , ул. 52, ул. 53, ул. 45. Във връзка с подмяна на сградно водопроводно отклонение на ул. „ВЕЦ Пасарел“ в с. Долни Пасарел се налага спиране на водоподаването от 10.00 до 16:00 часа на ул. „ВЕЦ Пасарел“, ул. „Божур“, ул. „Акация“, ул. „Щъркелово гнездо“, ул. „Искър“, ул. „Дъбова кория“, ул. „Момина скала“, ул. „Детелина“, ул. „Урвич“, ул. „Хризантема“, ул. „Минзухар“, ул. „Русалка“, ул. „Белия камък“ и ул. „Борова гора“. Заради подмяна на водомерен възел на бул. „Драган Цанков“ в жк. „Изгрев“ се налага спиране на водоподаването от 10.30 до 16:30 часа на бул. „Драган Цанков“ №37. Подмяна на водомерен възел на ул. „Пиер Дегейтър“ в жк. „Изток“ налага спиране на водоподаването от 11.30 до 14:30 часа на ул. „Чарлз Дарвин“- бл. 2 – висока зона, ул. „Пиер Дегейтър“ – бл. 1, бл. 3 – висока зона. Поради подмяна на сградно водопроводно отклонение на ул. „Суходолска“ в кв. „Факултета“ се налага спиране на водоподаването от 10.00 до 19:00 часа на ул. „Суходолска“ от жп прелеза до ул. „Суходолска“ №171А, ул. „Полска къпина“, жп линията и ул. 761. ", "date": "2017-06-13", "title": " Без вода в части от Изгрев, Изток, Лозенец и в още 9 района на София"}
{"url": "https://m.offnews.bg/news/Sviat-_12/Panama-skasa-diplomaticheski-otnosheniia-s-Tajvan_658011.html", "text": "Панама и Китай официално установиха дипломатически отношения. Това съобщи снощи в телевизионно обръщение президентът на Панама Хуан Карлос Варела, предадоха Ройтерс и Асошиейтед прес. Варела заяви, че Панама вече признава, че има само един Китай, че Тайван е неделима част от неговата територия и къса дипломатически отношения с Тайпе. Тази стъпка е победа за Китай в Централна Америка, район, който има силни дипломатически връзки с Тайван. Китай е вторият по големина клиент на Панамския канал и водещ доставчик на стоки за свободната търговска зона в карибския град Колон.", "date": "2017-06-13", "title": " Панама скъса  дипломатически отношения  с Тайван"}
{"url": "https://m.offnews.bg/news/Obshtestvo_4/Vremeto-dnes-Slanchevo-i-s-temperaturi-do-34-gradusa_658004.html", "text": "Днес ще е слънчево, с временни увеличения на облачността, но ще е почти без валежи. Вятърът ще е слаб, в Дунавската равнина до умерен от северозапад. Максималните температури ще са между 29° и 34° - това е прогнозата за времето на Националния институт по метеорология и хидрология (НИМХ) при Българската академия на науките (БАН).По Черноморието ще е предимно слънчево, с временни увеличения на облачността. Ще духа слаб до умерен вятър от юг-югозапад. Максималните температури ще са 25° - 27°. Температурата на морската вода е 19 - 22°, вълнението на морето ще е 1 - 2 бала, след обяд по Северното Черноморие - 2 - 3.В планините ще е предимно слънчево. След обяд ще се развива купеста облачност, на само на отделни места в масивите от Западна България ще превали краткотрайно.Ще духа умерен, по високите била временно силен вятър от север-северозапад. Максималната температура на височина 1200 метра ще е около 21°, на 2000 метра – около 14°.", "date": "2017-06-13", "title": " Времето днес: Слънчево и с температури до 34 градуса"}
{"url": "https://m.offnews.bg/news/Sviat-_12/Protestirashti-podpaliha-Varhovniia-sad-v-Karakas-video_658007.html", "text": "Участници в протестна акция в столицата на Венецуела замеряха с бутилки със запалителна смес и с бомбички входа на сградата на Върховния съд. Снимки и видео от случилото се бяха публикувани в Туитър, предаде ТАСС. На кадрите се вижда, че първият етаж на съда е в пламъци и оттам се издига черен дим. Франс прес съобщи, че нападение е извършено и срещу офиса на една от банките, който се намира на първия етаж. Силите за сигурност успяха да разпръснат със сълзотворен газ протестиращите, а пожарникарите угасиха огъня. Върховният съд се превърна в един от главните инструменти на президента Николас Мадуро в борбата му с опозицията, която контролира парламента след изборите през декември 2015 г. Съдът неведнъж е признавал за недействителни решения на парламента, включително за отстраняване на президента. От април Венецуела е разтърсвана от антиправителствени протести. По различни оценки в тях са загинали от 67 до 80 души, ранените са над 1300. Повече от 3000 бяха задържани.", "date": "2017-06-13", "title": " Протестиращи подпалиха Върховния съд в Каракас (видео)"}
{"url": "https://m.offnews.bg/news/Sport_18752/Sportat-v-efir-na-13-iuni_658027.html", "text": "Доста постна е днешната програма на телевизиите откъм спорт, но все пак любителите на тениса, билярда, голфа, баскетбола и леката атлетика ще могат да се насладят на предпочитаните от тях спортове.10,00 ч „Светът на голфа\" Mtel sport 212,00 ч Тенис, турнир за мъже в Щутгарт Евроспорт 112,00 ч Тенис, турнир за мъже в Ден Бош F+/Sport+14,30 ч Тенис, турнир за мъже в Щутгарт Евроспорт 114,30 ч Билярд, СК Диема спорт17,30 ч Баскетбол, Евролига  Mtel sport 118,30 ч Лека атлетика Евроспорт 118,30 ч Тенис, турнир за мъже в Щутгарт Евроспорт 220,30 ч Билярд, СК Диема спорт", "date": "2017-06-13", "title": " Спортът в ефир на 13 юни"}
{"url": "https://m.offnews.bg/news/Intcidenti_6/Sani-Aleksa-ot-X-Factor-prebita-ot-priiatelia-si-shved_658019.html", "text": "Певицата Сани Алекса, позната от музикалния формат X-Factor, е станала жертва на жесток побой от страна на приятеля си швед, разказа самата тя. Шокиращи снимки на насиненото лице на певицата се появиха преди ден в интернет, а днес в предаването \"Здравей, България\" тя разказа от първо лице за инцидента.Сани и приятелят й живеели от няколко месеца заедно в шведския град Гьотеборг. Имали проблеми и преди. Преди 2-3 месеца мъжът бил арестуван, след като отново й посегнал. Момичето обаче повярвало, че той ще се промени и се върнало при него.След инцидента от преди два дни братът на Сани повикал полиция, а самата тя била откарана с линейка в болница. Мъжът обаче не бил арестуван. Според Сани полицията в Швеция е толерантна и тъй като нападателят не се държал агресивно в момента на пристигането на органите на реда, не бил задържан.Певицата е решена да съди мъжа и да иска ограничителна заповед. В момента тя се намира при баща си в друг град в Швеция.Тя споделя, че не оправдава по никакъв начин случилото се. \"Чувствам се виновна, че се върнах при него, защото се опасявах да не се случи пак\" казва тя. По ирония на съдбата, при последния случай спорили за инцидента с ритнатата от шведски турист камериерка. ", "date": "2017-06-13", "title": " Сани Алекса от X-Factor пребита от приятеля си швед"}
{"url": "https://m.offnews.bg/news/Intcidenti_6/Zadignaha-200-hil-rubli-ot-apartament-na-rusnak-v-Pomorie_658017.html", "text": "3 000 евро и 200 000 рубли са откраднати от апартамент ул. \"Европа\" в Поморие, съобщиха от ОДМВР - Бургас, цитирани от \"Фокус\". Вчера, около 12.40 часа, в Районно управление - Поморие е получено съобщение от 59-годишен руски турист, отседнал в Поморие, за това, че  вратата на апартамента му е разбита.Имотът е разположен на ул. \"Европа\" и е извършена кражба на сумата от 3 000 евро, 200 000 рубли, 6 щатски долара и 13 български лева. Работата по случая продължава от служители на Районно управление – Поморие.", "date": "2017-06-13", "title": " Задигнаха 200 хил. рубли от апартамент на руснак в Поморие"}
{"url": "https://m.offnews.bg/news/Leka-atletika_18783/Ruskinia-klati-rekorda-na-Stefka_658023.html", "text": "Руската състезателка по скок височина Мария Кучина - Ласицкене демонстрира огромно самочувствие на турнира в Хенгело, Холандия.Тя поиска височина от 210 см, което е с един сантиметър над световния рекорд на Стефка Костадинова от Рим 1987-а. И трите й опита бяха неуспешни и така върховото постижение остана срещу името на българката.През годините и хърватката Бланка Влашич е правила опити да свали от трона Костадинова, но неуспешно. В крайна сметка рускията спечели състезанието с личен резултат от 204 см, като остава единствената в света до момента, която е преодолявала над два метра през сезона.\"В началото на състезанието бях малко сънена и преодолях 185 см едва от втори опит. Това ще ми бъде за урок, че трябва веднага да се включвам в състезанието. Жалко, че всички отпаднаха рано.Изненадах се с каква лекота преодолях 204 см. След това решихме да скачаме над световния рекорд. Никога преди това не бях опитвала 210 см. Хареса ми, не очаквах, че ще се получи толкова просто и делнично. Дори на стадиона на никого не направи впечатление, тъй като всички бяха заети да обсъждат резултатите на холандските състезатели. Дори не ме провериха за допинг\", коментира атлетката.", "date": "2017-06-13", "title": " Рускиня клати рекорда на Стефка"}
{"url": "https://m.offnews.bg/news/Intcidenti_6/Pozhar-unishtozhi-zavedenie-na-kamping-Smokinia-video_658005.html", "text": "Заведение на къмпинг Смокиня край Созопол изгоря напълно при пожар тази нощ, съобщава bTV.Огънят е тръгнал около 2 ч. след полунощ и е унищожил изцяло ресторанта. Той е обхванал и съседна каравана, от която е изведен спящ човек.Според местните жители става въпрос за разчистване на конкуренцията в началото на сезона.Няма пострадали бунгала и хора в къмпинга, съобщиха от пресцентъра на полицията в Бургас.Причините за инцидента все още не са ясни и се разследват.", "date": "2017-06-13", "title": " Пожар унищожи заведение на къмпинг Смокиня (видео)"}
{"url": "https://m.offnews.bg/news/Sviat-_12/Strelba-na-vlakova-gara-v-Miunhen-ima-raneni_658024.html", "text": "Стрелба е възникнала на влакова гара в германския град Мюнхен, съобщиха от местната полиция.Стрелбата е станала тази сутрин на гара Unterfoehring в североизточната част на града. Мъж е започнал да стреля на пункта за проверка на пътниците, а полицайка се е опитала да го спре. Полицайката е ранена в главата и е откарана в болница. След рикошет са ранени още поне четирима души. Нападателят е арестуван. Той също е пострадал леко. След началото на полицейската операция говорител на охранителните власти съобщи, че няма опасност за гражданите.Полицията уточни, че не разглежда случая като терористично нападение.", "date": "2017-06-13", "title": " Стрелба на влакова гара в Мюнхен, има ранени"}
{"url": "https://m.offnews.bg/news/Intcidenti_6/19-godishno-momiche-spasi-momche-na-neohraniaem-plazh-v-Burgas_658021.html", "text": "19-годишната Жени Райкова спаси 14-годишно момче от удавяне в Бургас.Момичето току що е завършила Немската гимназия в града, но работи като спасител. Инцидентът станал на неохраняем плаж в Бургас. Тя минавала с колелото си покрай алеята и чула викове за помощ. Веднага оставила колелото, събула маратонките, хвърлила раницата си и влязла във водата. Морето в този ден било много бурно - имало е мъртво вълнение и вълни 3 метра. Жени обаче стигнала до момчето и го извадила на брега, разказ тя пред бТВ. Жени е от семейство спасители. Бащата на момичето е възхитен от постъпката и е много горд.„Тази работа е отговорна, престижна и малко хора могат да я работят”, смята Росен Райков.", "date": "2017-06-13", "title": " 19-годишно момиче спаси момче на неохраняем плаж в Бургас"}
{"url": "https://m.offnews.bg/news/Futbol_18793/Futbolist-na-Atletik-Bilbao-se-podlaga-na-himioterapiia_658037.html", "text": "Защитникът на Атлетик Билбао Йерай Алварес трябва да се подложи на химиотерапия, тъй като при преглед, който му е бил извършен вчера е открита аномалия на лимфните възли.Младият бранител беше опериран от тумор на тестисите в края на миналата година и след интервенцията докторите решиха, че няма нужда от химиотерапия.На 17 януари той започна да тренира наравно с основната група, а на 4 февруари се завърна в игра в мача срещу Барселона на \"Камп Ноу\".Алварес бе сред избраниците на селекционера на отбора на Испания до 21 години Алберт Селадес за предстоящото Европейско първенство, което ще се проведе в Полша.Йерай ще напусне веднага лагера на младежкия национален отбор на Испания, за да започне своето лечение, което ще продължи три месеца.\"Когато изглежда, че си паднал, трябва да се изправиш и да продължиш, но спокойно, защото тази битка ще я спечеля с цялата подкрепа на хората, които са с мен. Ще се справя и ще се изправя още хиляди пъти\", написа защитникът в официалния си профил в социалната мрежа Туитър.", "date": "2017-06-13", "title": " Футболист на Атлетик Билбао се подлага на химиотерапия"}
{"url": "https://m.offnews.bg/news/Obshtestvo_4/Edva-57-globi-za-3-godini-nalozhi-KAT-za-izpolzvane-na-klaksoni-v-shum_658022.html", "text": "Едва 57 глоби в рамките на 3 години е наложила \"Пътна полиция\" в София за неправилно използване на клаксони. Това става ясно от справка, предоставена на OFFNews от МВР.Според Закона за движение по пътищата (ЗДвП) с глоба от 10 лв. се наказва водач, който неправилно използва звуков сигнал в населено място. Според правилника за прилагането на закона звуковият сигнал в населени места е забранен, освен в случаите за предотвратяване на пътнотранспортно произшествие. От справката на МВР става ясно, че за последните три години, най-много глоби са наложени през 2014 година. Техният брой тогава е бил 38. През следващите две години обаче броят на санкциите спада постепенно - 13 през 2015 г. и едва 6 през 2016 г. Според  на София най-високи са нивата на шума от автомобилния транспорт в централната част на столицата, където е и най-натовареният трафик.", "date": "2017-06-13", "title": " Едва 57 глоби за 3 години наложи КАТ за използване на клаксони в шумна София"}
{"url": "https://m.offnews.bg/news/Politika_8/Maraba-asker-Borisov-zasipa-Turtciia-s-hvalbi_658069.html", "text": "България и Турция могат да бъдат еталон за добросъседство. Това заяви министър-председателят Бойко Борисов на съвместна пресконференция с турския си домакин Бинали Йълдъръм. След това той заговори за нормализирането на отношенията между Анкара и ЕС.Той благодари на Анкара за това, че в момента имаме нисък бежански натиск по границите.По повод газопровода „Турски поток“ Борисов посочи, че България няма да допусне елиминирането ни като транзитна държава за руския газ и че за целта се водят преговори с Русия.Преди да влезе за официалната среща с турския си колега, българският премиер поздрави чакащата го почетна рота на турски език с думите \"Мараба, аскер\" (здравейте, войници).", "date": "2017-06-13", "title": " Мараба, аскер! Борисов засипа Турция с хвалби"}
{"url": "https://m.offnews.bg/news/Futbol_18793/Bratiata-Nevil-se-sabirat-v-Sofiia_658018.html", "text": "Още един бивш играч на  Манчестър Юнайтед ще пристигне в София за грандиозния благотворителен мач между звездните отбори на Димитър Бербатов и Луиш Фиго на 14-ти юни на стадион \"Васил Левски\" от 20:00 часа.След като Гари Невил потвърди участието си в селекцията на българина, дойде ред това да направи и по-малкият му брат Фил.Така двамата ще играят отново заедно след съвместния им престой на \"Олд Трафорд\" до 2005 година, когато Фил пое в посока Евертън.В почти 20-годишната си професионална кариера по-младият представител на фамилия Невил е носил екипите на само два отбора - Манчестър Юнайтед (1995-2005) и Евертън (2005-2013), за които има общо 505 мача и 9 гола.Фил Невил печели шест пъти титлата във Висшата лига, има по три трофея от ФА къп и Къмюнити Шийлд. През 1999 година триумфира в Шампионската лига и в турнира за Междуконтиненталната купа. Всичките му отличия са спечелени с Манчестър Юнайтед. Участник е на две европейски първенства с английския национален тим, за който е изиграл 59 мача.", "date": "2017-06-13", "title": " Братята Невил се събират в София"}
{"url": "https://m.offnews.bg/news/Sviat-_12/Putin-SASht-sami-si-otgledaha-Al-Kajda_658025.html", "text": "САЩ сами създадоха и си отгледаха \"Ал Кайда\". Това заяви руският президент Владимир Путин в документалния филм на Оливър Стоун. Американската телевизия Showtime излъчи вчера първата серия от документалния филм на Стоун.\"Ал Кайда\" не съществува в резултат на нашата дейност. Създаването ѝ е по вина на САЩ. Това е станало още от времето на съветската война в Афганистан, когато американските спецслужби подкрепяха различни направления на ислямския фундаментализъм в борбата срещу съветските войски. Американците сами си отгледаха \"Ал Кайда\" и Бин Ладен, заяви Путин, цитиран от РИА Новости. У нас трайно остава впечатлението, че нашите американски партньори само на думи подкрепят русия и говорят за сътрудничество, в това число в борбата с тероризма, а в действителност използват тези терористи за намеса на вътрешните работи на Русия, коментира Путин.По думите му САЩ са подкрепяли терористите в Чечня и политически, и финансово, когато там е имало руски войски. \"Ако говорим за политическа подкрепа, за това не трябват доказателства. Това се правеше публично, открито. А що се отнася до оперативна подкрепа, финансова - имаме такива доказателства, и още повече, някои от тях вече сме представили на американските си колеги\", подчерта Путин.Според руския президент от ЦРУ е дошло писмо за това, че сътрудници на Управлението смятат, че са в правото си да поддържат отношения с всички представители на опозиционните сили и ще продължават да го правят, като по думите му в този случай е било ясно, че става въпрос за терористични структури, представяли се за обикновена опозиция. За отношенията със САЩ Путин каза още, че е традиция в рамките на предизборната кампания да се говори против Русия, а американците винаги им казвали да не обръщат внимание на това, защото е само предизборна реторика, а след това двете страни ще се разберат. Путин допълва, че стратегията на САЩ вероятно е в това да унищожи икономиката на Русия, да смени ръководството, да направи страната свой съюзник и в крайна сметка да отмъкне ядрения ѝ арсенал.  \"Такъв вариант на мислене, такъв вариант на политика е възможен, Ако това е така, мисля, че това е грешна политика, именно защото такъв поглед на отношенията с Русия не е с оглед на бъдещето. Хората, които мислят така, не виждат 25-50 години напред. Ако гледаха натам, тогава сигурно биха оправяли отношенията си с Русия по друг начин и не биха се старали да превърнат Русия в свой васал\", коментира руският президент. Путин каза още, че предлага на Вашингтон да създава с Москва равноправни отношения, а не да харчи милиарди за отбрана. \"Основното в Русия е нейният народ с неговото самосъзнание, с неговото вътрешно състояние. Този народ не може да съществува извън своя суверенитет, своята държавност, и разбирането, а не заплахата за ответен ядрен удар трябва да настрои всички наши западни партньори за оправяне на дългосрочните равноправни отношения с Русия. И тогава няма да има нужда да харчат толкова пари за отбрана\", заяви Владимир Путин. Според Путин перспективата Русия да влезе в НАТО изнервя САЩ. \"Защо нервничат нашите партньори? Защото ако Русия се присъедини към НАТО, първо, тя винаги ще има свой глас, няма да позволим да ни манипулират, но на нашите американски приятели дори не допускат тази мисъл\". Путин уточни, че въпросът за възможно влизане на Русия в НАТО е обсъждано на среща с американския президент Бил Клинтън в Москва. Руският президент нарече грешка това, че Михаил Горбачов не е фиксирал документално въпроса за спиране на разширяването на НАТО. Според Путин разпада на СССР е катастрофата на 20 век. \"Често чувам критика по свой адрес за това, че съжалявам за разпада на Съветския съюз. Първо и най-важно е това, че след разпада на СССР 25 млн. руснаци за една нощ се оказаха в чужбина и това е реално една от най-големите катастрофи на 20 век\", коментира Путин. Той посочи, че гражданите на СССР са живеели в рамките на една страна, имали са родствени връзки, работа, апартамент, били са равноправни, а след това за секунда се оказаха зад граница. Била е разрушена системата за социална защита, спрели са цели отрасли на икономиката, а Горбачов и неговото обкръжение не са разбирали какви са необходимите промени и как да ги постигнат. \"Неговата заслуга е в това, че почуства необходимостта от промените и опита да смени самата система, а проблемът беше в това, че тя сама по себе си беше негодна. Никой не знаеше как да направи така, че да промени ситуацията в страната\", каза той и подчерта, че поради тази причина тогавашните лидери са довели до разпада на страната. Путин подчерта, че не знае защо Елцин се е спрял на него за свой приемник и до последно не е бил сигурен, че именно той ще стане президент на държавата. \"Просто за себе си тогава реших, че ако съдбата е решила да бъде така, ще трябва да се върви докрай. А тогава не знаех на сто процента, че ще бъда президент. Никой не е давал никакви гаранции за това\". Путин разказа, че когато Елцин решил да го назначи за премиер, той отначало отказал. \"Когато Елцин ми предложи за първи път, отказах. Той ме покани в кабинета си и каза, че иска да ме назначи за премиер, а след това да се кандидатирам за президент. Аз казах, че това е много голяма отговорност, това ще промени целия ми живот и не съм сигурен, че съм готов за това\", обясни президентът. За олигарситеВладимир Путин заяви, че повечето руски олигарси са се съгласили да работят по справедливи закони, но е имало и такива, на които това не се е харесало, защото те спечелили парите си не със своя талант на бизнесмени, а благодарение на умението си да си оправят отношенията с властта. \"На тях им беше казано, че никой няма да посяга на собствеността, напротив, държавата ще защитава собствеността, дори и предишните закони да не са били много справедливи. Но законът е закон. Това също е едно от правилата. Законът е закон. Казах на представителите на големия бизнес, това беше откровен, честен разговор, че предишните схеми трябва да се прекратят. Законите трябва да са много по-справедливи, а бизнесът трябва да носи голяма социална отговорност\", разказа Путин.", "date": "2017-06-13", "title": " Путин: САЩ сами си отгледаха Ал Кайда"}
{"url": "https://m.offnews.bg/news/Futbol_18793/Poreden-rezil-na-Gerena-goniat-ot-trenirovka-narocheni-ot-Zhadnoto_658016.html", "text": "Левски ще стартира днес подготовката си за новия сезон с високо напрежение на \"Герена\".Причината за това е, че двамата капитани на тима Веселин Минев и Боян Йоргачевич са били предупредени в телефонни разговори да не се появяват на първата тренировка днес от 17,30 часа.Те попадат в черния списък на треньора Николай Митов - Жадното и от ръководството искат час по-скоро да скъсат договорите им. В случай, че някой от тях се появи на сбора, на домакина е наредено да не му дава екип, пише \"Меридиан мач\".Въпреки това Минев се е заканил да дойде на \"Герена\", за да си каже \"довиждане\" със съотборниците си, макар да е бил увещаван да не го прави. Той бе на стадиона и вчера за разговори с шефовете.Всичко това изглежда доста странно, като се има предвид, че Боян и Веско са дали много на Левски и раздялата с тях може да стане по доста по-цивилизован начин.Още повече, че двамата наскоро подписаха нови договори, така че раздялата трябва да стане по взаимно съгласие.Няма да е изненада, ако и Франсис Нар го последва същата съдба. Той ще получи днес ултиматум да отиде под наем в Черно море или някой друг отбор по негово желание, или ще бъде изолиран от отбора и няма да тренира.", "date": "2017-06-13", "title": " Пореден резил на \"Герена\", гонят от тренировка нарочени от Жадното"}
{"url": "https://m.offnews.bg/news/Obshtestvo_4/Tri-avtobusa-s-promenen-marshrut-zaradi-avariia_658042.html", "text": "Маршрутите на автобусни линии 4, 413 и 306 в София се променят временно. Причината е авариен ремонт на \"Софийска вода\" на ул. \"Св. Кипиран\", съобщиха от Столична община. Автобусна линия 4 в посока ж.к.\"Младост 1\" се движи от ул.\"д-р Атанас Москов\" наляво по бул.\"Александър Малинов\", по бул.\"Андрей Сахаров\" - двупосочно. Автобусна линия 413 в посока Централна гара от ул.\"д-р Атанас Москов\" вози наляво по бул.\"Александър Малинов\", по ул.\"Св.Киприян\", по бул.\"Андрей Ляпчев\" двупосочно. Автобусна линия 306 в посока ж.к.\"Младост 2\" пътува по бул.\"Андрей Сахаров\" и по бул.\"Ал.Малинов\". ", "date": "2017-06-13", "title": " Три автобуса с променен маршрут заради авария"}
{"url": "https://m.offnews.bg/news/Intcidenti_6/Pochina-balgarinat-katastrofiral-v-Italiia_658052.html", "text": "Българинът, който катастрофира на италианска магистрала вчера, е починал днес сутринта. Мъжът е на 56 години. Близките му, както и фирмата собственик на камиона, са уведомени за смъртта на сънародника ни. Представители на работодателя му са пристигнали в Италия още вчера, съобщи Нова тв. Тежката катастрофа между български и хърватски тир блокира магистралата между италианските градове Имола и Равена вчера. Хърватинът загина на място.", "date": "2017-06-13", "title": " Почина българинът, катастрофирал в Италия"}
{"url": "https://m.offnews.bg/news/Sviat-_12/Podozirat-frensko-shvejtcarski-kontcern-vav-finansirane-na-IDIL_658045.html", "text": "Властите във Франция са започнали разследване срещу френско-швейцарския циментен концерн ЛафаржХолсим (LafargeHolcim) по подозрение, че финансира терористични дейности в Сирия, създавайки по този начин опасност за човешки животи. Това предаде ТАСС, цитирайки агенция Ройтерс, която се позовава на информирани източници.Според тези източници със случая са се заели трима следователи, единият от които е специализирана в борбата срещу тероризма, а другите двама - във финансови престъпления. Официален представител на ЛафаржХолсим, най-големия в света производител на цимент и строителни материали, се въздържа от коментар по тази информация.През януари около ЛафаржХолсим избухна скандал, след като вестник \"Монд\" съобщи, че компанията е превеждала средства към терористични групи, включително на \"Ислямска държава\". Според изданието филиалът на френската компания в Сирия е влязъл в контакт с бунтовници от ИД през 2013-2014 година, за да гарантира функционирането на своя циментов завод в североизточната част на Сирия. Този завод спря работа на 19 септември 2014 година, припомня ТАСС.В края на април главният изпълнителен директор на концерна Ерик Олсен подаде оставка, седмици след като компанията призна, че подразделението й в Северна Сирия е сключвало споразумения с въоръжени групировки, за да може да развива дейността си там.Министерството на икономиката на Франция се обърна към прокуратурата, за да бъде изяснено имала ли е компанията сговор с ИД. Прокуратурата бе сезирана и от френската Асоциация за защита на правата на пострадалите от икономически престъпления. ", "date": "2017-06-13", "title": " Подозират френско-швейцарски концерн във финансиране на ИДИЛ"}
{"url": "https://m.offnews.bg/news/Dom_18814/Kak-da-si-napravim-pejka-i-saksiia-ot-betonni-blokove-snimki_658050.html", "text": "Всеки иска дома му да изглежда като от корица на списание. Често обаче мебелите са изключително скъпи или не са по размер с жилището ни. Затова ви предлагаме да видите два проекта „Направи си сам“, които са подходящи за сезона и включват нестандартните бетонни блокове.Единственото, от което имате нужда, са бетонни блокове, пръст, цветя, промишлено лепило и плоскости.След като прецените колко блока ще са ви нужни и как ще изглежда конструкцията, започнете да го подреждате и да използвате лепилото там, където е нужно.Преди да сложите следващия ред, подложете плоскостта отдолу, за да не тече вода, когато поливате цветята.Следващата стъпка е изцяло декорирана от вас. Сложете пръст и каквито искате цветя.Отново ще са ви нужни бетонни блокове, евентуално лепило, дъски с дължина, предпочитана от вас и възглавници или подложки.Поставете блоковете един върху друг, докато се получи желаната височина и широчина. Подсигурете ги с лепило.Прекарайте дъските през отворите, като за по-сигурно използвайте лепило.Сложете възглавниците и готово – вече имате прекрасна пейка за двора, която не само струва малко пари, но е и създадена по ваш вкус.", "date": "2017-06-13", "title": " Как да си направим пейка и саксия от бетонни блокове? (снимки)"}
{"url": "https://m.offnews.bg/news/Izvan-terena_18817/Semejstvata-na-Mesi-Suares-i-Fabregas-sabirat-ten-na-Ibisa-snimki_658055.html", "text": "Звездата на Барселона Лионел Меси се наслаждава лятната си почивка на яхта в испанския курорт Ибиса. И то с хубава компания.Аржентинецът релаксира с колегата си от Барса Луис Суарес и бившият си съотборник Сеск Фабрегас, жените и децата.Лео и неговата любима Антонела Рокуцо очевидно се подготвят по нестандартен начин за предстоящата си сватба, която ще бъде на 30 юни и ще се състои в Росарио – родният град на Меси.Преди няколко дни дни нападателят беше в Мелбърн, където Аржентина победи Бразилия с 1:0 в контрола.Ден по-късно селекционерът Хорхе Сампаоли освободи звездата от предстоящия спаринг със Сингапур, за да има той време да довърши подготовката за сватбата си.", "date": "2017-06-13", "title": " Семействата на Меси, Суарес и Фабрегас събират тен на Ибиса (снимки)"}
{"url": "https://m.offnews.bg/news/Kultura_33/Predstoiashti-sabitiia-v-NDK-13-18-iuni_658040.html", "text": "13 юни /вторник/На 13 юни от 17:00 до 21:00 часа в литературен клуб „Перото“ ще се проведе кръгла маса на тема „Граници на „творческото“ в художествената документалистика“, организирана от СтолицаЛитература 2017, Фондация „Елизабет Костова“. Събитието ще бъде излъчено на живо по ArtLive.Книгата на Огнян Ковачев – „А не знам защо съм тъжен“ ще бъде представена във вторник (13 юни) от 19:00 часа в новооткритото пространство за култура в НДК – \"Зала 42\". 14 юни /сряда/участват: Петя Силянова, Пламена Гетова, Татяна Лолова, Цветана Маневарежисьор: Стилиян ПетровБилети: 20 | 18 лв.Билетен център, НДК и ticketportal.bgВ „Корабът Нощ“ режисьорът Стилиян Петров събира за пръв път на една сцена четири забележителни български актриси: Петя Силянова, Пламена Гетова, Татяна Лолова и Цветана Манева.Актьорската им среща е през текстовете на Маргьорит Дюрас – една от най-значимите фигури на френската литература.„Има глас в текста – за мен винаги е било така при Дюрас – глас, който разказва истории. Пишещ глас, който търси думи, места, енергия, ерогенни зони, нови сезони в природата и човека. Плачещ глас. Глас, който те гледа в сърцето. Глас, който сънува, който тъгува на глас еротичният сън на човека. на Огнян Стефанов с модератор Люба Кулезич.15 юни /четвъртък/Краси Алексиева представя своите книги „Любов на живота“ (поезия) и „Пътят на художниците“ (есеистика) в четвъртък от 18:00 часа.Тошо Тошев и издателство „Ентусиаст“ ви канят на представяне на книгата „Политическа орда“. Срещата с един от най-известните журналисти на България ще се проведе в най-новото културно пространство на София – зала 42, 15 юни, 19:00 часа.16 юни /петък/ в петък (16 юни) от 19:00 часа в литературен клуб „Перото“.17 юни /събота/В събота  – предаването за книжна култура в ефира на БНТ. Достъпът е ограничен. ще разисква въпросите за „Детските книги и дигиталният свят“. Очакваме ви в събота (17 юни) от 16:00 часа в литературен клуб „Перото“. Събитието ще бъде излъчвано на живо по ArtLive.18 юни /неделя/ Оперната прима ще представи за първи път в София своя удивителен Вердиев репертоар. На сцената на зала 1 сопраното ще си партнира с брат си Марин Йончев и Фестивален симфоничен оркестър с диригент съпругът на дивата Доминго Хиндоян. ще е състои на 18 юни (неделя) от 09:00 до 11:00 часа в литературен клуб „Перото“. Същият ден от 22:00 до 24:00 часа в „Перото“ ще се проведе коктейл с покани.", "date": "2017-06-13", "title": " Предстоящи събития в НДК  13 - 18 юни"}
{"url": "https://m.offnews.bg/news/Litca_18761/Povelitelkata-na-dzhakpotite_657026.html", "text": "Не един и двама математици са се упражнявали да обяснят късмета на Джоан Джинтър. Популярна в САЩ като най-голямата късметлийка в света, най-щастливата жена, повелителката на лотариите и прозвища все в този дух, тя печели седемцифрени суми от лотарията цели 4 пъти.Подозират я в схеми и измами, но анализаторите по-скоро, смятат, че Джинтър - която има научна степен по математика от Бръшляновата лига - изглежда борави умело с теорията на вероятностите и инвестиране на вече спечеленото в уместна пропорция.При първия си успех Джинтър печели джакпот от 4,5 милиона долара от лотариен билет. Десет години по-късно добавя нова печалба от 2 милиона долара, следват още 3 млн. През пролетта на 2008 г. е последният й голям удар - 10 милиона в зелено.Шансовете да се случи това математиците определят на 1 на 18 септилиона (18 с 24 нули). Авторът на сп. \"Харпърз базар\" Натаниел Рич - един от първите, разказали историята на Джоан Джинтър, посочва за сравнение, че във вселената има само 1 септилион звезди, а на Земята - само 1 септилион песъчинки. Тъй като късметът на Джоан изглежда почти математически невъзможен, медии и специалисти по цял свят се опитват да намерят обяснение. Загадката се задълбочава от факта, че самата късметлийка никога не проговаря за стратегията си и в оскъдните си интервюта не казва почти нищо.Ако нещо толкова невероятно се случи в казино, го задържат и разпитват, обяснява пред \"Харпърз базар\" преподавател от Университета на Невада.Джинтър печели първия джакпот в тексаската лотария, познавайки 6 числа при теглене. Това се случило през 1993 г. Следващите три също са от лотарията в Тексас, но с билетчета за търкане. Всички те са купени от едно и също магазинче в град Бишъп, където е родена.Според една от теориите, напълно недоказана, Джинтър е изчислявала в кои партиди се влагат печеливши билети и е чакала, докато печеливша партида стигне до родния й град, изкупувайки всички билети. Според друга хипотеза тя е влагала голяма част от предишните си печалби в лотарийни билети и така е увеличавала шансовете си. В крайна сметка тексаската комисия по хазарта обявява, че не подозира мисис Джинтър в измама и приема, че тя просто е родена под щастлива звезда.", "date": "2017-06-13", "title": " Повелителката на джакпотите"}
{"url": "https://m.offnews.bg/news/Obshtestvo_4/Tcariat-sabira-printcove-i-printcesi-vav-Vrana-za-80-godishniia-si-iub_658048.html", "text": "Царят Симеон Сакскобургготски празнува 80-годишен юбилей на 16 юни. Отбелязването на рождения ден на бившия премиер от НДСВ ще е в резиденцията му във Врана. На грандиозно парти там царят е поканил принцове и принцеси от цяла Европа и света. На бала са поканени и представители на държавната и местна власт в България, както и цялата група на НДСВ, министрите. На партито ще присъстват и представители на бизнеса.За рождения ден на Сакскобургготски покана са приели принцеса Маргарита и принц Раду от Румъния, принц Александър и принцеса Катарина от Сърбия, принц Никола от Черна Гора, принц Лека от Албания със съпругата си принцеса Елия, както и Осман Салаххадин Османоглу, който е потомък на турските султани Мурад V и Мехмед V.Естествено на юбилея на царя ще дойде и неговото семейство.От Испания идват също знатни особи - кралица София и сестра й принцеса Ирина. Ще дойдат австрийската ерцхерцогиня Елена и принц Андреас Сакск-Кобург-Гота. Той ще пристигне със самолет директно от град Кобург, Германия.Принц Тусун от Египет също ще дойде за юбилея. Двамата са били съученици в колежа „Виктория” в Александрия.На 16 юни сутринта в катедралния храм „Св.Александър Невски” ще се състои благодарствен молебен, възглавяван от българския патриарх Неофит по случай рождения ден на царя.", "date": "2017-06-13", "title": " Царят събира принцове и принцеси във Врана за 80-годишния си юбилей"}
{"url": "https://m.offnews.bg/news/Drugi_18773/Goldan-Stejt-polia-titlata-s-shampansko-za-320-000-evro_658049.html", "text": "С френско шампанско за 320 000 евро поляха титлата в НБА баскетболистите на Голдън Стейт Уориърс.Те спечелиха трофея тази нощ, след като надделяха със 129:120 над Кливлънд.Като се прибраха в съблекалнята, Стеф Къри и компания завариха 300 бутилки от лимитираната серия Moët Impérial Golden Luminous Magnum Bottles, всяка по 1070 евро.Играчите бързо се екипираха със скиорски очила и започна едно лудо пръскане с пенливата напитка, на което би завидял и руски новобогаташ, отишъл на почивка на Лазурния бряг.", "date": "2017-06-13", "title": " Голдън Стейт поля титлата с шампанско за 320 000 евро"}
