{"url": "https://offnews.bg/sviat/parviat-poshtenski-dron-v-rusia-se-razbi-v-kashta-video-677938.html", "text": "Първият опит на Русия да използва дрон за доставка на поща се оказа неуспешен, след като дронът, натоварен със задачата, се разби в къща, съобщи РИА Новости. Експерименталният полет е извършен в Бурятия. Апаратът е бил натоварен с пратка от 2 кг и е трябвало да измине разстояние от 15 км, за да я достави. Малко след излитането си обаче дронът променил траекторията и се разбил в къща. Инцидентът се разминал без пострадали, но са нанесени щети за над 17 000 евро. Властите пък обявиха, че самата пратка не е пострадала. В интернет се появи и видео от инцидента. ", "date": "2018.04.02", "title": "Първият пощенски дрон в Русия се разби в къща (видео)"}
{"url": "https://offnews.bg/temida/zashto-dejstvashtite-28-administrativni-sadilishta-triabva-da-badat-za-677922.html", "text": "Действащите в момента 28 административни съдилища в България трябва да бъдат запазени, за да се гарантира правната защита на гражданите, заяви в предаването \"Преди всички\" на БНР председателят на Върховния административен съд Георги Чолаков. Административното правосъдие трябва да е близо до всички граждани, които търсят защита от администрацията. Ако един човек обжалва размера на пенсията си с 5 лева или социалната си помощ, и трябва да пътува от Видин до София например, той ще се откаже да води този спор. Така на практика администрацията ще бъде безконтролна, поясни съдия Чолаков. Затова ще се боря да не бъде премахнат нито един административен съд. Възможно е на някои места да има реорганизация на бройките - чрез процедура по преместване, за да се преодолее проблемът с неравномерната натовареност, добави председателят на ВАС.От 16 април т.г. административни съдии от Ямбол и Сливен ще бъдат командировани да правораздават в Бургас. По този начин ще се разреши проблемът със свръхнатовареността на Административния съд в Бургас и ще се намалят сроковете за разглеждане на делата там, каза още съдия Чолаков.През миналата седмица и във ВАС бяха предприети мерки за рязко съкращаване на сроковете за разглеждане и решаване на над 300 дела за уволнения на държавни служители, полицаи и военни, дела за статут на бежанци, както и дела за отчуждавания на имоти или части от имоти по Закона за държавната собственост. Те трябва да бъдат насрочени и приключени в срок до 30 юни т.г., като първоначално голяма част от тях са били определени за разглеждане за средата на 2019 г.", "date": "2018.04.02", "title": "Защо действащите 28 административни съдилища трябва да бъдат запазени"}
{"url": "https://offnews.bg/stil/7-proletni-modni-tendentcii-snimki-677907.html", "text": "В новите си колекции тази пролет дизайнерите не залагат толкова на флоралните мотиви, а на по-дръзки и впечатляващи визии.ГумаМодната къща Келвин Клайн заложи на 100% синтетичен каучук в тазгодишната си пролетна колекция. Никога повече няма да погледнете на ръкавиците за миене на майка ви по същия начин, след като видите как от модния гигант са съчетали гумата в новите им модели.Надиплени платовеКой се нуждае от корсет, когато надиплената блуза или рокля са толкова по-удобни? Тази пролет въпросният плат се превърна в тенденция и дори модни икони започнаха да го носят.Асиметрични деколтетаV-образните деколтета отстъпват място на нещо ново и разнообразно. Подгответе се за асиметричното деколте.Чанти за кръстаТази пролет чантите за кръст се завръщат в разнообразни модели, цветове и материи, които ще подхождат на облеклото ви. А и можете да го носите не само на кръста.Буфан ръкавиДеликатната тенденция на буфан ръкавите излезе на мода със смарагдовата рокля на Кристиан Сириано и отново стана хит.Бял потникТази година белият цвят ще бъде акцент в модните колекции. И по-точно белият потник. Той присъства в колекциите на почти всяка модна къща.ПераСен Лоран заложи на пера. На всякакви места по дрехите. Тази тенденция успява да накара и най-скучният тоалет да изглежда по-нестандартно.", "date": "2018.04.02", "title": "7 пролетни модни тенденции (снимки)"}
{"url": "https://offnews.bg/medii/antimonopolnata-komisia-shte-pravi-analiz-na-medijnia-pazar-677920.html", "text": "Комисията за защита на конкуренцията (КЗК) ще направи секторен анализ на медийния пазар у нас по искане на министрите на икономиката, финансите и културата, съобщиха от институцията.Изследването ще обхване всички видове медии (печатни издания, частни и обществени радиа и телевизии и онлайн медии).Цел на анализа ще е да се установи съществуват ли данни за нарушаване на принципите на конкуренцията и ако да, какви са причините за това.КЗК ще анализира и дали има бариери пред навлизането на нови участници на общия медиен пазар, каква е степента на пазарна концентрация в сектора и каква е динамиката на развитие в него.Комисията се интересува и дали има саморегулация в сектора.КЗК ще излезе с изводи и препоръки за състоянието на конкурентната среда в общия медиен пазар.От комисията уточняват, че няма срок, в който да бъде извършен анализът.В края на февруари Министерският съвет реши да създаде работна група, която да изготви предложения за промени в действащото законодателство за собствеността и финансирането на медиите в у нас и за тяхното разпространение. Това решение дойде малко след като депутатът от ДПС Делян Пеевски и и негови колеги от същата парламентарна група внесоха сходен проект за промени в Закона за задължителното депозиране на печатни и други произведения. Законопроектът все още не е обсъждан в парламентарните комисии.", "date": "2018.04.02", "title": "Антимонополната комисия ще прави анализ на медийния пазар"}
{"url": "https://offnews.bg/temida/zam-kmetat-i-schetovoditeliat-na-obshtina-septemvri-sashto-se-sdobiha-677923.html", "text": "Специализираната прокуратура повдигна обвинения на двама ръководни служители в община Септември.Заместник-кмет е привлечен към наказателна отговорност за умишлена безстопанственост, от която са настъпили вреди за общината за 78 511,05 лева, както и за престъпление по служба. Обвинение за безстопанственост с причинена вреда от общо 2 779 509,02 лв. е повдигнато и на главния счетоводител на общината. Той е подведен под наказателна отговорност и за сключване на неизгодна сделка в съучастие с кмета на община Септември Марин Рачев.През периода март 2016 г. - март 2017 г., зам.-кметът на общината не е положил достатъчно грижи в осем случая на възложена работа на строителни фирми по обществени поръчки за ремонт на улици, детски площадки и библиотека в различни селища в общината, посочват от държавното обвинение. В повечето случаи заместник-кметът е бил упълномощен като възложител от кмета на община Септември, като договарял 100% авансово плащане, без да изисква от изпълнителитепарична гаранция за изпълнението на договорите. Събраните доказателства сочат, че от 21 март 2017 г. до 29 септември 2017 г., с цел да набави имотна облага за пазарджишко търговско дружество, обвиненият заместник-кмет превел авансово 100% от договорената сума от 35 880 лв. за доставка на 40 улични стълба за необосновано дълъг срок – до 31 декември2017 г.На заместник-кмета на община Септември е наложена мярка да неотклонение „Парична гаранция“ в размер на 20 000 лева.Главният счетоводител, в съучастие с кмета Марин Рачев, не е положил достатъчно грижи за управление на повереното му имущество, като е сключил четири неизгодни договора за сметопочистване и ремонтни дейности, по които били платени неизвършени дейности и услуги или такива на завишени цени спрямо пазарните им стойности, съобщават от спецпрокуратурата. На главния счетоводител е наложена мярка за неотклонение „Парична гаранция“ в размер на 50 000 лева.Мерките за неотклонение на обвинените могат да се обжалват пред Специализирания наказателен съд.", "date": "2018.04.02", "title": "Зам.-кметът и счетоводителят на Община Септември също се сдобиха с обвинения"}
{"url": "https://offnews.bg/futbol/kamerunska-legenda-sadi-spisanie-za-parvoaprilska-shega-677927.html", "text": "Списанието \"Jeune Afrique\" си навлече гнева на камерунската легенда Самуел Ето'о. Вчера по повод 1 април от изданието решиха да пуснат измислено интервю с бившия ас на Барселона и това никак не се е понравило на футболиста и той ще съди медията.В материала пишеше, че 37-годишният нападател, който в момента защитава цветовете на турския Коняспор, ще се кандидатира за президент на Камерун. Това се стори твърде обидно на Ето'о. Той заяви, че информацията, разпространена от списанието, е навредила на репутацията му.Ето'о веднага призова журналистите от изданието да му поднесат своите извинения и да опровергаят всички информации, които изписаха. Ако от медията не сторят това, то те ще отидат на съд.", "date": "2018.04.02", "title": "Камерунска легенда съди списание за първоаприлска шега"}
{"url": "https://offnews.bg/zvezdi/brad-pit-i-andzhelina-dzholi-finaliziraha-razvoda-si-677926.html", "text": "Брад Пит и Анджелина Джоли се споразумяха за съвместно попечителство над шестте им деца и официално финализираха развода си.„Двамата вече са в добри отношения. Уточниха условията за развода и документите вече са оформени от двата правни екипа. Има сериозна разлика в крайното решение, тъй като в началото Анджелина искаше много по-сериозни ограничения“, каза близък до Браджелина пред The Sun.Основното е, че двамата са се разбрали за попечителството на децата. Те са на възраст от 9 до 16 години. Най-голям е Мадокс. Пакс е на 14 години, Захара - на 13, Шайло - на 11, а близнаците Вивиан и Нокс - на 9.Брад Пит и Анджелина Джоли обявиха развода си през 2016 година. Звездата от „Гепи“ заяви, че е имал сериозен проблем с пиенето, който се е отразил върху семейството му и е започнал да посещава терапия, за да може отново да си стъпи на краката.Двамата вече имат връзки с други хора, като за Джоли се говори, че излиза с агент на недвижими имоти, а около Пит има слухове, че отново излиза с бившата си съпруга Дженифър Анистън.", "date": "2018.04.02", "title": "Брад Пит и Анджелина Джоли финализираха развода си"}
{"url": "https://offnews.bg/zvezdi/megan-markal-zapochnala-karierata-si-v-sdelka-ili-ne-video-677915.html", "text": "Меган Маркъл, бъдещата съпруга на принц Хари, започнала телевизионната си кариера в американската версия на предаването „Сделка или не“.Актрисата е била едно от момичетата, които отварят куфарчетата със сумите. Маркъл е участвала в над 30 епизода на \"Сделка или не\" и все още могат да бъдат намерени кадри с нея от предаването.Докато участвала в \"Сделка или не\", Маркъл ходела по кастинги за роли. Тя придоби популярност с участието си в сериала \"Костюмари\". Актрисата обаче се отказа от главната си роля в името на любовта към принц Хари.Маркъл изтри и профилите в социалните си мрежи заради годежа. Сватбата на Маркъл и принц Хари ще бъде на 19 май. Поканите за събитието са от името на принц Чарлз, а не от кралица Елизабет, защото венчавката не е на държавно ниво.", "date": "2018.04.02", "title": "Меган Маркъл започнала кариерата си в 'Сделка или не' (видео)"}
{"url": "https://offnews.bg/sviat/turtcia-izdade-zapoved-za-arest-na-giulen-za-ubijstvoto-na-ruskia-posl-677928.html", "text": "Турция издаде заповед за арест на Фетхуллах Гюлен и още седем души за убийството на руския посланик Андрей Карлов, съобщи Ройтерс, позовавайки се на вестник \"Хабертюрк\". Карлов беше застрелян по време на откриване на изложба в Анкара през декември 2016 г., като при атаката стрелецът извика  \"Не забравяйте Алепо\" и \"Аллах е велик\". Нападателят Мевлют Алтънташ - полицай, който по това време не е бил на работа, беше ликвидиран от турските сили за сигурност. Още тогава обаче турският президент Реджеп Ердоган обвини движението на Гюлен за убийството. Фетхуллах Гюлен отрече обвиненията. Решението за издаване на заповед за ареста на Гюлен идва само ден преди посещението на руския президент Владимир Путин в Турция. Очаква се Путин да се срещне с Ердоган и с иранския президент Хасан Рохани. Ердоган обвини Гюлен и за опита за преврат през 2016 г. За това вече е издадена заповед за арест и Анкара настоява САЩ да го екстрадира.", "date": "2018.04.02", "title": "Турция издаде заповед за арест на Гюлен за убийството на руския посланик"}
{"url": "https://offnews.bg/tehnologii/mtel-startira-smart-home-inovativna-usluga-za-upravlenie-na-doma-677929.html", "text": ", част от , представя за първи път на българския телеком пазар цялостно и достъпно решение за управление на дома. С  потребителите ще могат да управляват всички устройства и уреди в дома си спрямо своите нужди и да му осигурят още по-добра защита. Това е първата глобална А1 услуга, която телекомът стартира у нас. Принадлежността на Мтел към голямото семейство на A1 Group позволява, с въвеждането на Smart Home, българските потребители да получат достъп да най-иновативните технологични решения.Най-новият продукт на телекома е и единственият у нас, който разполага с изкуствен интелект, който изучава навиците на ползване и така може да се пригоди към предпочитанията на всеки член от семейството. Мтел Smart Home се предлага в два пакета – Comfort и Security.Пакет Comfort осигурява удобство и по-лесно управление на уредите у дома. Благодарение на включения в пакета смарт контакт, потребителят може да управлява работата на своите електроуреди, когато е извън дома. За по-голяма енергийна ефективност в комплекта е включена и смарт крушка и сензор, който засича движението и измерва осветеността и температурата в помещението, в което е монтиран.Пакет Security предлага повече сигурност на дома и спокойствие на семейството. В него е включен сензор, който показва когато има отворена врата или прозорец при напускане на дома. Допълнителната защита се осигурява и от включената в предложението сирена, която алармира със силен звуков сигнал, когато непознат влезе в жилището. В такъв случай Smart Home изпраща и известие до телефона на потребителя. Мтел Smart Home винаги показва кой е вкъщи, както и по кое време член на домакинството е излязъл.В пакетите са включени устройства, които се инсталират бързо и лесно – за да се ползва самата услуга е нужно единствено да се изтегли и настрои приложението Smart Home Solution от Google Play или App Store. Цената на всеки от пакетите с включени устройства е 26,99 лева на месец, като има възможност и за закупуване на оборудването в брой на цена от 149,99 лева. Без цената за оборудването таксата на месец е 19,99 лева.Мтел Smart Home е подходящо решение за хора, които искат да управляват дома си спрямо своите нужди, да си осигурят повече комфорт, сигурност и да оптимизират разходите си за електроенергия и отопление. Услуга е достъпна в , както и в магазините в София на бул. Витоша 40, в Сердика Център и в МОЛ София.Smart Home е поредната стъпка от стратегията на Мтел да бъде иновативен лидер на пазара. През миналата година компанията първа от големите телекоми пусна собствени телевизионни канали – . Впоследствие Мтел стартира първата у нас онлайн , включваща над 20 „облачни” услуги. Телекомът продължава да развива и иновативните услуги  и , които гарантират на клиентите достъп до телевизия на мобилни устройства и неограничен домашен интернет в цялата страна.", "date": "2018.04.02", "title": "Мтел стартира Smart Home - иновативна услуга за управление на дома"}
{"url": "https://offnews.bg/sviat/tramp-pokanil-putin-na-sreshta-v-belia-dom-677930.html", "text": "Американският президент Доналд Тръмп поканил руския си колега Владимир Путин на сеща в Белия дом. Поканата била отправена по време на телефонния разговор на двамата на 20 март, заяви съветникът на Путин Юрий Ушаков, цитиран от РИА Новости.Разговорът обаче е бил преди САЩ да изгони 60 руски дипломати заради отравянето на Сергей Скрипал и дъщеря му Юлия, на което Москва отговори с изгонването на 60 американски дипломати. След това двете страни не са коментирали възможна среща между двамата. \"Ако всичко е нормално, надявам се, че американците няма да се откажат от предложението си да обсъдим възможността за провеждане на среща\", коментира Ушаков.  От Белия дом обявиха, че Тръмп и Путин са обсъдили редица възможни места за среща. Тръмо и Путин досега са се срещали лично два пъти. През юли двамата президенти проведоха среща по време на срещата на върха Г-20 в Хамбург. През ноември двамата се видяха за кратко по време на срещата в Дананг. След това двамата проведоха и няколко телефонни разговора. ", "date": "2018.04.02", "title": "Тръмп поканил Путин на среща в Белия дом"}
{"url": "https://offnews.bg/obshtestvo/kozunatcite-na-pazara-masovo-bez-mliako-i-iajtca-677932.html", "text": "Козунаците на пазара масово не съдържат мляко и съдържат заместители на яйца. Това сочи проучване на \"Активни потребители\". В проучването са включени 16 марки козунаци, които са закупени от различни търговски вериги и от „Женския“ пазар в София през март. Основната информация е извлечена от етикетите на продуктите, т.е. от написаното от самите производителите. Анализите за съдържание на синтетични жълти багрила са направени в лаборатория със спектрофотометрични и хроматографски методи, обясняват от \"Активни потребители\".От 16 марки козунаци при една напълно отсъства задължителната хранителна информация на етикетите, което е нарушение на националното и европейското законодателство. Проучването показва, че в 11 от проверените 16 марки козунаци липсва една от основните съставки в традиционния козунак - прясното мляко. В почти всички марки пък се открива заместител на яйца, а в една от марките липсват както мляко, така и яйца и заместител на яйца - това е козунакът с марка \"Гранд Козунак\". Масово в козунаците на пазара класическите съставки се заменят от индустриално произведени суровини. Освен яйчения меланж се добавят и други нетрадиционни съставки като сух глутен, суроватка и палмова мазнина.Особено смущаващо е добавянето на суроватка в козунаците. Това е заместване на млякото с един по същество отпадъчен продукт, притежаващ свойства много различни от оригинала. Рецептите, забъркани със заместителите позволяват да се намали себестойността на продукта, разбира се, за сметка на качеството, обясняват \"Активни потребители\".Използването на нискокачествени суровини и заместители води до добавянето на технологични химикали - Е-та. Те са били описани подробно на етикетите на всички козунаци, участвали в проучването, с изключение на този, който не е имал етикет. Средно във всяка търговска марка се съдържат 6 Е-та. Те са предимно емулгатори, ензими, антиоксиданти, консерванти, киселинни регулатори, оцветители и други. По отношение на влагане на оцветители в козунаците, при 10 марки е открит естествения оцветител каротин. Тази боя е по-приемлива от синтетичните бои, но показва за пореден път, че в индустриалните рецепти визуалните и вкусовите качества на козунаците се постигат с използване на заместители и химикали.Всички участвали в проучването марки и резултатите за тях можете да видите в таблицата: ", "date": "2018.04.02", "title": "Козунаците на пазара масово без мляко и яйца"}
{"url": "https://offnews.bg/turizam/angelkova-predlaga-da-naemame-spasiteli-za-moreto-ot-chuzhbina-677935.html", "text": "Министърът на туризма Николина Ангелкова проведе работна среща с председателя на Българския червен кръст акад. Христо Григоров по повод съвместни предложения на двете институции за промени в Наредбата за водноспасителната дейност и обезопасяване на водните площи.Измененията са в процес на подготовка, основната цел е текстовете да бъдат осъвременени според новите реалности. Сега действащата наредба за водното спасяване е приета през 1996 година.Едно от предложенията на експертите е разстоянието между спасителните постове да бъде до 150 метра с изключение на плажовете в националните курорти, за които остава досегашното изискване - постовете да са до 100 метра. Друга обсъждана промяна е след приемане на наредбата да има възможност и правоспособни спасители от други държави да практикуват дейност у нас.Предвижда се работата на спасителите да започва от 8,30 часа сутрин. Специалистите са категорични, че ще бъдат осъвременени изискванията към необходимото задължително оборудване на спасителните постове, които да обезпечат по-големи възможности за опазване на живота и здравето на българските и чуждестранните туристи.Вероятно ще има предвидени и санкции за стопаните на плажа, ако назначените от тях спасители извършват дейност, различна от преките им задължения по водно спасяване. Причината за този текст са постъпили през лятото сигнали, че спасители са били ангажирани да събират такси за чадъри на плажа.Тези и други промени в Наредбата за водното спасяване ще бъдат подготвени съвместно от Министерството на туризма и от Българския червен кръст. Заради важността на документа за живота и здравето на туристите целта е той да влезе в сила още от този летен сезон, коментираха министър Ангелкова и акад. Григоров.", "date": "2018.04.02", "title": "Ангелкова предлага да наемаме спасители за морето от чужбина"}
{"url": "https://offnews.bg/dw/trite-prevaplashtenia-na-borisov-dotuk-677936.html", "text": "Снишаване: България не гони дипломати, само може би; спазва санкциите срещу Русия, ама е за вдигането им; обижда се от някои руски изказвания, но развява руски байраци. Ивайло Дичев за външната политика на Борисов Трети:Ще развия една реплика на Арман Бабикян. В трите си мандата Бойко Борисов ни се явява в три различни роли. В първия той беше вътрешен министър, ловеше престъпници и наказваше. Във втория го играеше министър на строителството, скромно сравняван със строителя хан Омуртаг. В сегашния трети той е преди всичко външен министър, загрижен за световните дела и леко дистанциран от дребнавите ни местни проблеми.Този трети ипостас на лидера непрекъснато се обсъжда и - ако трябва да сложим ръка на сърцето - буди одобрение и отляво и отдясно, и от власт и от опозиция. То и предишните два бяха така измислени, че да се харесват, но се чуваха все пак едни писъци тук-таме - къде заради несправедливо притиснати опоненти, къде заради отклонени по някакъв начин европари. За външната политика обаче консенсусът е максимален в нашенските реалности, където обичайно доминира караницата.Церемониални жестовеВземете акцента върху присъединяването на Западните Балкани, от които пиарите умело насочваха вниманието върху скъпата на сърцата ни Македония. Има ли нещо по-умилително от това да помогнеш на малкото братче, преглъщайки обидите? Ясно ни е, че България не може да направи много, за да убързи приемането на Скопие в ЕС. Затова пък успешно множи жестовете на церемониалната политика, като съвместно поклонение пред паметници и подписване на договор за добросъседство. Церемониите са за това - да произвеждат консенсус.Защо така малко говорим за много по-напредналата в преговорите Сърбия? Дали е защото тя ни е традиционен съперник в този регион? Как ще реагираме например на съвсем прясната заплаха от страна на Русия, че щяла да прелети със самолетите си нашата територия да помага на православните братя в Косово? („Ще свали ли самолетите ни България?“, подиграват се от Кремъл) Трудна тема, неподходяща за външната ни политика.Ротационният дюшешРотационното председателство на ЕС поднесе прекрасна възможност да станем важни без да правим нищо особено. Е, като изключим смяната на плочките и измитането пред НДК, разбира се. Ротационен дюшеш: идва ти редът да си важен, да покажеш рози, кукери и туристически рекламни клипове. Повече от година ни обработваха с това какви точно политики сме намислили и колко важни за България проблеми ще поставяме, после лека полека стана ясно, че тази работа с председателството е техническа и е нямало защо да очакваме нещо особено - даже било неприлично тъкмо домакинът да преследва свои интереси на такава среща, трябвало да умее да дава думата на другите, те да изразят позициите си. Хватката се състои в незабележима подмяна във времето на ТВ-говорителите – едните пламенно мислят, че трябва да имаме политики, другите са чели книги, където пишат какво точно прави ротационният председател.Нещо подобно беше срещата във Варна между Ердоган и европейските лидери, домакинствана от г-н Борисов. Значението ѝ е, разбира се, голямо, защото хвърли мост между партньори, които се бяха докарали до там да не могат да си говорят. И, разбира се, консенсусно браво за г-н Борисов, успял да я организира – заговори се даже за влизане в историята. И все пак дайте да се замислим какво точно направи възможно това тъкмо ние да сме в ролята на неутралния терен? Дали не е това, че нямаме своя ясна и принципна политика по отношение на проблемите с Турция? Връщаме предполагаеми гюленисти, нямаме мнение за военната операция на Анкара в Сирия, не се изказваме по теми като човешки права, задържаме с години взаимосвързаните проблеми на тракийските бежанци и на прогонените при Възродителния процес. Да, националпопулистите традиционно разгарят омразата към всичко турско, но тя си остава за вътрешна употреба дори сега, когато са в правителството. От друга страна обаче не сме и истински поддръжник на Турция – не подкрепяме нейното присъединяване към ЕС, каквито позиции обикновено имат съседни страни, стремящи се да не бъдат външна граница на Съюза, не се чува практически нищо за нашето съюзничество в НАТО. Нито на единия стол, нито на другия.\"Приземяване..., снишаване\"В този ред на мисли ще си дадете сметка защо външната политика се превърна в новия, най-успешен ресурс на управлението ни: просто ние особена външна политика нямаме - нито имаме ресурса за това, нито волята. И понеже всички добре съзнаваме реалностите, радваме се, че в международен план България гледа да не шава много-много, според неувяхващата мъдрост на човека от народа Тодор Живков, подложен на натиск от Горбачов: \"Приземяване, приземяване... Другари, ние решихме да изчакаме да видим и най-накрая, ако трябва, ще се преустройваме...Ето така ще се огледаме, ще се поснижиме да мине тая буря, после ще видим какво ще правиме.\"Какво правим по случая Скрипал? Ами поснижаваме се. Трябва да сме солидарни със Запада, от който зависим. От друга страна зависим и от руски капитали, притискат ни електорално наши вътрешни проруски партии. Вижте дилемата: в едната посока имаме серията от руски агресии, които Москва цинично отрича – анексията на Крим, убийството на Литвиненко, свалянето на малайзийския пътнически самолет, обявеното от Путин предизборно ядрено превъоръжаване; от другата страна контрират с аргумента „а вие защо биете негрите“ - изтъкват измамния повод за иракската война, нападението срещу Либия, мистериозно свързано с финансирането на президентската кампания на Саркози, липсата на доказателства по атентата срещу папата.Всичко това са политически съображения, а не юридически. Въпросът е на кого вярваш и на чия страна заставаш, не какво точно казва някакъв съдия (впрочем не съществува глобално правосъдие, нали сме наясно).Западните лъжи предизвикват разследвания на журналисти и опозиция, в последна сметка истината почти винаги излиза наяве и това струва кариерата на политици като Блеър, например. Руската е монументално мълчание, антизападно единство, отричане докрай, за да не стигаме до неразгадани убийства, като това на журналистката Политковская или опозиционера Немцов. На света остава да реши кое е по-убедително.\"Преклонена главица сабя не я сече\"Нашата позиция е да поизчакаме, да се поогледаме, да видим кое повече ни изнася. Не гоним дипломати, ама може би ще изгоним. Спазваме санкциите, наложени над Русия, ама ще работим за тяхното вдигане. Обиждаме се от разни руски изказвания, ама същевременно развяваме руски байряци. Министър Захариева казва едно, проруският коалиционен партньор – съвсем друго... Ето откъде идва популярността на г-н Борисов в ролята на външен министър: уловил е българските очаквания в сферата на външната политика. Ако се може да не взимаме страна, да минимизираме позицията си до някои ритуални жестове и да си караме по старому. Защото живковото „приземяване“ е вариант на поговорката „преклонена главица сабя не я сече“.Най-доброто на международната сцена е това, че е далеч - въздига естетически лидера, като същевременно отклонява вниманието от прозаичните проблеми на политическото всекидневие.", "date": "2018.04.02", "title": "Трите превъплъщения на Борисов. Дотук."}
{"url": "https://offnews.bg/obshtestvo/mvr-proveriava-nov-sluchaj-na-patnitci-vlezli-bez-proverka-u-nas-677941.html", "text": "МВР проверява сигнал за нов случай на влезли у нас пътници без проверка. За случая съобщи на страницата си във Фейсбук един от пътниците - Георг Тупарев. По думите му става въпрос за полет от Амстердам, като около десет пътници са минали без проверка, тъй като не е имало нито един граничен служител.От обясненията му става ясно, че граничарите не са били на местата си, защото според таблото самолетът все още не бил кацнал.„Досега ми докладваха, че всичко това не е съвсем вярно. Всичко това, което ми написаха и на мен. Аз имам информация от социалните мрежи. Нямало ги там, дошли накрая, пък на таблото пишело, че самолетът още не е кацнал. Всичко това го проверяваме, това мога да ви отговоря в момента. Хората се притесняват винаги, нещата им се виждат едни, а те се оказват други, но го проверяваме сигнала”, коментира вътрешният министър Валентин Радев, цитиран от Нова телевизия.13 души от Гранична полиция бяха отстранени, докато срещу тях се извършват проверки, след като се оказа, че почти цял самолет пътници от Париж не са минали проверка на летището.", "date": "2018.04.02", "title": "МВР проверява нов случай на пътници, влезли без проверка у нас"}
{"url": "https://offnews.bg/sviat/pochina-parvata-sapruga-na-nelsan-mandela-677931.html", "text": "Почина борецът срещу апартейда в ЮАР Уини Мадикизела-Мандела. Уини Мандела почина на 81 години след дълго боледуване, съобщи личният ѝ асистент, цитиран от Би Би Си. Тя беше омъжена за Нелсън Мандела в продължение на 38 г., в това число по времето, което той лежеше в затвора - 27 г.Южноафрикански активист и политик, Уини заемаше няколко правителствени позиции, а също така ръководеше Лигата на жените към Африканския национален конгрес.По-късно обаче репутацията ѝ беше помрачена от обвинения в корупция. ", "date": "2018.04.02", "title": "Почина първата съпруга на Нелсън Мандела"}
{"url": "https://offnews.bg/112/pozhar-v-zatvora-v-plovdiv-677905.html", "text": "Пожар избухна в Пловдивския затвор, съобщава Нова тв.Затворниците от горящата част на сградата са евакуирани в двора. Няма информация за пострадали.Огънят е тръгнал от шесто крило на затвора, от килия номер 17. Все още не е ясно как е възникнал, предполага се, че става въпрос за умишлен палеж.От пожарната съобщиха, че са получили сигнал за инцидента в 11:15 часа. На място е пристигнала една пожарна. Огнеборците веднага са потушили пламъците.", "date": "2018.04.02", "title": "Пожар в затвора в Пловдив"}
{"url": "https://offnews.bg/sviat/panminchzhon-seltceto-na-mira-kadeto-shte-se-sreshtnat-liderite-na-677906.html", "text": "Срещите на високо ниво между Южна и Северна Корея са изключителна рядкост. На 27 април лидерът на КНДР Ким Чен Унн и президентът на Южна Корея Мун Дже-Ин ще проведат разговори. Подобна среща се е случвала едва два пъти от началото на Корейската война в началото на 50-те години. Срещата ще се проведе в граничната демилитаризирана зона, която разделя двете държави. Лидерите на двете Кореи ще говорят на четири очи в Панминчжон - селцето на мира.Панминчжон е селище, предназначено именно за такива цели: мирни преговори между двете страни. Намира се в граничната зона и е заобиколено с минни полета, бодлива тел и ток.Нито една от двете държави няма юрисдикция над този район. Той се администрира от ООН.Както Корейският полуостров, така и Панминчжон е разделен на две части, във всяка от която има военни от двете Кореи.В средата на селцето е разположена и централата на представителството на Обединени нации, която \"пресича\" територията и на двете Кореи.В граничната зона и точно в Панминчжон не са рядкост инцидентите, свързани с пресичане на територии. Там буквално се стреля на месо. Така през ноември миналата година южнокорейски граничари изстреляли над 40 пълнителя по севернокореец, направил грешката да \"настъпи\" чуждата територия.Освен селце на мира, Панминчжон е известен и като туристическа дестинация, но със строги правила. Ако снимате грешния човек, сграда или пейзаж, може да останете с куршум в главата. Забранено е да се носят скъсани дънки, тениски, къси поли и други разкриващи тялото дрехи.Какво ще се случи на срещата между Мун Дже-Ин и Ким Чен-ун и за какво ще разговарят двамата лидери, все още няма голяма яснота.Днес, 2 април, трябва да бъде обсъдено медийното покритие и логистиката. Делегати на двете страни в Панминчжон ще се срещнат, за да уточнят тези детайли.Едно е видимо - отношенията между Северна и Южна Корея се затоплят и свидетелство за това са зачестилите срещи на представители на двете страни. На 1-ви април Ким Чен Ун и съпругата му И Сол-джу присъстваха на първия концерт на южнокорейски поп музиканти в Пхенян от повече от едно десетилетие. ", "date": "2018.04.02", "title": "Панминчжон  - селцето на мира, където ще се срещнат лидерите на двете Кореи"}
{"url": "https://offnews.bg/knigi/ednoetazhna-amerika-na-ilf-i-petrov-edna-ot-naj-dobrite-knigi-677925.html", "text": "През 1935 г., когато Иля Илф и Евгений Петров, вече известни като творческия тандем зад „12-те стола“ и „Златния телец“, слизат от „Нормандия“ на пристанището в Ню Йорк те са безкрайно изненадани и още по-неподготвени от безумния ритъм на „тичащия“ град, от многообразието от емигранти, дошли тук от всяко кътче на света, за да търсят щастие, пари и слава. Без да губят време те се включват в това състезание и започват да подготвят предстоящата си обиколка из Страната на неограничените възможности. Акредитирани като кореспонденти на вестник „Правда“ те имат за цел да се срещнат и да опознаят не толкова артистичния и издателски свят на развиваща се Америка, а хората от „долните етажи“, тези, които са в основата на индустриалния и икономически бум на страната. В началото на 30-те години Вашингтон и Москва са седнали на масата на преговорите и след признаването на Съветския съюз от САЩ между двете страни са установени дипломатически отношения. Нормализирането на отношенията оказват благоприятно въздействие и върху търговски-икономическите връзки на двете страни, десетки американски специалисти, инженери и учени са поканени в СССР.След като прекарват близо месец в Ню Йорк, срещат се на сутрешно мартини с Хемингуей, посещават Бродуей и затвора Синг-Синг, държат реч пред членовете на клуб „Немска гощавка“ в „Медисън скуеър гардън“ те се отправят на дългопланираното пътешествие със своя новозакупен, сив „Форд-Т“. Придружавани от семейната двойка Адамс, Илф и Петров прекосяват Америка от Атлантика до Тихия океан и обратно. По време на това вълнуващо приключение те успяват да посетят 25 щата, спират в стотици градове, срещат хора от всички прослойки – от работници в заводите до предприемачи и интелектуалци, сред които самия Хенри Форд.И въпреки че се качват на емблематичната „Емпайър Стейт билдинг“, техният поглед е отправен към „едноетажната“ Америка. С проницателност и добронамерена ирония те представят живота на обикновения американец, а не чудесата на техниката и строителството. В книгата „Едноетажна Америка“ те не съдят, а достоверно обрисуват онова, което виждат, не слагат етикет, а се опитват да разберат тази огромна страна в контраста й между Южните щати и Западното крайбрежие. С типичното си остроумие авторите предлагат любопитен поглед към икономиката, държавното устройство, бита, религията и изкуството.По време на своето пътуване те пишат десетки статии, които изпращат за публикуване в „Правда“, всяка една датайлно цензурирана, преди да бъде представена на читателите. Стотиците фотографии направени от Иля Илф с неговия фотоапарат „Лайка“ са публикуваи в популярното списание „Огонёк\" в специална поредица „Американски фотографии“.Първото издание на книгата „Едноетажна Америка“ излиза през 1937г. и носи в себе си прелестта на изящната ирония, така характерна за господата Илф и Петров, и отправя предизвикателство към въображението на съвременния читател. Написана с много хумор и самоирония „Едноетажна Америка“ е обявена за най-добрата книга, написана за Америка от чужденци. Книгата „Едноетажна Америка“ може да поръчате на: ", "date": "2018.04.02", "title": "„Едноетажна Америка“ на Илф и Петров - една от най-добрите книги, написани за Америка от чужденци"}
{"url": "https://offnews.bg/temida/bivsh-zam-kmet-na-pleven-na-sad-za-40-000-leva-podkup-677924.html", "text": "Специализираната прокуратура внесе в Специализирания наказателен съд обвинителен акт срещу бивш заместник-кмет на община Плевен за искани и получавани подкупи в размер на общо 40 530 лева.Според държавното обвинение става въпрос за системна корупционна практика от страна на заместник-кмета между ноември 2011 г. и април 2014 г., който искал и получавал пари от управител на фирма. С дружеството общината имала договор за поддръжка и ремонт на общественото осветление на Плевен, подписан през януари 2011 г.Исканите пари били определяни като процент (10% или 15% ) от сумите, посочените във фактурите на фирмата-изпълнител за извършените дейности, които тя представяла в общината. Заместник-кметът разпореждал пускането на платежни нареждания за превеждане на сумите по фактури на дружеството само ако получел на ръка искания процент от съответната сума.В общо 16 случая обвиненият заместник-кмет получавал средно по 4-6 хиляди лева, за да разпореди всяко плащане към фирмата.На 22 април 2014 г. той е задържан от служители на ДАНС в кабинета си веднага след като получил от управителя на фирмата поредния плик с 4000 лева подкуп – 40 белязани банкноти с номинал 100 лева.Предстои Специализираният наказателен съд да насрочи дата за разпоредително заседание по наказателното дело.", "date": "2018.04.02", "title": "Бивш зам.-кмет на Плевен на съд за 40 000 лева подкуп"}
{"url": "https://offnews.bg/sviat/50-evakuirani-zaradi-pozhar-v-zhilishten-blok-v-sochi-677934.html", "text": "Над петдесет души, сред които и 15 деца, са евакуирани заради пожар в пететажна жилищна сграда в центъра на руския град Сочи. Пожарът е започнал от покрива на кооперацията и е обхванал около 600 квадратни метра. С пламъка се борят над 130 души и 39 единици техника. Няма информация за пострадали. Очаква се гасенето на пожара да се усложни заради силния вятър. ", "date": "2018.04.02", "title": "50 евакуирани заради пожар в жилищен блок в Сочи"}
{"url": "https://offnews.bg/obshtestvo/na-uchenie-pri-horata-koito-niamat-pravo-da-sgreshat-677903.html", "text": "Двуседмичен курс за повишаване на квалификацията на военнослужещите от Сухопътните войски, специализирани в обезвреждането на невзривени бойни припаси и импровизирани взривни устройства, се проведе в 55-ти инженерен полк в Белене.В него участваха 53 военнослужещи от 55-ти Инженерен полк, и щатни подразделения от 2-ра Тунджанска и 61-ва Стрямска механизирани бригади.Освен теорията, са отработени тактиката, техниката, и процедурите по разминиране и унищожаване на боеприпаси. Усвоява се работата с новодоставеното оборудване, получено по програмата на САЩ за чуждестранно военно финансиране (FMF) – роботизирани системи за откриване и унищожаване на импровизирани взривни устройства, защитни облекла, и други специфични прибори и устройства.Част от специалистите са включени и във формирования за овладяване и/или преодоляване на последиците от бедствия (ФОППБ) за разузнаване и унищожаване на невзривени боеприпаси. В момента Сухопътните войски поддържат в готовност за действие 11 ФОППБ, които могат да изпълняват такива задачи.През изминалата 2017 г., военнослужещи от Сухопътните войски са изпълнили 82 реални задачи по обезвредяване на бомби на територията на цялата страна. Едно-друго – 16 000 парчета. Които са можели да убият кого да е.От началото на 2018 г. са изпълнени 9 такива задачи, като са унищожени общо 11 боеприпаса.Министърът на отбраната Красимир Каракачанов и командващият Сухопътните войски генерал-майор Михаил Попов в петък наблюдаваха в района на 55-ти инженерен полк в Белене заключителния етап от подготовката. Сапьорите изпълниха задачи по разузнаване, транспортиране и неутрализиране на открит при извършване на изкопни работи невзривен боеприпас; неутрализиране на импровизирано взривно устройство /ИВУ/, поставено на маршрута за движение на войски; разузнаване на подозрителен автомобил и неутрализиране на кола-бомба; разузнаване на сграда за наличие на ИВУ и неутрализираненето му в непосредствена близост до сградата.Министър Каракачанов съобщи, че стойността на новопридобтата техника е над 2 800 000 лв. „Това е един от добрите примери за военно сътрудничество между България и САЩ. Чрез тази техника се намаляват рисковете за личния състав, за човешкия живот“, отбеляза той.„Една от основните мисии на Българската армия е да подпомага населението в критични моменти. Няма случаи като наводнения, големи снеговалежи, които затварят пътища, или други бедствия, при които армията да не участва. Искам да ви благодаря, защото за пореден път благодарение на вашите усилия, хората в населените места, които бяха затворени и блокирани, можеха да се придвижват, да бъдат снабдявани и да се чувстват сигурни“, каза министърът на отбраната Красимир Каракачанов в обръщението си към личния състав на 55-ти инженерен полк в Белене, при награждаването на военнослужещите, оказали помощ на населението от област Плевен, при ликвидиране на последствията от снегонавяванията в периода 26-28 февруари.За проявен професионализъм и високо чувство на отговорност при изпълнението на задачите, министър Каракачанов отличи командира на инженерната рота за бойна поддръжка капитан Йордан Йорданов с награден знак „За вярна служба под знамената“ - четвърта степен, началника на подвижен команден пункт старши сержант Николай Йосифов с награден знак „За отлична служба“ – втора степен за сержанти, и инструктора в отделение за подготовка на инженерни специалисти ефрейтор II клас Людмил Стефанов с награден знак „За военна доблест“ – трета степен.Военнослужещи от състава на инженерния полк в Белене бяха отличени за изпълнение на задачи в помощ на населението в тежките зимни условия и от командира на Сухопътните войски генерал-майор Михаил Попов. Той връчи грамоти и предметни награди на заместник-командира на полка подполковник Иван Тишков, на началника на щаба подполковник Калоян Василев, на ефрейтор II клас Ивайло Ганков, на редниците III клас Иван Иванов и Даниел Митев, и на редник I клас Кристиян Петров.В края на февруари, войниците от 55 ИП помогнаха на хората от селата Лозица, Любеново и Въбел, община Никопол. Техните БАТ-ове разчистиха пътищата, и докараха храна и лекарства на хората.С което и приключва официалната част.Разгледайте снимките на наградените – това може да е вашият съсед. Отнасят се към службата си спокойно, и някак собственически. Да, техниката е стара, казват, ама няма да я изхвърлим, все едно друга нямаме. Поддържаме си я, всичко работи. Лесно-трудно – това е. То и живота е труден, ама го живеем, нали така, и се смеят. Въпросът какво ги държи там – армията не е модерно място, заплатите не са големи, ги обърква. „Да бяхте видели очите на ония хора като им закарахме хляба и лекарствата – нямаше да питате”.Тормози ги липсата на хора, и пренебрежението на част от обществото към армията, безразличието на младежите.Професионалисти. Работят чисто и без суетене, въпреки тълпата от зяпачи с фотоапарати, голямото началство, и проверяващите с оранжевите жилетки, които им дишат във врата.„Работата на подривниците е опасна ...”, задявам ги аз.„То и да се родиш е опасно, ама няма къде да се денеш. Така и работим, просто внимаваме”", "date": "2018.04.02", "title": "На учение при хората, които нямат право да сгрешат"}
{"url": "https://offnews.bg/tenis/shampionat-isnar-kam-zverev-edin-den-shte-badesh-na-varha-677896.html", "text": "След като спечели първата си титла от сериите Мастърс, Джон Иснър не спести добрите си думи по адрес на младия Александър Зверев. Двамата се изправиха един срещу друг на финала на турнира в Маями, в който 208-сантиметровият американец триумфира. \"Първо трябва да се обърна към Саша. Познаваме се вече от 7-8 години. Тренирах с него, когато бе на 14 и знаех, че това дете ще бъде следващото голямо нещо в тениса. Той вече спечели две от тези титли, така че оценявам, че ме остави да спечеля една.12 години по-голям съм от теб. Четвърти си в света, имаш възможно най-светлото бъдеще пред себе си, имаш най-добрия екип, правиш всичко по правилния начин.Заедно сме в Тура през последните 4 години, виждам работата, която вършиш – заслужаваш всичко, което си постигнал до момента и всичко, което ще постигнеш. Продължавай да влагаш усилия и един ден ще бъдеш на върха\", каза Иснър", "date": "2018.04.02", "title": "Шампионът Иснър към Зверев: Един ден ще бъдеш на върха"}
{"url": "https://offnews.bg/politika/brigo-asparuhov-ako-izbuhne-treta-svetovna-vojna-nie-niama-da-razber-677898.html", "text": "\"Ако избухне Трета световна война, няма да разберем, просто ще станем жертва на една унищожителна война\".Това каза пред БТВ бившият директор на Националната разузнавателна служба ген. Бриго Аспарухов.По думите му истината за случая \"Скрипал\" никога няма да бъде казана, защото \"каже ли се истината, всички пак ще загубят\". \"Представете си, че излезе някаква съвсем простичка история. Какъв ход ще предприеме ЕС и всички страни, които изгониха руски дипломати? Ще ги върнат обратно ли, или Русия ще върне обратно техните”, попита Аспарухов.Според него у нас дебатът около случая \"Скрипал\" се е пренесъл в полето на русофили и русофоби. \"Това ни е стара слабост, вместо да видим фактите в очите и кой има интерес от това\", подчерта той.По думите му привикването в София за консултации на посланика ни в Москва е възможно най-мекият ход. Според него правилно България се опитва да води балансирана политика и да не предприема остри ходове.\"Този трагичен случай послужи всички страни да извлекат това, което ги интересува. Русия зае твърда позиция, европейските страни учудващо, без доказателства, повярваха на Великобритания\", коментира той.\"Шпионажът никога не може да бъде изчистен, той е вечен и ще бъде вечен. Работи по всяко време, той е най-силното оръжие в ръцете на една държава\", заяви още бившият директор на разузнавателната служба.", "date": "2018.04.02", "title": "Бриго Аспарухов: Ако избухне Трета световна война, ние няма да разберем"}
{"url": "https://offnews.bg/futbol/fenovete-na-ludogoretc-orediavat-677902.html", "text": "Въпреки, че през последните години Лудогорец влезе в историята на българския футбол, публиката в Разград очевидно не е впечатлена от постиженията на \"орлите\".От подновяването на шампионата \"зелените\" записаха поредица от победи, но въпреки това в последните 6 домакинства посещението на мачовете на шампионите е повече от обидно.Нито една от изброените срещи не надхвърля 1000 души. Нещо повече - най-посетените срещи на \"орлите\", срещу столичните Септември и Славия, са били наблюдавани от малко над... 500 човека.Все пак, срещу ЦСКА се очаква \"Лудогорец Арена\" да се понапълни, имайки предвид важността на двубоя.", "date": "2018.04.02", "title": "Феновете на Лудогорец оредяват"}
{"url": "https://offnews.bg/obshtestvo/zapochva-priemat-v-akademiata-na-mvr-677895.html", "text": "Стартира кампанията на Академията на МВР за прием на курсанти, студенти и докторанти за учебната 2018/2019 г., съобщиха от висшето учебно заведение.Академията подготвя специалисти за бъдещи успешни служители на Министерството на вътрешните работи. Обявен е прием за бакалаври в специалностите \"Противодействие на престъпността и опазване на обществения ред\" (редовна и задочна форма), \"Гранична полиция\", \"Пожарна и аварийна безопасност\" и \"Публична администрация\".Магистри ще се приемат в специалностите \"Противодействие на престъпността и опазване на обществения ред\", \"Защита на националната сигурност\", \"Стратегическо ръководство и управление на сигурността и обществения ред\", \"Психологично подпомагане на оперативно-издирвателната дейност\", \"Пожарна и аварийна безопасност\" и \"Публична администрация\".", "date": "2018.04.02", "title": "Започва приемът в Академията на МВР"}
{"url": "https://offnews.bg/futbol/frenska-legenda-var-e-kato-losh-seks-677908.html", "text": "Технологията за видеоповторения (ВАР) не се харесва на легендарния френски футболист Бишенте Лизаразу. Според него това е като да правиш секс, който не ти харесва.Лизаразу визира факта, че футболистите и феновете вече не могат да се израдват пълноценно след гол, защото често се случва играта да бъде спряна, за да се изгледа ситуацията на запис.VAR е малко като секс без удовлствие. По време на празненствата, ти казват да спреш, така се чувствах на стадиона. Феновете на Монако са развълнувани за гола на Фалкао, те са много щастливи и след това спираме всичко. Ужасно е, много разочароващо.\"Феновете не участват в нищо, сякаш не са важни. Зрителите искат да участваш в шоуто, но ние ги лишаваме от този шанс. Трябва да използваме видеото по-добре. Трябва да бъде обяснено на всички, на стадиона и по телевизията. Участваме в едно и също шоу\", каза Лизаразу.", "date": "2018.04.02", "title": "Френска легенда: ВАР е като лош секс"}
{"url": "https://offnews.bg/sviat/kitaj-vdiga-do-25-mitata-varhu-amerikanski-stoki-677899.html", "text": "Китай ще наложи нови мита върху американско месо, плодове и други продукти като ответна мярка за налозите, одобрени от президента на САЩ Доналд Тръмп върху вноса на стомана и алуминий, предаде Асошиейтед прес.Китайското министерство на финансите заяви, че новите мита влизат в сила веднага.Заявлението беше направено след предупрежденията, отправяни от китайските власти през последните седмици при изострящия се търговски спор със САЩ.Китай увеличава с 25 процента митото върху осем внасяни от САЩ продукта, включително свинско месо, и налага ново 15-процентово мито върху 120 внасяни от САЩ стоки, включително плодове.", "date": "2018.04.02", "title": "Китай вдига до 25% митата върху американски стоки"}
{"url": "https://offnews.bg/sviat/netaniahu-reshi-da-varne-16-000-bezhantci-v-afrika-oon-go-ubedi-da-gi-677933.html", "text": "Израел възнамерява да изпрати в Германия, Италия и Канада 16 250 бежанци, потърсили убежище в страната. Това обяви израелския премиер Бенямин Нетаняху. За това са се договорили Израел и Върховният комисариат на ООН за бежанците, с което се отменя първоначалния план на страната да депортира африкански мигранти в Африка, съобщи Ройтерс. \"Това е уникално споразумение между Върховния комисар на ООН и Израел за извеждане на 16 250 души в развити страни като Канада, Германия или Италия - такъв ангажимент пое Върховният комисар - за организиране на извеждането и дори за финансирането му\", обяви Нетаняху. Говорителката на Комисариата потвърди, че има такова споразумение, без да даде подробности за него. Част от тези бежанци ще заминат за Италия и Германия. През февруари израелските власти са започнали да изпращат уведомления до 20 000 африкански мигранти, че имат 2 месеца да напуснат страната или ще бъдат вкарани в затвора. Израелското правителство предложи на бежанците по 3500 долара и самолетен билет до сигурна дестинация в Африка. Срещу решението се обявиха правозащитни организации, които обявиха, че много от мигрантите са избягали от военни конфликти и депортирането им ще ги изложи на опасност. Правозащитните организации заведоха иск във върховния съд на Израел срещу депортацията. В средата на май съдът временно спря депортацията. Върховният комисариат на ООН за бежанците също опитваше да разубеди Израел да депортира мигранти, подчертавайки, че депортираните през последните две години бежанци са били подложени на тормози и изтезания и са мигрирали към Европа. През 2005 г. в Израел влязоха общо 64 000 африканци, хиляди от които обаче след това напуснаха страната. През последните години потокът от нелегални мигранти към Израел почти спря след построяването на оградата по границата с Египет. ", "date": "2018.04.02", "title": "Нетаняху реши да върне 16 000 бежанци в Африка, ООН го убеди да ги прати в Европа"}
{"url": "https://offnews.bg/nashite-avtori/iz-delnitcite-na-edin-lud-26-30-mart-677904.html", "text": "Понеделник, 26 мартДоналд Туск обобщи срещата Турция-ЕС във Варна без тая-оная: \"Не взехме никакви решения и не постигнахме никакви компромиси. Върховенството на закона, свободата на пресата, двустранните отношения с Кипър или Гърция, както и военната операция в Сирия си остават обективни проблеми. Само напредъкът по тези въпроси може да подобри отношенията ни.\"Но все пак е пресилено да се казва, че срещата е провал. В дипломацията, както и в живота, има правило – продължават ли разговорите, има надежда нещата да се оправят. Но спрат ли - всичко може да се случи. И домораслият геополитик заслужава червена точка, защото успя все пак да организира тази среща.Разбира се, че ми беше смешен в ролята на посредник между Турция и Европа. И как не? Да изразиш благодарност на Доналд Тръмп, когато срещу теб стои Доналд Туск, си е комично отвсякъде. И поне името на пияното си приятелче трябваше да запомни, не да му вика Жан-Клон ли, Жан-Клюн ли, не чух добре. Но съдбата сама си избира героите. Не знаем дали в този момент не ѝ е нужен точно смешник.Министър Захариева вика, че България не смята, че е уместно да гони руски дипломати заради случая \"Скрипал\". Страната ни е солидарна с Великобритания, но подобни мерки засега не се налагат.А пък Фрог нюз научил от дипломатически източник, че руски дипломати пратили по служител на МВнР хабер на българското правителство – ако изгоните наши дипломати, чакайте компромати. Ставало дума за документи, компрометиращи високопоставени български политици в далавери по „Южен поток“, АЕЦ-Белене и др. Демек, за корупция на най-високо ниво. Че има корупция там, има. Обаче следите водят както до високопоставени български, така и до високопоставени руски политици. Да не кажа най-високо… Та кой знае.За трагедията в Кемерово нямам сърце да коментирам. Просто ще цитирам казаното от Богомил Бонев във Фейсбук, което ми се струва доста точно: „Ке́мерово е другото име на Майдан… Това е терористичен акт и между заподозрените са западните служби. Най-вероятната хипотеза, както те обичат да казват. Личи си по многобройните сайтове на руските соросоиди. Директно обвиниха Путин. Всичко това се връзва в една верига с отравянето на Скрипал, от което Русия няма никаква полза, със свалянето на малайзийския самолет над Украйна, с убийството на разни безвредни опозиционери. Класическа многоходова операция по дискредитирането на Путин.“Чак не ми се вярва, че не е шега…Много е вярна поговорката, че с какъвто се събереш, с такъв си се събрал… Няма как руско-българският гражданин Георги Гергов да ти е кум и ти да не прихванеш русофилската краста. Бонев, ако помните, беше министър в кабинета на Костов и то точно по времето, когато отказахме коридор на руските самолети. Голяма метаморфоза е претърпял.Ето това се казва да пръднеш с голи уста. Ох, обаче това няма да го разберете, ако не го обясня. През 2004 г. поетът и преподавател в СУ Ани Илков даде воля на своята лична и на цялото ДСБ омраза към Бонев във в. “Седем”. В рима, както се полага на поет, и без много да се церемони. Той, ако помните, викаше на комунистите “червени педерюги”, което заслужава уважение.Но бърка поетът, за някои неща много бърка. Бонев е от Радомир, не от Кюстендил.Вторник, 27 мартКъде го чукаш, къде се пука… 17 държави вече са обявили, че гонят руски шпиони в знак на солидарност с Великобритания. А Борисов разпореди на посланика ни в Москва Бойко Коцев да се прибере в София за консултации.Голям таш…, пардон, майтап. Правителството се гърчи като глист на синапова клонка, и въпреки това всички са доволни – и посланикът на САЩ, и тоя на Русия, а английският ни разбира и ни съчувства…Анатолий Макаров: \"Считам, че позицията на България в тази ситуация е много разумна и добре претеглена - първо да се получат доказателства, а после да се взима решение, а не обратното…\"Ерик Рубин: „Мисля, че най-важното е да се даде ясен знак, че нашите страни са заедно в подкрепата си за Великобритания. И отговорът тук, в България, също изразява подкрепа…\"Ема Хопкинс: „Има много страни като България, за които поради географски, икономически и енергийни причини е много трудно да вземат такова решение. България присъства в тази реакция на международно равнище, за което ние сме много благодарни…“Просто едвам се удържам да не си помисля, че Борисов е голям дипломат. Наистина едвам…Световноизвестният философ, лингвист и писател Юлия Кръстева е била сътрудник на Първо главно управление (външно разузнаване) на ДС с псевдоним Сабина, става ясно от решение на Комисията по досиетата. Кръстева е била регистрирана като сътрудник през юни 1971 г., или пет години след като заминава да следва в Париж със стипендия на френското правителство.Много мътна история, но според нас сценарият още не се е разгърнал. Той ще протече на няколко етапа. На първи етап Кръстева е агент на ДС, шпионин на българското разузнаване. После ще се окаже, че е вербувана и от френското разузнаване. Българското разузнаване ще разбере, че е станало за кашмер и ще поиска да си отмъсти. Дали ще се стигне до чадър (Новичок), не мога да съм сигурен, по-скоро не. За разлика от Русия ние сме в ЕС. Но пък за прилика с Русия и у нас управляват ченгетата…Сряда, 28 мартБългария ще експулсира руски дипломати, намекна Цецерон по телевизора. Вдругиден обаче ще разберем, че е направил това изказване на своя глава, без да пита Борисов. Или към него момент и на Борисов още не му е било ясно как ще постъпи.Но в петък ще стане ясно, че никой няма да гоним. Не ни е в характера. Колегата Йово Николов напомня, че в новата ни история един единствен път сме гонили руски дипломати – през март 2001 г. правителството на Иван Костов гони трима заради шпионаж и саботиране на присъединяването на България към НАТО.Между другото, оня ден срещнах Цецерон в Музикалния театър на представлението „Царицата на чардаша“. (Не ме питайте какво съм правил там, имах основателна причина!) Цветанов на оперета! Малко показно хванати за ръка със съпругата като влюбени…Изследване на Алфа Рисърч показва, че в просовиденията на АФИС от миналата седмица, има нещо вярно. БСП застига ГЕРБ. По-точно обратно, ГЕРБ почти настига БСП. Партията на Борисов си остава първа сила, но зад нея биха застанали 23.1% от избирателите. За БСП биха гласували 20.5%.57% от българите били на мнение, че правителството е замесено по някакъв начин в продажбата на ЧЕЗ на пазарджишката „Инерком“. Обаче това не разклащало доверието на симпатизантите в ГЕРБ. Кабинетът запазвал доверието, което имал през декември. Само критиците му се били увеличили с 4%.То бива когнитивен дисонанс, бива, ама това вече е направо бивол курбан. Нали помните какво беше когнитивен дисонанс? Да откажеш да приемеш действителността, защото тя противоречи на изградените ти представи за нея. Разправяй им, ако си немаш работа, че некой си е мутра, че е окрал държавата, че източва еврофондовете, че съсипва и краде бизнеса на хората… Те си остават глухи. За да не си признаят, че са сбъркали. Щото, нали, българинът почти никога не бърка...Друг много интересен извод от изследването на Алфа е, че посещението на патриарх Кирил е изиграло много положителна роля за освестяването на нацията. 67% от българите оценяват думите му като неприемливи и унизителни. Само 25%, явно русофили-чугуни, ги приемат за справедливи. Следствие на народополезната дейност на руския поп за пръв път след Украинската криза позитивното отношение към Русия е спаднало от 66% на 56%. И обратно, подкрепата за ЕС се е увеличила от 50% до 58%, а за НАТО – от 38% до 44%.Проучване на „Тренд“ пък показва, че голяма част от българите вярват в световни конспирации и свръхестествени сили. 66% от нашенци вярвали, че съществуват организации, които изкуствено създават болести, за да се продават нови лекарства. А 40% вярвали в съществуването на тайно общество, което управлява света (илюминати, масони…)Но, за да не си помислите, че става дума за прости хора, ще се отклоня малко, за да кажа как проф. Михаил Константинов обясни вчера новата студена война в света, която според него няма задълго да е студена. Основната причина била в това, че предстояло рухване на финансовата система.Световните дългове, вика, са хиляда трилиона, един милион милиарда… 15 пъти годишния брутен продукт на света. Т.е. цялата световна икономика в момента е напълно измислена и ако рухне, банкстерите ще пострадат тежко. Но ако има война, те ще кажат – а, бе, парите ви изгоряха, защото имаше война. И точно към това бутат света – война, която да изгори парите. Но единственото, което ще направят, е да завлекат всички в пропастта. Не казвам, че това е класически пример за теория на конспирацията. Но не казвам и обратното.24% от българите вярвали в съществуването на ХААРП, а 25% в кемтрейлс. Не е чудно, даже са малко. Спомняме си как на предизборна среща във Варна Румен Радев беше запитан от будни граждани за кемтрейлсите. И той отговори: „Нямам факти и данни, че има такова пръскане. До момента наистина нямам. Но ако наистина тази тревога продължава и вече тревожи много граждани, можем да организираме една проверка. Ако има такова нещо ще вземем мерки.”Вместо да каже: не ме занимавайте с простотии, той ще взема мерки! И това го писа цялата преса и го предадоха всички телевизори. И за простите българи, тоест, за една голяма част от българите (80% според Иво Христов) това е доказателство, че го има таковата нещо.Според данните от изследването 35% от българите носят червен конец срещу уроки. Която цифра също ми се струва силно намалена с оглед на факта, че и премиерът Станишев, и премиерът Борисов редовно се появяваха с червен конец на кунката.Българите масово вярвали в магии, чукали на дърво, плашели се от черна котка… И изобщо в суеверието си народът се оказва напълно достоен за премиера си. Защото Борисов е суеверен като бабичка. С червения конец не се разделя от години. Като му минава котка път, се завъртал три пъти, преди да продължи, а ако е с кортежа, карал охраната да се върне и да мине по друга улица. Ставал винаги с десния крак напред, в понеделник не се бръснел, не си режел ноктите и не давал пари на заем… За капак ходи и на врачки. Гадателката Щерона Ваклушева се похвали, че тя му е сложила червения конец. Тази Ваклушева навремето спасила Тодор Живков. Готвели му атентат с тротил в подметките. Обаче тя сънувала сън и се обадила на сътрудниците му. И на Костов помогнала. Направена му била магия и от там му се получила лоша кръв. Госпожата развалила магията и му казала, че не трябва да яде месо. Та затова Костов е вегетарианец. Като благодарност той ѝ дал на $14 хил., с които тя построила параклиса \"Св. Пантелеймон\" в с. Мирово, където сега приема клиентите си.Представяте ли си, граждани, докъде са стигнали нещата?! Врачка гадае в православен параклис. И вероятно си плаща, щото дедо поп си мълчи…", "date": "2018.04.02", "title": "Из делниците на един луд (26-30 март)"}
{"url": "https://offnews.bg/politika/stanete-novite-balgarski-mladezhki-delegati-kam-oon-677910.html", "text": "С конкурс в 4 кръга, който ще продължи до юни месец, ще бъдат избрани бъдещите младежки делегати на страната ни към ООН с мандат 2018—2019 г. Можете да кандидатствате или да номинирате подходящ за позицията млад човек на възраст между 18 и 29 години на  до 23:59 ч. на 11.04.2018 г. Подробности за критериите за кандидатстване, селекционните етапи, както и формуляр за кандидатстване може да намерите отново на уебсайта на . Може да следите и Фейсбук .Сред най-важните условия за кандидата са:- да си между 18-29 години;- да пребиваваш в България за целия период на мандата юни 2018-декември 2019 г;- да владееш отлично английски език - писмено и говоримо;- да си мотивиран да се застъпваш за мненията на младите хора от България и да организираш кампании и събития на национално и местно ниво по теми, значими за българските младежи.Позицията предполага мандат в рамките на година и половина с различни задължения на национално и международно ниво, с фокус върху младежките политики, предизвикателства и решения, както и организиране на редица събития (кръгли маси, презентации, срещи) с цел събиране на мнения от българската младеж по актуални за страната ни и ООН теми.„Български младежки делегат” е млад човек, избран чрез прозрачен национален конкурс, който се включва в делегацията на България към Общото събрание на ООН и Комисията по социално развитие на ИКОСОС и работи, с права сравними с тези на акредитиран дипломат, по решенията на ООН за младежта. Позицията на младежки делегат към ООН съществува едва в около 30 държави от целия свят. С програмата „Български младежки делегати към ООН“, България се нарежда сред страните лидери в световен и европейски план, които разпознават младите хора като равностоен партньор в процеси на вземане на решения на национално и международно равнище. България вече се цитира от Програмата на ООН за младежта, Световната федерация на Дружествата за ООН и други като водеща световна практика в топ 5% процента от 193-те страни членки на ООН. Мисията на Програмата е да служи като мост на ефективна комуникация и взаимодействие между младите хора в България, младите хора по света и управляващите. Националната кампания за избор на българските младежки делегати се организира за 12-та поредна година от Дружеството за Обединените нации в България, с официалната подкрепа на Министерството на външните работи и Постоянното представителство на Република България към ООН в Ню Йорк и в партньорство с Национален младежки форум и ISIC България.", "date": "2018.04.02", "title": "Станете новите български младежки делегати към ООН"}
{"url": "https://offnews.bg/futbol/vlado-stoianov-moiat-sluchaj-e-mnogo-riadak-677913.html", "text": "На 21 март 2017 г. Владислав Стоянов се контузи тежко по време на тренировка на националния отбор преди световната квалификация с Холандия. Вратарят на Лудогорец скъса патерално сухожилие на лявото коляно, заради което бе опериран спешно в Букурещ. Впоследствие травмата се усложни и Стоянов претърпя още четири хирургически интервенции в клиника в Барселона.Наскоро възстановяването на Владислав Стоянов в Испания приключи и той вече е в Разград. Ежедневно вратарят е подложен на специална рехабилитация в новия медициски център на клубната база и очаква с нетърпение деня, в който ще започне тренировки.В откровено интервю за клубния сайт Владислав Стоянов сподели кога очаква да се върне на терена, как протича възсановяването му и какво очаква от битката за титлата.- Владо, приключи последният етап от възстановяването ти в Испания. Какво е състоянието ти към момента и може ли да се каже, че травмата вече е напълно овладяна?- Приключихме още един етап от възстановяването. Последната интервенция бе януари тази година. Засега всичко е наред. Всички изследвания, всички показатели наистина са много добри. Самите доктори и физиотерапевти не очакваха толкова добри резултати. Да се надяваме, че възстановяването ще продължава така и занапред.- Всички се питат кога Владислав Стоянов ще започне тренировки и кога ще го видим отново на терена?- На този въпрос не може да отговори никой. Дори докторите. Моят случай е много рядък. Да не кажа, че е единственият подобен случай в историята. Никой не може да каже крайни срокове. Ние обаче сме си поставили цели. Ако всичко върви нормално, ако всичко се развива в правилната посока, може би до два месеца ще започна да тичам и лека полека да навлизам в лятната подготовка с отбора.- Това означава, че за мачовете през новия сезон можеш да бъдеш на линия?- Надявам се. Това сме си го поставили за цел с докторите и физиотерапевтите. Искам през новия сезон да бъда на терена.- Точно година след контузията стана ли напълно ясно каква е причината за усложненията, довели до серията медицински интервенции в Испания?- Първо, получи се една болнична инфекция, която реално може да се случи навсякъде. По-големият проблем бяха неправилните действия на доктора в Румъния, който ме оперира. Получи се серия от грешки. Излезе така, че докторът нямаше вярно решение. Оттам се стигда до тази мъка, която ме принуди да замина за Испания и да се подложа на серия операции.- Какво предстои оттук нататък? Как ще продължи възстановяването ти?- Първият етап от възстановяването бе в Испания. Трябваше да се раздвижи кракът. В момента вече е почти раздвижен. Естествено, има още да правим флексии. Сега с физиотерапевтите в Лудогорец, които са във връзка с колегите си в Испания, сме направили програма, по която ще работя. Ще ходя до Испания през две, три седмици за контролни прегледи. Според това как реагира коляното ще се вземе решение дали да се увеличават или да се намаляват натоварванията.- Кой бе най-тежкият период за теб през последната година?- То не са един и два моментите. Може би след първата почистваща операция и серията антибиотици да разбера, че де факто нищо не сме свършили, а нещата са станали доста по-зле. Най-тежкият момент беше след първата операция, когато просто трябваше кракът ми да бъде спасен. Не ставаше въобще въпрос за спорт. Лекарите ми казаха в прав текст: „Момче, в момента трябва да ти отрежем крака“. Това бе най-тежкият момент. След операциите имаше лечение със серия антибиотици. Въпросът беше дали ще може да се овладее инфекцията, дали костта ще успее да се изчисти от бактериите. През тези два, три месеца, въпреки антибиотиците, нямаше пълна гаранция, че ще се справим с инфекцията. Това бе най-шоковият и най-трудният период за мен.- Когато чу тези ужасяващи неща от лекарите какво ти мина през ума? Вярваше ли, че наистина може да се случи или бе убеден, че един ден отново ще играеш футбол?- Няма как да не ти мине през ума, че може вече да не играеш, след като ти го казват топ-специалисти. Още първия ден докторите, които се грижиха за мен ми казаха, че най-важното е да съм здрав в главата. И да съм позитивен. Обясниха ми, че дори да направят всичко, както трябва, ако не мисля позитивно, няма шанс да се оправя. Мога да кажа, че от първия ден бях позитивен и знаех, че отново ще имам шанс да играя. Превърнах се в легенда в тази болница. Сега си говорим с докторите, че такъв позитивен и здрав психически пациент като мен не са имали. Клиниката в Барселона е на топ ниво. В нея идват абсолютно всички именити спортисти. Наскоро там бе Мангала от Манчестър Сити който сега играе в Евертън. Също и Менди от Манчестър Сити, който се води за най-скъпия защитник в света. Кедира от Ювентус също е идвал. Клиниката наистина е много добра.- Как минаваше един твой ден в клиниката?- Аз си го бях направил като лагер. След като излекувахме инфекцията, сутрин ходих на физиотерапия, която продължаваше два часа, два часа и половина. Следваше почивка, а след обяд отново физиотерапия. И така всеки ден.- Кой е човекът, който ти помогна най-много през този период?- Естествено жена ми. Тя винаги бе до мен. Подкрепяше ме. Беше трудно и за нея, но никога не падна духом. Поне не пред мен. Носеше ми позитивни емоции. Но съм благодарен и на други хора. На приятели. На цялото ръководство на Лудогорец, които непрестанно ми звъняха. Да не кажа ежедневно. Чувах се с хора от клуба. Постоянно се интересуваха как се чувствам, как върви възстановяването. Питаха ме имам ли нужда от нещо, какво трябва да се направи и т.н. В това отношение ръководството на Лудогорец ми помогна много, защото е много важно да усещаш подкрепа от клуба и хората, с които работиш. Не на последно място бих искал да благодаря на ръководството на БФС, което също ми оказа сериозна подкрепа.- Труден ли е животът извън терена?- Естествено. За всеки спортист най-лошото нещо е контузията. В моя случай няма какво да се направи. Времето назад не мога да върна. Гледам напред. Гледам как да се възстановя напълно, да съм здрав и да се завърна на терена.- Лудогорец води битка с ЦСКА-София за титлата? Вярваш ли, че тимът ще стане за седми пореден път шампион?- Тази година определено битката за титлата е по-завързана. ЦСКА-София направи отбор. Запазиха си футболистите. Надградиха с нови попълнения. Левски също направи мащабна селекция и назначи опитен треньор. Берое показва постоянство и играе доста добре. Наистина първенството тази година е доста по-интересно. Аз обаче смятам, че Лудогорец е над другите отбори. И като индивидуалности, и като тим. Вярвам, че в оставащите мачове до края на сезона Лудогорец ще покаже това, което може и ще спечели за седми пореден път титлата. Няма да бъде лесно, но ще сме шампиони.- Кой ще бъде решаващият фактор за крайния успех в оставащите девет мача от първата шестица?- Решаващият фактор ще бъде кой ще има по-здрави нерви в двата директни двубоя в Разград и София. Ще има доста голям заряд. Ще бъде игра на принципа кой кого ще излъже. Който е по-хладнокръвен ще успее.- Какво искаш да кажеш на феновете на Лудогорец, които чакат да се върнеш по-скоро?- Благодаря им. Най-голямото признание за един спортист е уважението и обичта на феновете. Нека продължават да подкрепят отбора, както са го правили винаги. Дори на моменти да има някакво лъкатушене. Тяхната подкрепа помага на нас, футболистите. Аз ще се опитам да направя така, че да ме видят по-скоро на терена. Ще се постарая да ги радвам.", "date": "2018.04.02", "title": "Владо Стоянов: Моят случай е много рядък"}
{"url": "https://offnews.bg/obshtestvo/bedstvashtite-kone-v-osogovskata-ochakvat-bio-sertifikat-677909.html", "text": "Бедстващите коне на Петър Пищалов в Осоговската планина, както и останалите животни на същия стопанин, се намират в процес на био сертифициране, показа проверка на OFFNews.Предстои сертификати за био отглеждане да получат конете, кравите, овцете и козите, отглеждани от Пищалов.Собственикът има издаден сертификат със серт. N: 2-02108-2017 от Австрия Био Гаранти ГмбХ (АТ-BIO-301), представлявана в България от Австрия Био Гаранти Клон България (BG-BIO-16). Документът се издава за отглеждане на изброените видове като конвенционален продукт от паралелно производство. С други думи - че животните са в период на преминаване от конвенционално към био производство.Този факт повдига още въпроси около финансирането на стопанина, заради чиято безотговорност много от животните намериха смъртта си. Както стана ясно, той е получавал европейски субсидии за измиращите коне, кадри на които силно разгневиха обществеността. От една страна, именно в периода на преход между конвенционално и био отглеждане субсидиите са най-високи. От друга страна, био сертифицираните продукти и тези в преход от конвенционално към биологично отглеждане са под засилен контрол и проверки. Toва допълнително подсилва въпроса как се е стигнало до този трагичен развой. В допълнение към това, био фермерите са длъжни да водят дневник, описващ всеки един процес и дейност с декларираните от тях животни, земи и растителни култури.Граждани вече са подали жалба до управата на Австрия Био Гаранти ГмбХ във връзка със случая. Субсидията за говеда, отглеждани за мляко, е 230 евро на животио. Именно като такива са сертифицирани кравите на Пищалов (това е записано в Наредба номер 4 от 24 февруари 2015 г. за прилагане на мярка 11 „Биологично земеделие“ от Програмата за развитие на селските райони за периода 2014–2020 г.).За дребни преживни животни като овце и кози се отпускат 122 евро на животно.По данни на кмета на Кюстендил Петър Паунов Пищалов е регистрирал 100 говеда и 85 овце за сезон 2017/2018. Това прави 23 000 евро субсидии за говедата и 10 370 евро за овцете. За следващия сезон 2018/2019 декларираните говеда са вече 109, а овцете – 285. Според данни на местни хора преди настъпването на зимата той е имал около 100 крави.От същия био сертификат се разбира, че за реколта 2016 Пищалов е декларирал 90 440 кг събрано сено от конвенционално производство. Макар сертификатът да е валиден до 31.01.2018, в него няма информация за сенодобива през земеделската 2017 г. По-нов сертфикат на страницата на Министерство на здравеопазването и храните засега липсва. Ако добивът е останал в същите количества, т.е. над 90 тона, той би стигнал за стотина едри животни за период от три месеца при средна консумация 10 кг сено на ден от крава. Отново по данни на местни, тази есен във фермата са докарани едва няколко бали сено, оставени навън да изгният, видими и до днес. Докаран е и фураж, включително био сертифицирани смески, които явно не са били достатъчни, за да се стигне до днешната ситуация.Пищалов декларира още продукция от биологично сертифицирани кошери, подпомагани с 20 евро на кошер, както и сливи, ябълки и череши от конвенционално производство.Съселяните му се учудват от данните в сертификата: 15 400 кг ябълки, още толкова сливи и 3000 кг череши. Според тях Пищалов би трябвало да има и овошки и на друго място, понеже досега не са го виждали да се занимава с добив на плодове. Освен това, по думите им плодните масиви на Буново са унищожавани системно от пуснатите на свобода сред тях стада коне и крави. „За всичките тези животни се грижеше един единствен пастир, но и той избяга поради лошите условия“, разказват местните. Спомнят си, че положението във и около фермата не е било много по-различно, отколкото преди случаят да нашуми. Периодично са умирали животни, които са захвърляни някъде из долината да се разлагат, имало безразборно сечене на гората, заграждане на основен път в долината, по който се движат коли с електрически пастир, канализация, изливаща се директно в реката, бунище с останки от животни пред сами къщата му, отсичане на две вековни тополи извън пределите на имота на Пищалов и т.н.Жалби и оплаквания е имало, но резултати досега – не.Хората разказват още, че били добронамерени към Пищалов, когато пристигнал в селото им. По принцип една ферма с подобни размери и субсидиране се очаква да донесе подем за региона и работа за хората. Затова апелират слчуаят да не се потулва, да се направят всички необходими проверки и да се реши в полза на справедливостта и закона.", "date": "2018.04.02", "title": "Бедстващите коне в Осоговската очакват био сертификат"}
{"url": "https://offnews.bg/kultura/balgaria-otnovo-shte-ima-predstavitel-na-naj-golemia-metal-fest-v-svet-677914.html", "text": "От днес, 2 април, започва набирането и подбора на желаещите да представят тази година родната сцена на най-авторитетния форум за метъл музика в света – фестивалът Wacken Open Air в Германия.Условията за участие в конкурса и след това за участие на фестивала са както следва: – Групата трябва да е от България; – Музиката с която групите кандидатстват трябва да е авторска; – Текстовете не трябва да са от чужди автори, публикувани или подготвени за издаване; – Групата ви не е имала и/или няма подписан договор и/или сделка с издател или чужд продуцент за настоящ, минал или бъдещ период; – Групата ви може безпроблемно да изсвири 30 минутен сет собствени песни.Ако отговаряте на горните условия не по-късно от 22 април изпратете имейл на MetalBattleBG@bgtsc.eu (няма значение с главни или не) като прикачени файлове: 1. В мр3 формат 4 до 6 песни;2. Актуална, но не концертна снимка на групата – без каквито и да допълнителни лога и надписи по нея;3. Биография на групата;4. Адрес за обратна връзка и телефон(и) за контакт; 5. Български финали – началото на ЮниВ конкурса не могат да само участват миналогодишните победители - OPHAN. Националния финал ще се проведе в самото начало на месец юни, а имената на родните финалисти ще научим не по-късно от 14 май.  Всяка група ще разполага с 20 минути концертно време и общо 10 минути за подготовка по представянето и освобождаване на сцената. На сцената ще има барабанен сет, усилватели и кабинети. Групите ще бъдат оценявани от жури, чийто състав ще бъде представен в деня на откриването. Всяка от допуснатите групи ще получава регулярна и подробна информация на електронната си поща.Международния финал се провежда на WET Stage и на Headbanger’s Stage през първите дни на W: O: A, а в него взимат участие само 30 от всички над 50 държави членки на този форум. Групите разполагат с възможността да дадат всичко от себе си пред публиката на най¬-големия тематичен фестивал в света. В предишните години, международното жури (по един съдия от над 50-те участващи държави) избираше една печеливша група. От 2014 година журито избира “топ 5” и групите вече се награждават с материални и парични награди. Metal Battle е шанс на всички участващи групи да установят контакти, които могат да бъдат полезни за тяхното музикално бъдеще. В специалните зони по време на престоя си на W:O:A групите могат да се срещнат с журналисти и представители на медии, продуценти, мениджъри, букинг агенти и звукозаписни компании.За запитвания: ", "date": "2018.04.02", "title": "България отново ще има представител на най-големия метъл фест в света"}
{"url": "https://offnews.bg/ikonomika/petia-slavova-izbrana-za-kupuvach-na-banka-viktoria-677917.html", "text": "Инвестбанк на Петя Славова е избрана за купувач на дъщерната банка на КТБ - ТБ \"Виктория\". На 26 март управителният на Фонда за гарантиране на влоговете е направил избора, след като синдиците на КТБ са получили подобрена ценова оферта, съобщава \"24 часа\".Очаква се официално съобщение от синдиците на КТБ - банката, която е собственик на ТБ \"Виктория\". Такова ще има, след като бъде подписан договорът за продажба. Крайният срок това да стане е 7 април. Официална информация все още няма и от Фонда за гарантиране на влоговете в банките.Две банки бяха финалисти за продажбата - Инвестбанк и Българо-американската кредитна банка (БАКБ) на Цветелина Бориславова.На стрес тестовете на българския банков сектор през 2016 година Инвестбанк показа слаб резултат и трябваше сама да се капитализира.Инвестбанк ще стане собственик на 100% от капитала на \"Виктория\", който е 34,7 милиона лева и 90 млн. лв. депозит на КТБ, направен малко преди ТБ \"Виктория\" да бъде придобита от трезора на Цветан Василев. Според неофициални източници от банковите среди Инвестбанк ще плати около 100 милиона лева, от които 90-те милиона лева депозит ще бъдат върнати в КТБ.Според \"24 часа\" е подписан и тристранен протокол между Инвестабанк, ТБ \"Виктория\" и синдиците на КТБ.Продажбата на \"Виктория\" беше сред важните задачи на синдиците на КТБ, тъй като целта е била да се постигне възможно най-висока цена и да постъпят сериозни суми в обявената в несъстоятелност КТБ.Това е трети опит за продажба на дъщерната банка на КТБ. Процедурата започна на 29 юни 2017 г.", "date": "2018.04.02", "title": "Петя Славова избрана за купувач на банка Виктория"}
{"url": "https://offnews.bg/sviat/lavrov-svarza-otravianeto-na-skripal-s-pregovorite-za-brekzit-677919.html", "text": "Руският външен министър Сергей Лавров отново насочи вниманието към Лондон, говорейки за виновниците за отравянето на бившия руски шпионин Сергей Скрипал. Той заяви, че отравянето на Скрипал може да е било извършено с най-различни мотиви, посочвайки, че то може да е било изгодно за британските специални служби и правителство.\"Има и други обяснения освен тези, за които говорят нашите западни колеги, заявявайки единствено, че като окончателно решение може да бъде приета единствено руската следа\", каза Лавров, цитиран от Ройтерс и БТА.\"Например експертите казват, че това може да е изгодно за британските специални служби, които са известни със своите способности да действат с разрешение за убийство. Това може да е изгодно и за британското правителство, което явно се оказва в неудобно положение, неизпълнявайки пред своите избиратели обещанията за условията за Брекзит\", продължи той. Според Лавров може да има цял ред причини, които не са известни.По повод изгонването на руски дипломати от редица държави във връзка с обвинението в отравянето на Скрипал Лавров посочи, че \"през Студената война имаше някои правила, но сега Великобритания и САЩ загърбиха всякакво благоприличие и се държат като деца\".Руският външен министър подчерта, че Москва е заинтересована да бъде установена истината по случая, и изрази възмущение, че Великобритания или отклонява, или не отговаря на руските искания за консулски достъп до Юлия Скрипал, както и надежда Сергей Скрипал да излезе от комата и да не му се случва нищо лошо.", "date": "2018.04.02", "title": "Лавров свърза отравянето на Скрипал с преговорите за Брекзит"}
{"url": "https://offnews.bg/politika/sled-sreshtata-s-borisov-zarnoproizvoditelite-reshiha-da-ne-protestir-677901.html", "text": "След срещна с премиера Бойко Борисов и със земеделския министър Румен Порожанов, зърнопроизводителите се отказаха от намерението си да протестират.До срещата се стигна, след като миналата седмица производителите се обявиха срещу промиете в Закона за горивата и поискаха проектозаконът да не бъде приеман от Народното събрание. Тогава те подчертаха, че с готвените промени на земеделците се вменяват неприложими изисквания и се налага тежък финансов и бюрократичен режим на регистриране. С декларация до парламента и правителството зърнопроизводителите настояха да бъдат изключени отобхвата на Закона за горивата и заплашиха, че ако това не стане, са готови да докарат тежките машини в София.След днешната среща от Националната асоциация на зърнопроизводитлите (НАЗ) обявиха, че \"за момента проблемът е решен\". На разговора е присъствал и вносителят на проектозакона за горивата - депутатът от Обединени патриоти Емил Димитров - Ревизоро.\"Искам да благодаря на премиера и на господин Порожанов за оказаното съдействие за решаването на този проблем. Имахме проблем, създадоха се работни групи, работи се, за момента проблемът е решен. Отменяме протеста, който щеше да се състои във вторник\", каза пред журналисти в Министерския съвет председателят на асоциацията Костадин Костадинов.В събота се проведе среща между министъра на земеделието Румен Порожанов и председателя на Национален съюз на земеделските кооперации в България. След нея управителният съвет на НАЗ реши да възложи на юристите на земеделския сектор, съвместно с тези на министерството на земеделието, да разработят предложения за изменения на законопроекта за горивата, така че земеделските производители да не бъдат натоварвани с допълнителни изисквания.", "date": "2018.04.02", "title": "След срещата с Борисов: Зърнопроизводителите решиха да не протестират"}
{"url": "https://offnews.bg/ikonomika/bnb-zatiaga-pravilata-za-golemi-krediti-na-obvarzani-klienti-677918.html", "text": "По-строги проверки за обвързаност между клиенти с големи кредитни експозиции ще бъдат прилагани от банките у нас от 1 януари 2019 година.Това ще стане, след като днес Управителният съвет на БНБ прие насоки относно свързаните клиенти. Тези насоки са в унисон с регламент на ЕС и са издадени от Европейския банков орган. Те определят подходящите практики, които следва да се прилагат в областта на големите експозиции и установяването на свързаност между клиентите на банката. Банките следва да прилагат въпросните насоки, като ги внедрят в своите вътрешни правила, процеси или системи.Насоките определят подхода, който институциите следва да използват при прилагането на изискването за групиране на двама или повече клиенти в \"група от свързани клиенти\", когато те носят общ риск.Централната банка описва няколко класически сценария за обвързаност, които ще се проверяват по-стрикно по новите правила. Ето част от тях:Сценарий E1: Основен случай Отчитащата се институция има експозиции към всички предприятия - A, B, C и D. Предприятия B, C и D разчитат икономически на A. Следователно базисният рисков фактор за институцията при всички случаи е A. Институцията трябва да образува една обща група от свързани клиенти, а не три отделни. Не е от значение, че между B, C и D не съществува зависимост.Сценарий E2: Вариант на основния случай (няма пряка експозиция към източника на риск)Дори отчитащата се институция да няма пряка експозиция към A, има изискване за групиране, защото е известна икономическата зависимост на всеки клиент (B, C и D) от A. Ако вероятни затруднения с плащанията за A биха могли да се разпространят към B, C и D, всички те ще срещнат затруднения с плащанията, ако A има финансови затруднения. Следователно те трябва да бъдат третирани като носещи общ риск.Също както в сценарий E1, и тук не е от значение, че няма зависимост между B, C и D. Изискването за групиране идва от A, макар че това предприятие само по себе си не е клиент и следователно не е част от групата от свързани клиенти. Сценарий E 3: Припокриващи се групи от свързани клиенти Ако едно предприятие е икономически зависимо от две (или повече) други предприятия (трябва да се отбележи, че евентуални затруднения с плащанията на едно от другите предприятия (A или B) може да са достатъчни, за да причинят затруднения и за C), то трябва да бъде включено в групите от свързани клиенти и на двете (всички такива) предприятия: Аргументът, че експозицията към C ще бъде отчетена два пъти, не е валиден, тъй като експозицията към C се счита за общ риск в две отделни групи.Максималният размер на големите експозиции се прилага поотделно (т.е. лимитът се прилага веднъж за експозициите към група A/C и веднъж за експозициите към група B/C). Тъй като няма зависимост между A и B, не е необходимо да бъде формирана обща група (A + B + C). Сценарий E 4: Верижна зависимост При наличие на \"верижна зависимост\" всички предприятия, които са икономически зависими (дори зависимостта да е само еднопосочна) трябва да бъдат третирани като носещи общ риск. Не би било подходящо да се формират три отделни групи (A + B, B + C, C + D). ", "date": "2018.04.02", "title": "БНБ затяга правилата за големи кредити на обвързани клиенти"}
{"url": "https://offnews.bg/sviat/kim-chen-un-se-razchuvstval-na-pop-kontcert-na-iuzhnokorejski-artisti-677900.html", "text": "Севернокорейският лидер Ким Чен-ун и съпругата му И Сол-джу са били сред зрителите на първия концерт на южнокорейски поп музиканти в Пхенян от повече от едно десетилетие, предаде агенция Йонхап, цитирана от БТА.Сърцето на лидера се \"изпълнило\" от представлението, разказва държавната медия на Северна Корея.Концертът се състоял в момент на разведряване на обстановката на полуострова след две години на напрежение, дължащо се на ядрените и ракетни опити на Северна Корея.Общо 120 южнокорейци пристигнаха вчера в Пхенян. Сред тях има 11 музикални групи, танцьори, техници и майстори на таекуон-до.Двучасовият концерт се е състоял в неделя в големия театър в Източен Пхенян, който има капацитет от 1500 места.Ройтерс отбелязва, че севернокорейският лидер присъствал за първи път на южнокорейско представление в столицата.Пхенянската телевизия показа кадри как той ръкопляска в такт с някои от изпълнените песни, а по-късно се ръкува с изпълнителите и се снима за спомен с тях.Зимните олимпийски игри в Южна Корея послужиха за катализатор на бързото разведряване между двете Кореи, припомня АФП. Ким Чен Ун изпрати в Юга делегация, която включваше не само спортисти, а и собствената му сестра, която е важна фигура в севернокорейския режим. Последваха дипломатически контакти, довели до предложения за срещи на върха както между двете Кореи, така и между Вашингтон и Пхенян. На 27 април се очаква в Панминчжон да се състои среща между Ким Чен Ун и южнокорейския президент Мун Дже-ин. Датата за евентуална среща между Ким и президентът на САЩ Доналд Тръмп все още не е уточнена.", "date": "2018.04.02", "title": "Ким Чен Ун се разчувствал на поп концерт на южнокорейски артисти (видео)"}
{"url": "https://offnews.bg/sviat/zhertvite-ot-sblasatcite-v-gaza-stanaha-18-677911.html", "text": "Палестинец умря от раните си, получени по време на протестните акции по границата между ивицата Газа и Израел, предаде ДПА, цитирайки говорител на здравното министерство на Газа - контролирания от \"Хамас\" палестински анклав.29-годишният Фарис ал Регеб е бил прострелян в петък от израелски войници в корема. С неговата смърт убитите при протестите, започнали в края на миналата седмица, стават 18, предава БТА.Израел казва, че в опита си да овладее бунтовете, стреля по \"главните подстрекатели\", но употребата на сила от армията предизвика загриженост в ООН, а правозащитни групи призоваха за независимо разследване на смъртните случаи. Израел обаче категорично не приема такова разследване. Според него 10 от убитите са активисти на въоръженото крило на \"Хамас\" (тази палестинска организация е смятана за терористична от мнозина на Запад) и на две други екстремистки групировки. \"Хамас\" признава, че петима от убитите са членове на въоръженото му крило.Много видеозаписи, които Израел отхвърля като \"пропаганда на Хамас\", показват как палестинци биват прострелвани, без да представляват непосредствена заплаха, отбелязва ДПА.Започнатите от палестинците протести, наречени \"Големия поход на завръщането\", ще продължат 6 седмици и кулминацията им ще бъде на 15 май - деня след 70-годишнината от основаването на Израел, наричан от палестинците Накба (Денят на катастрофата).", "date": "2018.04.02", "title": "Жертвите от сблъсъците в Газа станаха 18"}
{"url": "https://offnews.bg/obshtestvo/sled-2-godishna-roditelska-kampania-razshiriavat-bezplatnia-tcentar-za-677703.html", "text": "След двегодишни усилия Центърът за работа с деца от аутистичния център \"Дъга\" най-накрая е на прага на разширяване. Центърът съществува от юни 2015 година и се намира в столичния квартал \"Лозенец\". В дневния център психолози, логопеди и специални педагози работят с 25 деца на възраст между 3 и 8 години. Децата посещават центъра безплатно, а центърът съществува с финансовата подкрепа на Столичната община и на дарители. Много бързо обаче става ясно, че центърът не може да побере всички желаещи да го посещават - списъкът на чакащите започва да се увеличава, и така се ражда идеята центърът да бъде разширен и започва битката това да стане факт. Родители на деца с аутизъм, които посещават центъра, започват кампания за набиране на средства, търсят и по-големи дарители, организират концерти. Над две години по-късно прибавянето на още едно помещение към Центъра вече е факт и в следващите месеци предстои да бъде направен ремонт. След разширяването центърът ще е разположен на 300 квадратни метра, като всеки ден ще могат да го посещават безплатно 50 деца. Така това ще е най-големият център за деца от аутистичния център в София. Децата прекарват в дневния център няколко часа, като през това време се правят ателиета, в които децата развиват умения, с които да се справят в ежедневието си. Провежда се и групова работа в залата за психомоторика. Освен това има време и за индивидуална работа - с психолог, логопед. Идеята е в новото крило да се направи по-голяма такава зала за психомоторика, в която да има повече съоръжения. Тогава в залата ще могат да влизат по по-малко деца, за да се работи по-целенасочено с тях и във връзка с техните конкретни сензорни дефицити. В голяма част от случаите децата с аутизъм имат сензорно-интегративни дефицити, т.е. те нямат усещане за тялото си и по този начин не могат да се ориентират и за околния свят. С тази работа в залата ежедневно по 30-40 минути те с времето наваксват този дефицит. В новото крило ще бъде обособена и стая за музикотерапия, което също ще е много полезно за децата. Според специалисти ежедневната работа с деца с аутизъм е изключително важна и е добре да се започне, коагто детето е малко, тъй като тогава се постига напредък много по-бързо. Важна част от посещенията в центъра е и общуването с други деца, което е проблем за децата с аутизъм, но поставени в такава ситуация, те се научават на модел на общуване, който след това могат да прилагат.  Ако искате да помогнете на Център \"Дъга\", можете да дарите чрез банкова сметка:Сдружение „Асоциация Аутизъм“ Банка ДСК, Клон „Батенберг“ IBAN: BG59STSA93000004098345 BIC: STSABGSF", "date": "2018.04.02", "title": "След 2-годишна родителска кампания разширяват безплатния център за деца с аутизъм \"Дъга\""}
{"url": "https://offnews.bg/obshtestvo/veliki-ponedelnik-e-isus-goni-targovtcite-ot-hrama-677864.html", "text": "На Велики понеделник започва Страстната седмица. Това е последната седмица от земния живот на Исус Христос. Наименованието „страстна седмица\" идва от старославянската дума „страст\", което означава страдание. Всеки ден от тази седмица се нарича „велик\", а в храмовете се извършват специални богослужения.На Велики понеделник Исус Христос влиза в Йерусалимския храм и го намира пълен с търговци. Божият Син гони търговците, защото храмът е дом за молитва, а не тържище.На Велики вторник Христос проповядва в храма и дава своите последни нравствени наставления, разказва притчата за десетте мъдри девици, очакващи идването на Господа и притчата за талантите. Христос прави пророчества за съдбата на град Йерусалим.На Великата сряда Христос е посетен от покаяла се грешница, която в притеснението си счупва съда с драгоценното миро. Провежда се Тайната вечеря на Божия син с Апостолите, по време на която Той им казва, че един от тях ще Го предаде. Юда излиза и Го предава, а през нощта срещу четвъртък Христос се моли в Гетсиманската градина до идването на предателя и залавянето му. На Велики четвъртък е произнесена смъртната присъда над Исус Христос и е потвърдена от Пилат Понтийски. В същата вечер той е разпнат.Разпети петък е Денят на великите страдания на Исус. Той приема смирено униженията, бичуването, боя, венеца от тръни на главата, тежкия кръст, който трябва да носи към лобното си място, за да бъде разпънат на него между двама разбойници и да издъхне в мъки.Великата събота е Ден на оплакването и погребението на Исус Христос от майка му Света Богородица и жени, носещи миро. Гробът му е запечатан и пред него е поставена стража.На следващия ден е светлото Христово възкресение. Отново службата започва през нощта. Неделният ден е започнал от залез слънце на съботния ден. След полунощ в църква свещеникът изнася светлината и призовава вярващите да дойдат и вземат светлина от незалязващата светлина, понеже Христос е възкръснал.", "date": "2018.04.02", "title": "Велики понеделник е, Исус гони търговците от храма"}
{"url": "https://offnews.bg/obshtestvo/sedmitcata-zapochva-sas-silen-viatar-zhalt-kod-v-osem-oblasti-677861.html", "text": "Новата седмица започва със силен вятър, облаци и слънце ще се редуват днес. Слаби превалявания на отделни места, прогнозират синоптиците.Максималните температури ще са между 11 и 16 градуса, в София - около 12 градуса, според НИМХ към БАН. Жълт код за силен вятър е обявен във Враца, Плевен, Ловеч, Габрово, Велико Търново, Русе, Търговище и Разград. Вятърът ще духа с пориви до 20-22 м/с.В планините - над 1800 м ще превалява сняг и ще духа до бурен вятър. Над Черноморието ще бъде предимно слънчево, с временни увеличения на облачността. Вероятността да превали е малка. Ще духа умерен и северозападен вятър. Максималните температури ще бъдат 12 и 15 градуса. Вълнението на морето ще бъде 2-3 бала. Температурата на морската вода е 7-8 градуса. Утре сутринта минималните температури ще са около нулата. През деня ще бъде слънчево, започва затопляне.", "date": "2018.04.02", "title": "Седмицата започва със силен вятър, жълт код в осем области"}
{"url": "https://offnews.bg/obshtestvo/sirenite-shte-viat-v-12-grada-po-obiad-677878.html", "text": "Сиренната система ще бъде тествана днес в 13 часа в 12 големи града у нас, съобщи МВР. Сирените ще вият в Бургас, Варна, Кърджали, Монтана, Пазарджик, Плевен, Пловдив, Русе, Смолян, София, Враца и населените места в 30-километровата зона около АЕЦ „Козлодуй”. Тренировката се извършва за проверка на техническото състояние на националната система и за обучение на населението.", "date": "2018.04.02", "title": "Сирените ще вият в 12 града по обяд"}
{"url": "https://offnews.bg/sviat/tiangun-izgoria-nad-tihia-okean-tazi-nosht-677877.html", "text": "Китайската космическа станция \"Тянгун-1\" навлезе в земната атмосфера и изгоря над южната част на Тихия океан. Това стана в 3:15 ч. българско време.  Това съобщи Центърът за управление на пилотираните полети на Китай, цитиран от БТА. По-рано китайските власти казаха, че е малко вероятно големи отломки да достигнат земята.Учени прогнозираха, че станцията ще изгори в атмосферата и почти няма да представлява опасност за хората. Отломки не са попаднали на сушата и няма никакви поражения. Прогнози непрекъснато се правеха на няколко часа от няколко агенции. Следихме от няколко места движението на станцията, за да можем да правим анализи и наши прогнози. Очаквахме събитието да се случи малко по-близо до България, обаче се случи по-далече от нас, коментира доц. Веселка Радева от ВВМУ по Нова тв.", "date": "2018.04.02", "title": "Тянгун изгоря над Тихия океан тази нощ"}
{"url": "https://offnews.bg/futbol/fenovete-na-tcska-v-euforia-ot-iubilejnia-ekip-677886.html", "text": "Феновете на ЦСКА изкупиха за броени часове пуснатите в продажба 1948 юбилейни фланелки, с каквито отборът ще играе на 5 май срещу Лудогорец навръх 70-ия рожден ден на клуба от Борисовата градина.Фланелките струват по 35 лева, а заради огромния интерес от ръководството, която ще бъде пусната в продажба на 4 април.Днес вероятно ще свършат и билетите за сектора под козирката на националния стадион. До този момент са продадени над 15 000 места.Очакванията, че това ще бъде най-посетеният мач между български отбори на клубно ниво от началото на века изглежда ще се оправдаят.", "date": "2018.04.02", "title": "Феновете на ЦСКА в еуфория от юбилейния екип"}
{"url": "https://offnews.bg/futbol/sektor-b-skochi-na-futbolistchetata-na-levski-677883.html", "text": "Феновете на Левски не останаха очаровани от представянето на тима по време на двубоя с Берое (1:2) на “Герена”. Част от привържениците дори заподозряха, че футболистите бойкотират треньора Делио Роси и заради това не дават всичко от себе си на терена.Това обаче е неприемливо за ултрасите, които заплашиха с крайни мерки играчите, ако не променят отношението си. На фен страницата на групировката \"Сектор Б\" във Фейсбук бе публикувано гневно съобщение, в което е са използвани и някои вулгарни думи.“Тези футболистчета е...ат ли се нещо с нас, подп...осват ли се, друг проблем ли има - няма как да знаем, но ако не се стегнат възможно най-скоро ще трябва да се вземат крайни мерки! Колко точки вече загубихме заради изпуснати дузпи, фрапантни пропуски или вратарски грешки!?Футболистчетата трябва да знаят, че Делио Роси има пълна подкрепа ПОНЕ до края на реванша за купата, но на някои от тях може да им се стъжни далеч по-рано ако нарочно бойкотират в опит да го изгонят!ЛЕВСКИ ИЛИ СМЪРТ!”, пише в посланието на ултрасите към футболистите.", "date": "2018.04.02", "title": "Сектор Б скочи на \"футболистчетата\" на Левски"}
{"url": "https://offnews.bg/temida/dashteriata-na-ubitia-vav-vinogradetc-napisa-pismo-do-tcatcarov-677887.html", "text": "Дъщерята на убития във Виноградец Наско Тонкев, който беше застрелян в заведението си в края на август миналата година, написа писмо до главния прокурор заради бавещото се разследване на смъртта на баща й.Деница Тонкева поиска от Сотир Цацаров да не се потулва случаят със смъртта на баща ѝ, разказа тя пред Нова телевизия.Според първоначалната версия фаталният изстрел срещу Наско Тонкев е бил произведен от 6-годишно дете. Впоследствие по случая беше задържан общинският съветник от Септември Лазар Влайков, чието е оръжието на убийството. Близки на жертвата заявиха, че именно Влайков е убил ресторантьора. В средата на ноември миналата година Влайков беше освободен под гаранция от 8000 лева.„Бави се комплексната експертиза. А Лазар Влайков продължава да работи в Общинския съвет и да дава гласа си от името на всички нас. За толкова време той не е потърсил никого от семейството ми и не е показал с нищо, че съжалява за случилото се”, коментира Деница.Тя добавя, че е доволна, че разследването на убийството е било преместено от Пазарджик в Пловдив.", "date": "2018.04.02", "title": "Дъщерята на убития във Виноградец написа писмо до Цацаров"}
{"url": "https://offnews.bg/tenis/rafael-nadal-svali-federer-ot-varha-grigor-e-veche-peti-677888.html", "text": "Носителят на 16 титли от \"Големия шлем\" Рафаел Надал официално се завърна на върха в световната ранглиста на ATP.31-годишният испанец измести от първото място досегашния лидер Роджър Федерер, който сензационно загуби сензационно още в първия си мач на турнира в Маями. Надал има едва 100 точки аванс пред Федерер, който вече обяви, че пропуска целия предстоящ сезон на клей, както направи и миналата година. Надал е с 8770 точки, а 36-годишният швейцарец - с 8670.Далеч зад двамата е хърватинът Марин Чилич с 4985 точки. На четвърта позиция пък се изкачи 20-годишният германец Александър Зверев, който снощи загуби финала в Маями от американския ветеран Джон Иснър. Зверев е с 4925 точки.Най-добрият ни тенисист Григор Димитров е с 4635 точки на петата позиция, като в предишната ранглиста бе четвърти.Във врата му обаче диша Хуан Мартин Дел Потро, който дори можеше да го измести от петото място. Аржентинецът е шести с 4470 точки.Топ 10 допълват Доминик Тийм с 3665 точки, южноафриканецът Кевин Андерсън, направилият скок с 8 места шампион в Маями Иснър и белгиецът Давид Гофен.От другите българи най-напред в класацията са Димитър Кузманов (310-о място), Александър Лазов (469) и Александър Лазаров (733).", "date": "2018.04.02", "title": "Рафаел Надал свали Федерер от върха, Григор е вече пети"}
{"url": "https://offnews.bg/politika/karakachanov-ne-savetvam-nikoj-da-narushava-vazdushnoto-ni-prostranst-677885.html", "text": "Решението на правителството да не се бърза по случая „Скрипал” и да не се гонят дипломати е правилно. Трябва да водим балансирана политика, заяви военният министър Красимир Каракачанов по Нова тв.Ако има безспорни доказателства за вината на Русия, естествено е, че България може да промени своята позиция. И никой не може да ни се сърди, ако решим да екстрадираме руски дипломати при доказване вината на руската страна, допълни Каракачанов. Поведението на много български политици през последните 60-70 години е било такова. Натискат ни от Москва – клякам. Натискат ни от Брюксел да затваряме реактори на нашата централа – и ние клякаме. В съзнанието на хората се е изградил този стереотип – българските политици взимат решение под някакъв натиск. В конкретния случай решението беше взето на базата на докладите, които изнесоха службите за сигурност и фактите, с които разполагахме, обясни министърът на отбраната.Нямам информация някои от моите колеги да е бил притискан от Москва или от Брюксел да взима едно или друго решение. Никой не е притискал никого. Нито Обединени патриоти са натискали правителството, нито правителството е искало да взима друго решение, категоричен бе той.\"Русия има своите интереси на Балканите и се опитва да ги отстоява. Включително като не харесва факта, че повечето от балканските страни или са членове на НАТО, или имат намерения да станат такива. Турция от своя страна се опитва да води своя политика и в Близкия Изток, и на Балканите. Русия като световен играч е съвсем естествено да се възползва от тази ситуация. Няма да позволим намеса в нашите вътрешни работи. Когато има конфликт между ЕС и Турция, е нормално да потърсим баланса, това е и правилната политика, категоричен бе Каракачанов. Трябва да излезем от този начин на мислене - отдаваме чест, бием токовете и викаме тъй вярно. Никой не може да ни се сърди, посочи министърът.Той коментира и появилата се в белградско електронно издание информация за разговор между руския президент Владимир Путин и сръбския му колега Александър Вучич, при който Путин е заявил, че Москва ще изпрати военна помощ на Сърбия при конфликт в Косово, включително и самолети. Те трябва да прелетят през българското въздушно пространство.Тази публикация излезе в една сръбска медия, няма потвърждение от сръбската или от руската страна. Не съветвам никой по какъвто и да е било повод да нарушава въздушното ни пространство и суверенитет. Това, че имаме балансирана позиция и сме посредник, не означава, че няма да реагираме при нарушаване на нашия суверенитет. Аз трябва да дам заповед за действие при предложение на началника на отбраната. Дано тази публикация е фалшива новина\", заяви Каракачанов. ", "date": "2018.04.02", "title": "Каракачанов: Не съветвам никой да нарушава въздушното ни пространство"}
{"url": "https://offnews.bg/sviat/samolet-se-prizemi-po-korem-ostavi-sledi-ot-plamnalo-gorivo-677881.html", "text": "Самолет се приземи по корем в тревата край писта на летище в Перу. Причината за инцидента е счупени колесници при кацане. Машината на перуанските авиолинии е оставила дълга следа от пламнало гориво.При инцидента няма пострадали и сериозно ранени, съобщи Нова тв.Самолетът е изгорял напълно. ", "date": "2018.04.02", "title": "Самолет се приземи по корем, остави следи от пламнало гориво"}
{"url": "https://offnews.bg/politika/siderov-predlaga-borisov-da-organizira-sreshta-es-rusia-677893.html", "text": "Логично е България, като председател на ЕС в момента, да организира среща ЕС-Русия по примера на срещата ЕС-Турция, смята председателят на парламентарната група на Обединените патриоти Волен Сидеров.Това е възможно и според мен дори е очаквано от европейските лидери, защото усещам, че има нужда от нормализиране на отношенията с Русия, каза той в сутрешния блок на БНТ.Той приветства решението страната ни да не гони руски дипломати. По думите му България е в различна позиция от страни като Франция например и на нас подобна стъпка би се отразила по-негативно.Мога да се лаская от мисълта, че нашето участие в коалицията има тази благотворна роля в правилната посока, обобщи той.Сидеров нарече случат с отровения бивш руски шпионин Сергей Скрипал \"мероприятие\", което било малко непрофесионално организирано. \"Даже тия дни се пошегувах, че малко е паднало нивото на великобританските спецслужби\", каза той.", "date": "2018.04.02", "title": "Сидеров предлага Борисов да организира среща ЕС-Русия"}
{"url": "https://offnews.bg/obshtestvo/bez-voda-v-chasti-ot-tcentara-i-kriva-reka-677862.html", "text": "\"Софийска вода\" временно ще прекъсне водоснабдяването в части на столицата днес, съобщиха от дружеството. Монтаж на спирателни кранове на бул. „Александър Стамболийски“, Център, налага спиране на водоподаването от 10:00 до 18:00 часа по бул. „Александър Стамболийски“ от ул. „Димитър Петков“ до ул. „Перник“ и карето: бул.“Александър Стамболийски“, ул. „Перник“, бул. „Тодор Александров“ и бул. „Инж.Иван Иванов“.Заради монтаж на спирателен кран на ул. „Акад. Иван Евстатиев Гешов“ в кв. „Крива река“, се налага спиране на водоподаването от 10:00 до 20:00 часа на бул. „Иван Евстатиев Гешов“ , ул. „Ами Буе“, ул. „Богдановец“ и ул. „Захари Круша“ по ул. „Яков Крайков“ от ул. „Св.Георги Софийски“ до ул. „Богдановец“ и бул. „Ген.Тотлебен “№38. ", "date": "2018.04.02", "title": "Без вода в части от центъра и Крива река"}
{"url": "https://offnews.bg/futbol/politciata-mesti-machovete-levski-tcska-677891.html", "text": "Полицията е поискала оставащите 4 мача между Левски и ЦСКА през пролетта да стартират в по-ранни часове, пише \"Тема Спорт\".От МВР са изпратили писмо, в което настояват сблъсъците да бъдат с начален час 18:00, за да приключат по светло.По този начин органите на реда искат да намалят риска от инциденти. Има голяма вероятност желанието на полицията да бъде удовлетворено и още през тази седмица да бъдат обявени размествания в програмата.Според изготвената програма следващите три мача между ЦСКА и Левски ще започнат от 19:00 часа на (11 април за купата), 20:00 часа на (18 април за първенство) и 18:30 часа на (25 април в реванш за купата). Вместо това предложението на МВР е и трите срещи да започнат в 18:00 часа.От страна на клубовете не се очакват спънки, като съгласието си трябва да дадат от телевизията и фирмата, която държи правата за първенството.Ще е необходимо да се направи и още една корекция по програмата, тъй като на 18 април, когато двата гранда се изправят един срещу друг за първенство, Лудогорец приема Берое от 17:00 часа.", "date": "2018.04.02", "title": "Полицията мести мачовете Левски - ЦСКА"}
{"url": "https://offnews.bg/futbol/vlado-stoianov-se-zavarna-v-razgrad-677890.html", "text": "Вратарят на Лудогорец Владислав Стоянов се завърна в Разград след продължително възстановяване в чужбина.Футболист номер 1 на България за 2014 година ще продължи лечението си в базата на \"орлите\", а очакванията са да започне подготовка с отбора през лятото. В момента на вратата на шампионите се редуват Ренан дос Сантос и Хорхе Броун.По-голямата част от възстановяването на Стоянов е преминало в Барселона, като това се наложи след две усложнения и нови операции по време на продължилото почти година възстановяване.Очаква се скоро юношата на ЦСКА да даде официално изявление за здравословното си състояние. Националът скъса сухожилие преди квалификацията срещу Холандия миналата година.Заговори се дори за край на кариерата му, но той е категоричен, че ще направи опит да се върне на терена.", "date": "2018.04.02", "title": "Владо Стоянов се завърна в Разград"}
{"url": "https://offnews.bg/knigi/zapochva-pohodat-na-knigite-v-stolichna-biblioteka-677884.html", "text": "Седмото издание на „Походът на книгите“ – кампанията, чийто фокус е насърчаване интереса на децата към четенето и книгите, стартира днес и ще продължи до 23 април, съобщи Столична община. Официалното откриване е от 11 часа в Столична библиотека в Международния ден на детската книга. През целия ден децата, които посетят Детско-юношеския отдел на Столична библиотека, костюмирани като любим образ от детска книга, ще получат специална награда от домакините. Международният ден на детската книга се отбелязва на 2 април в целия свят и съвпада с рождения ден на датския писател Ханс Кристиан Андерсен, създал едни най-популярните приказки на всички времена. Преди 60 г. ЮНЕСКО учредява Международен Златен медал на името на Андерсен, наричан още Малка Нобелова награда.Националната кампания за насърчаване на четенето „Походът на книгите“ е изцяло некомерсиална и се организира от Асоциация „Българска книга“, в партньорство с Министерство на образованието и науката и Столична община, със съдействието на Регионално управление на образованието – София-град. Стартира ежегодно на празничния 2 април и продължава до 23 април, обявен от ЮНЕСКО за Международен ден на книгата и авторското право.За шестте си издания досега кампанията е достигнала до повече от 12 000 деца в цялата страна, а в много от участвалите училища и детски градини в последствие са открити нови библиотечни звена или съществуващите са допълнени с актуални заглавия от света на детската литература.През 2018 г. Националната кампания „Походът на книгите“ е с фокус ранното детско четене (от 0 до 7 години) и ще посвети инициативите си на тази тема. Кампанията включва още една инициатива с национално покритие „Маратон на четенето“ на Българска библиотечно-информационна асоциация в библиотеки и читалища в цялата страна; както и националния конкурс „Бисерче вълшебно“ на фондация „Детски книги“, в която българските деца избират своя любима детска книга; информационната кампания „Четем заедно, растем заедно!“ с полезни съвети за родителите и учителите; Дни на отворени врати в Дома музей на Ангел Каралийчев (адрес: бул. „Васил Левски“ № 60, ет. 1 (3 – 5 април, 10 – 13 април 2018 г.; с тематична беседа и представяне, посветени на българския приказник и книгите му от 11:00 ч. в посочените дни, вкл.) при подкрепата на Националния дворец на децата, и още събития на издателства, книжарници, училища и детски градини в цялата страна.В рамките на кампанията ще се проведе и първият, изцяло „детски“ Софийски международен литературен фестивал за деца и младежи, в Младежкия театър „Николай Бинев“ (18 – 22 април). Всички фестивални събития, от сряда до неделя, 10:00 – 19:00 ч., са със свободен вход, като в рамките на пет дни фестивалът ще срещне детската публика с европейски, български писатели, с поети, художници, илюстратори на литература и книги за деца и подрастващи. Програма – на: www.literaryfest.org ; заявки за организирани посещения: literaryfest@abk.bg до 13 април, петък.Световни изследвания доказват, че голяма част от природния интелект на човека се развива до осмата година. За да се разгърне този потенциал, детето от малко трябва да е подложено на различни сетивни стимули, а четенето играе важна роля в отключване на невероятните възможности на човешкия мозък.Децата, на които им е четено от ранна възраст, се справят по-успешно в училище, защото разполагат с по-голям речников запас и са усвоили несъзнателно граматичните правила на езика. Четенето на глас на бебета и малки деца подпомага тяхното социално, емоционално и познавателно развитие. Те опознават света около тях по-бързо, намират отговори на своите въпроси по-лесно и стават по-толерантни.Опитът на децата с книгите преди да започнат училище е от ключово значение за добрата подготовка за академичната среда. Ако детето тепърва трябва да опознае предмета „книга“, да осъзнае връзката между илюстрациите и текста и да учи непознати думи и понятия, задачата му се усложнява многократно. Родителите, които четат на децата си, изграждат здрава връзка с тях.„Походът на книгите“ е част от Културния календар на Столична община за 2018 г.", "date": "2018.04.02", "title": "Започва Походът на книгите в Столична библиотека"}
