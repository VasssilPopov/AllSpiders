{"url": "https://offnews.bg/gimnastika/zlatnite-momicheta-s-parvo-miasto-na-evropejskoto-po-hudozhestvena-gim-681903.html", "text": "Българският ансамбъл по художествена гимнастика спечели европейската титла във финала на смесеното съчетание на три топки и две въжета.  Фантастичната ни петорка получи най-висок резултат - 22.825 точки - на динамичната си и изключително атрактивна композиция и така завоюва златото.Симона Дянкова, Елена Бинева, Мадлен Радуканова, Лаура Траатс и Стефани Кирякова, която замени контузената Теодора Александрова демонстрираха завиден характер, а при обявяването на резултата емоциите взеха връх и сълзи изпълниха очите им.След трудните мигове, които изживяха във втория състезателен ден на Европейското, когато грешка им коства възможността се окичат с титлата в многобоя и останаха с бронза, и след допусната неточност във финала на пет обръча, оставила ги на място от медалите, грациите ни се вдигнаха и отвяха всички с безапелационно представяне.Среброто във финала на смесеното съчетание спечели златният медалист в многобоя и на пет обръча Италия с 22.350, а третото място след 20.350 взе Азербайджан.Един от фаворитите Русия бе колеблив в този финал, като се нареди седми. Момичетата на Ирина Винер имаха неточности, в това число и уред извън терена.Така равносметката за българския ансамбъл от Европейското е бронз от многобоя и злато във финала на топки и въжета. В отборната надпревара, гимнастичките на Весела Димитрова изиграха важна роля заедно с девойките (индивидуално) за спечеленото трето място.", "date": "2018.06.03", "title": "Златните момичета с първо място на Европейското по художествена гимнастика"}
{"url": "https://offnews.bg/sviat/strelba-v-berlinskata-katedrala-politcia-ottcepi-rajona-obnovena-681905.html", "text": "Тежко въоръжени полицейски части отцепиха района около Берлинската катедрала, след като в самата сграда имало престрелка.По първоначална информация полицай е стрелял по вилнеещ в Берлинската катедрала мъж.В Туитър свидетели разказват, че са чули три изстрела, след това сградата е била евакуирана.Инцидентът е станал около 16 часа местно време и няма данни за други пострадали. Властите не смятат, че става въпрос за терористични действия. ", "date": "2018.06.03", "title": "Стрелба в Берлинската катедрала, полиция отцепи района (обновена)"}
{"url": "https://offnews.bg/volejbol/volejbolistite-ni-s-treta-zaguba-v-sofia-681918.html", "text": "Националите по волейбол записаха трета загуба във втория турнир от Лигата на нациите. В столичната „Арена Армеец“ тази вечер тимът ни отстъпи пред Русия с 0:3 (17-25, 15-25, 21-25).Началото на геймовете беше равностойно, но постепенно гостите успяваха да натрупат преднина, която умело задържаха до края.Най-силното оръжие на \"Сборная“ се оказа мощният начален удар, с който играчите на селекционера Сергей Шляпников разколебаха българското посрещане.Това беше трето поражение за българите, които в първия ден отстъпиха пред Сърбия, а след допуснаха шокиращо поражение от Австралия.Следващата седмица националите ще играят в Осака, където ще се изправят срещу домакина Япония, световния шампион Полша и Италия.", "date": "2018.06.03", "title": "Волейболистите ни с трета загуба в София"}
{"url": "https://offnews.bg/obshtestvo/malak-samolet-padna-kraj-selo-ovoshtnik-trima-postradaha-leko-681888.html", "text": "Малък самолет е паднал край казанлъшкото село Овощник днес преди обед, съобщи бТВ.Трима души са пострадали леко - собственикът на машината, друг човек и детето му, които са се качили за демонстрационен полет. Прегледани са и са освободени за домашно лечение с охлузвания.На 2 км от селото има летище за лека авиация. Инцидентът е станал в района му.Според работещи на летището, при кацането машината е загубила мощност и паднала от 10 м височина сред дървета и храсти.Вероятна причина за инцидента е претоварване.", "date": "2018.06.03", "title": "Малък самолет падна край село Овощник. Трима пострадаха леко"}
{"url": "https://offnews.bg/obshtestvo/dozhivoten-zatvor-grozi-ubietca-ot-slanchev-briag-681906.html", "text": "От 15 години до доживотен затвор без право на замяна може да получи 37-годишният стрелец от Слънчев бряг - Михаил Станчев, съобщи окръжен прокурор Георги Чинев, цитиран от \"\".Мъжът, който на 2 юни вечерта уби 54-годишният хазартен бос Коста Николов - Миджурина с три куршума в главата и простреля 22-годишно момиче, беше задържан тази сутрин при опит да напусне страната.По информация на главния секретар на МВР Младен Маринов забавяне само от 5 минути е могло да провали операцията по залавянето на стрелеца на граничен пункт „Лесово“.Бургаските полицаи са подали информация за общодържавното му издирване малко преди той да премине границата с лек автомобил „Опел Корса“.Престъплението е извършено най-вероятно от ревност. Задържаният се е познавал с пострадалата от месеци и е имал чувства към нея, казаха още от полицията. Все още не е ясно дали убийството е извършено със законното оръжие на Станчев - пистолет „Макаров“.Бизнесменът от Нова Загора и неговата служителка и евентуална приятелка Симона са се намирали в колата на Миджурина, когато е станал инцидентът. Михаил Станчев е стрелял прав срещу тях на метри от главния път на Слънчев бряг до хотел, собственост на убития.Свидетели на престъплението са били двама мъже, които са били на задната седалка в лекия автомобил на убития, каза главният секретар на МВР.„Извършителят е бил отвън, а убитият е бил зад волана на паркирания автомобил. Тепърва ще се изясняват такива детайли от датиране на връзки, колко са били сериозни“, заяви главен комисар Младен Маринов.„Продължаваме да издирваме хора, които могат да дадат сведения за взаимоотношенията, за връзките на убития и на извършителя“, допълни той.Според окръжния прокурор Георги Чинев, ще бъде взет под внимание опитът на задържания да възпрепятства разследването.„Квалифицирано убийство и опит за убийство, наказуемо с лишаване от свобода от 15 до 20 години, доживотен затвор и доживотен затвор без замяна“, поясни Чинев.22-годишното момиче, което претърпя тежка черепно-мозъчна операция, е настанено в реанимацията на бургаската болница. Тя е в състояние на медикаментозна кома.с", "date": "2018.06.03", "title": "Доживотен затвор грози убиеца от Слънчев бряг"}
{"url": "https://offnews.bg/obshtestvo/rumen-radev-v-dni-na-bezvremie-buditelite-nachertaha-balgarskoto-utre-681890.html", "text": "„Много народи почитат славни битки в историята си, но едва ли са много народите, които могат да се похвалят с дни на празници в календара, посветени на други, не по-малко важни победи – тези на духа и книжовността.“ Това заяви в Пловдив президентът Румен Радев на церемонията по награждаване на победителите в VIII издание на проекта „Народните будители и аз“, в която участваха стотици ученици от цялата страна.Държавният глава подчерта, че Денят на българската просвета и култура и на славянската писменост и Денят на народните будители ни напомнят, че България е създадена и градена не само със силата на меча, но и със силата на словото.Президентът благодари на организаторите, учителите, родителите за това, че са приобщили стотици български ученици към родолюбивата инициатива, за да изучават заедно живота и делото на най-ярките личности в нашата история.Румен Радев беше категоричен, че обществото ни има нужда от силата, таланта и родолюбието на младите хора, на които пожела да продължават да отстояват българските традиции, да ги пазят и развиват.Проектът \"Народните будители и аз\" има за цел да запознае младите хора с българските възрожденци и велики българи, които са оставили своя отпечатък в създаването, израстването и просперитета на нашата държава. За седемте години досега инициативата е обхванала 63 000 ученици. От тази година проектът вече е национален, след като в него участват ученици от Пазарджик, София и Варна.Осмото издание на инициативата е посветено на две бележити годишнини – отбелязването на 140 години от Освобождението на България и 170 години от рождението на Христо Ботев. Победителите бяха избрани от жури с председател акад. Георги Марков.", "date": "2018.06.03", "title": "Румен Радев: В дни на безвремие будителите начертаха българското утре"}
{"url": "https://offnews.bg/112/dvama-plovdivchani-se-udaviha-kraj-pomorie-681893.html", "text": "Двама мъже от Пловдив са се удавили снощи в морето край Поморие, съобщи Нова телевизия. Вероятно единият от тях е получил хипотермия или схващане и започнал да се дави, а другият влязъл във водата, за да го спаси.Все още се проверява дали инцидентът е станал в извън работното време на спасителите на плажа.", "date": "2018.06.03", "title": "Двама пловдивчани се удавиха край Поморие"}
{"url": "https://offnews.bg/medii/barekov-se-vrashta-v-tv-efira-shtial-pravi-alternativa-na-badzhak-zhu-681894.html", "text": "Предстои завръщането ми на екран в сутрешния часови пояс с предаване без цензура, обяви евродепутатът и бивш тв водещ Николай Бареков.Той обяви и друга новина, която счита за важна.Според него вече въпросът \"Коя партия представлява консервативните политически ценности в България е решен и легитимиран международно\"!", "date": "2018.06.03", "title": "Бареков се връща в тв ефира. Щял прави алтернатива на баджак журналистиката"}
{"url": "https://offnews.bg/nashite-avtori/koia-evropa-681891.html", "text": "Събитията от последните месеци в Европа дават нов импулс на противопоставянето между представата за потенциала на Европейския съюз и за интересите на националната държава. Това е едно от основните послания на противниците на процеса на европейска интеграция. Върху тази теза бяха конструирани и успешно проведени серия от атаки срещу Европа, които имат и своите конкретни икономически последици. Именно този привиден разлом бе използван, за да бъдат разгърнати нови методи за водене на информационна и психологическа война. Заради всичко това е важно да се вгледаме по-внимателно в основните действащи лица и изпълнители на този спектакъл и да преценим какъв е българският стратегически интерес.Преди дни, в резултат от съвместните усилия на различни субекти в и извън Испания, бе свалено от власт управлението на Мариано Рахой. Обвиненията в корупция тепърва ще трябва да бъдат доказвани, но един достоен политик, който наложи Конституцията и не се поколеба да запази териториалната цялост на страната си, бе бламиран и властта бе поета от Социалистическата партия, която доведе страната до дълбока депресия, с чиито последици трябваше да се бори Народната партия. Последиците от безпринципния съюз на социалистите с всички останали партии тепърва ще придобият своите ясни очертания, но без съмнение това ще се отрази върху начина, по който Испания ще продължи да участва в общия европейски процес.Приблизително по същото време, в Италия бе съставено правителство на базата на коалиция между Движението \"Пет звезди\" и Северната лига. Програмите на двата политически субекта са различни, както и обещанията им за развитието на страната, но съюзът между крайния популизъм на \"Пет звезди\" и консерватизма на Северната лига, изглежда подкрепен от съвместната им неприязън към Европейския съюз. Предложението за ограничаване на тежките данъци и въвеждането на плосък данък от 15 % трудно се съчетава със социалния популизъм, извън общото говорене срещу \"Брюксел\".Преговорите за отделянето на Великобритания от Европейския съюз продължават като страната се опитва да запази активите си и да обезцени пасивите, свързани с нейното напускане. Всъщност, именно тук бе реализиран първия мащабен пробив, който трябваше да подложи на съмнение способността на Европейския съюз да запази единството и да увеличи скоростта на развитието си. Страховете от имигрантите, идващи от бившите социалистически страни бе добавен към традиционните британски нагласи срещу по-цялостната интеграция. Политическата технология даде резултат и днес британското общество е по-разделено и несигурно отколкото преди две години.Мигрантската криза от 2015 година катализира редица политически процеси в страните от Вишеградската четворка. Левичарското и практически неприложимо решение на Европейската комисия за квотно преразпределение на бежанците и имигрантите, предостави необходимата среда за консолидирането на всякакъв вид национал-популистки движения и идеи в една обща анти-европейска реторика. Появиха се нови \"защитници на християнска Европа\", на \"изконните национални ценности\" и всякакъв вид политически проекти, които търсеха подкрепа от Руската федерация, за да се противопоставят на същия този митичен \"Брюксел\".Загубата на ориентация на Европейския съюз идва от нарушаването на баланса между регулация и конкуренция, в полза на лявата политическа традиция на свръх-регулация. Всички ние се регулираме все повече, все по-строго и във все по-големи детайли, но все така не работим заедно. Нашите страни продължават да се конкурират помежду си, но да се регулират общо. От това печелят най-вече т.нар. трети страни, които успешно се възползват от факта, че европейските производители не търсят и не успяват да изградят ефективни европейски консорциуми.Най-успешните примери в това отношение, без съмнение са Airbus и Euratom. Всеки европейски консорциум би могъл да бъде изключително успешен на световните пазари, несравнимо повече отколкото дори и най-влиятелните и разпознаваеми компании. Този процес е в ход, но за съжаление все още е воден по-скоро от желание за отбягване на свръх-регулацията, вместо като резултат от цялостна европейска стратегия за присъствие на световните пазари.Провалът на лявата политическа перспектива за развитието на Европа, при инерцията на оставената да се справя сама администрация на европейските институции, генерира високи равнища на недоверие и придава значимост на всякакъв вид популистки проекти. Всички знаем, че популистите са силни в предизборната реторика, но не могат да гарантират стабилно управление. Сделката на социалистите в Испания ще генерира нова вълна от проблеми; италианската коалиция ще трябва да избере своята посока, но това ще има висока социална и икономическа цена за италианските граждани; британското общество вече усеща първите симптоми на онова, което предстои при отсъствието на смислена политическа алтернатива в лицето на Лейбъристката партия. Стабилността на управлението в Унгария и непримиримостта на управляващите в Полша, както и сходните тенденции в останалите страни около Вишеградската четворка, отлага решаването на истинския проблем, тъй като двустранната изолация не е в интерес нито на техните страни, нито на европейския процес.В оставащата една година до изборите за европейски парламент, европейските граждани трябва да дадат своя отговор на въпроса: Коя Европа искаме да изградим и развием? Дали това би трябвало да бъде федерална Европа или Европа на нациите; на регионите или просто на европейските граждани? Дали тя трябва да бъде само Единен пазар или имаме воля да продължим да развиваме европейския процес отвъд границите на пазарните механизми?Една федерална Европа изглежда все по-трудно постижима в условията на дълбоките и радикални промени, които моделират нови типове социални отношения в глобален мащаб. Въпреки това, развитието на статута на европейското гражданство, във все по-голяма степен ще моделира очакванията за изграждането на институции, които да гарантират правата на всеки човек - мащабът, в който единствено придобиват смисъл европейските ценности.Европейският съюз винаги е бил и ще продължи, поне през следващите години, да бъде съюз на национални държави. Да се твърди, че Европейския съюз е антипод на националната държава е само евтина политическа пропаганда, насърчавана от политическите и цивилизационни противници на Европа. Всеки опит за противопоставяне между ЕС и националната държава, по същество е извън мярата на европейския политически процес.Ние никога не бихме успели да достигнем до тук, ако не бяха силните регионални и местни власти. Ако решенията в процеса на задълбочаване на интеграцията трябваше да бъдат вземани само от националните правителства, нямаше дори да сме достигнали до идеята за политика на сближаване и преодоляване на различията. Европа на регионите е все така силно и разпознаваемо послание за европейските граждани, но това означава много повече смелост и решителност при изграждането на компетентни и отговорни регионални и местни власти на национално ниво.Българският интерес е в задълбочаване на евро-атлантическата интеграция, като единствено възможната среда за сигурност и развитие. В същото време, качеството на тази интеграция зависи от степента, в която организираме усилията си така, че да избегнем необходимостта от свръх-регулация. Това означава \"да правим повече заедно\", ако трябва да използваме израза на Бялата книга на Европейската комисия от 1 март 2017 година. Ние имаме нужда от коопериране и партньорство с другите европейски страни в сфери, които са приоритетни за собственото ни развитие.Всичко това означава, че през следващата една година, българските граждани трябва да постигнат съгласие относно това в коя Европа искаме да живеем. Ако направим това, конкретните политически субекти ще трябва да последват линиите на това гражданско съгласие, ако искат да бъдат част от процеса на европейско развитие и да запазят собственото си присъствие в българската политика.", "date": "2018.06.03", "title": "Коя Европа?"}
{"url": "https://offnews.bg/analizi-i-komentari/mitoo-681904.html", "text": "От утре, светът ще е много различен. И изобщо не се шегувам.Защитните мита, които Съединените щати налагат върху вноса на стомана и алуминий от Европейския съюз са очакваното начало на търговска война с неясни и непредвидими последствия.Много периферни производства ще бъдат засегнати, защото много повече хора са заети в отрасли, които консумират стоманата и алуминия, отколкото заетите в производствата на самата стомана и алуминий. Така американският президент Тръмп изпълни предизборното си обещание към „сините якички” от Ръждивия пояс – десетки, стотици хиляди работници, които му дадоха гласа си на изборите през 2016 г., показвайки среден пръст на европейските си съюзници по брутален начин.В следствие точно на такива действия, Европа поглежда на Изток – към Русия, към Индия, към Китай. А това е много сериозно раздвижване на геополитическите пластове, което най-малкото обърква хората. Създава се вакуум, в който веднага се впиват китайски, руски и дори арабски капитали.Объркани са и русофили, и русофоби, и американофили и американофоби. Тръмп гледа на света в контрасти – приятели срещу врагове. Ако не си в групата на едните, си в групата на другите. Саудитците са приятели, иранците са врагове. Израелците са приятели, палестинците са врагове.Къде попада Европа с новите мита върху алуминия и стоманата? Ето това е истинската причина и Меркел, и Макрон да кацнат при Путин. Именно в този контекст трябва да гледаме и на българските визити в Русия, които са част от една много по-голяма европейска игра (дано в София, осъзнават това).Но Вашингтон не дава никакъв признак да се впечатлява от това. Защото руската икономика не е достатъчно силна, за да инвестира, но и ресурсите са достатъчно много, за да бъдат изкупувани. Но китайската икономика е.Ако китайци построят „Белене”, не трябва да се съмнявате, че и китайци ще работят в централата, ще бъдат построени китайски заводи, в които може би отново ще работят китайци, които ще произвеждат евтини стоки, но този път с етикет „Произведено в Европейския съюз”. В този смисъл, много внимателно трябва да се прецени – как България ще се впише в този променящ се свят и какво се крие зад интереса на един или друг инвеститор.Всяка търговска война води до депресия, всяка икономическа депресия води до социални вълнения. Големите социални вълнения дават властта в ръцете на крайни политици. Ако я нямаше Голямата депресия в САЩ, в Германия нямаше на власт да дойде Хитлер. Ако не беше закона „Смут-Хоули” в Съединените щати за по-високи мита върху вносните суровини, нямаше да има пък Голяма депресия. Нищо не започва от днес. Дори Европейския съюз се ражда като Общност за въглища и стомана. Нали?На този фон, в нашето общество все още водим класическа и старомодна дискусия, ограничена единствено в контрастите на любов и омраза към Русия или Съедините щати. Подобно мислене, освен остаряло и опростенческо, не е и особено адекватно към реалността ни днес. Защото сътресения сред заетите в производството на стомана и алуминий, означава поскъпване на всичко във всички индустрии, в които се използва стомана и алуминий. А те са много повече отколкото можем да си представим. Това създава потенциал за социални вълнения, политически размествания и повсеместна нова финансова криза, родена от ефекта на доминото.Доминото никога не греши. То просто се случва.", "date": "2018.06.03", "title": "#МИТОО"}
{"url": "https://offnews.bg/obshtestvo/abv-poiska-ostavkata-na-valentin-radev-681898.html", "text": "АБВ настоява за оставката на вътрешния министър Валентин Радев, обяви по време на пресконференция в Плевен председателят на партията Румен Петков, съобщиха от пресцентъра на ПП АБВ. Според него с бездействието си по редица ключови за сигурността на гражданите на страната въпроси Радев е доказал, че е неподходящ за заеманата от него длъжност. Конкретен пример Петков даде с РУ в Ботевград.„Искаме оставката на министъра на вътрешните работи по няколко причини. Лично аз съм бил при него на среща и съм го запознал с това, че щатния състав на РУ Ботевград е намален почти наполовина, което означава една патрулна кола на смяна. Ако я пратят например на катастрофа на магистрала „Хемус“, Ботевград остава без покритие. Втората причина за исканата оставка е, че той пое ангажимент по-най бързи начин да се предприемат действия за преодоляване на този проблем, дори в Ботевград беше зам.-министърът на вътрешните работи, на когото благодаря, че подготви доклад и направи съответните предложения преди четири месеца. И така четири месеца министърът не може да намери време да утвърди стъпките и действията, за да се реши този въпрос. Това поведение на министър Радев е еманация на примера за лъжата, че ще се назначи във всяко село полицай. Този човек няма място в ръководството на МВР“, посочи Петков. Думите му допълни Венцислав Николов, които е председател на АБВ – Правец. „В момента по щат в РУ Ботевград трябва да има около 60 души. Реално обаче са около 50 души, а града не е малък 36 000 души, включително 12 села ,72 махали и покриваме не малка част от републиканската пътна мрежа. На този фон ще направя сравнение с РУ в Самоков, където живеят приблизително 37 000 души, а управлението е около 4 пъти по-голямо“, посочи той.", "date": "2018.06.03", "title": "АБВ поиска оставката на Валентин Радев"}
{"url": "https://offnews.bg/obshtestvo/zalovenite-bezhantci-na-granitcata-bili-skriti-v-tajnik-platili-1600-681900.html", "text": "23-мата чужденци, , са пътували в специално изграден тайник в ТИР, управляван от 59-годишен българин. Той е задържан, с решение на прокуратурата предстои удължаване на срока му за задържане до 72 часа, съобщиха от пресцентъра на МВР.Вчера към 08.10 часа на българо-гръцка граница е спрян тир с българска регистрация, управляван от 59-годишен български гражданин.\"От направената проверка са установени признаци, по които направихме извода, че може би вътре има хора\", обясни на брифинг директорът на Главна дирекция \"Гранична полиция\" гл. комисар Светлан Кичиков. \"За да не го проверяваме на пътя, товарният автомобил бе съпроводен до ГКПП \"Капитан Петко войвода\". При извършената щателна проверка, в превозното средство установихме 23-ма чужденци, самоопределили се като граждани на Афганистан и Пакистан. Категорично е изяснено, че те са преминали пеша българо-гръцката зелена граница и са натоварени в зоната на отговорност на ГПУ - Ивайловград\", посочи също гл. комисар Кичиков.От проведените първоначални беседи с тях става ясно, че дестинацията им е Западна Европа, всички са декларирали, че са си платили за да стигнат до Франция. Главен комисар Светлан Кичиков уточни, че нелегалните мигранти не се пътували в обща част на камиона, а в специален тайник, изграден под тавана с размери на около 50 см.Някои от чужденците са посочили, че са платили около 1600 евро на каналджията в Турция. Водачът на тира е задържан в рамките на 24 часа, предстои удължаване на срока му за задържане до 72 часа. Той е осъждан няколкократно за кражби, от преди 15 дни срещу него има висящо производство за контрабанда на ГПУ-Капитан Андреево. Прокурор Кирилова обясни, че срещу него ще бъде внесено искане за налагане на мярка за неотклонение задържане под стража. По думите й задържаните чужденци реално са извършили нарушение на държавната ни граница и материалите по случая ще бъдат изпратени на Районна прокуратура Ивайловград за вземане на отношение.", "date": "2018.06.03", "title": "Заловените бежанци на границата били скрити в тайник, платили 1600 евро"}
{"url": "https://offnews.bg/112/dazhd-navodni-stara-zagora-681901.html", "text": "Проливен дъжд наводни улиците на Стара Загора и създаде затруднение в движението, съобщи .Макар и почистени преди няколко дни, отводнителните шахти на основни пътни артерии в централната градска част не можаха да поемат количеството вода.До сериозни инциденти обаче не се стигна.Съобщава се за няколко закъсали автомобила в ниската част на Стара Загора.", "date": "2018.06.03", "title": "Дъжд наводни Стара Загора"}
{"url": "https://offnews.bg/112/nash-tiradzhia-premaza-turski-kolega-681895.html", "text": "Турски шофьор на тир бе прегазен и убит на магистрала „Марица”, съобщи бТВ.Инцидентът е станал тази сутрин към 9,30 ч. на 15 километра преди граничен пункт „Капитан Андреево”.Камионът на загиналия шофьор е аварирал и той е спрял в крайната дясна лента, за да го ремонтира. В момента, в който е отварял отделението за резервни части от лявата страна на камиона, български тир преминава и го удря.Турският водач е починал на място.", "date": "2018.06.03", "title": "Наш тираджия премаза турски колега"}
{"url": "https://offnews.bg/112/katastrofa-zapushi-trakia-zadrastvaneto-do-sofia-e-niakolko-kilomet-681902.html", "text": "Катастрофа затруднява сериозно движението по магистрала \"Тракия\". Задръстването в посока София е няколко километра, започва от отбивката за Вакарел, съобщава \"Фокус\".По първоначална информация причина за задръстването е катастрофа между джип и лек автомобил.Затворена за движение е лявата лента за изпреварване.Препоръчително е шофьорите, които пътуват за столицата да използват алтернативни маршрути.", "date": "2018.06.03", "title": "Катастрофа запуши 'Тракия', задръстването до София е няколко километра"}
{"url": "https://offnews.bg/futbol/real-madrid-zalaga-na-raul-681892.html", "text": "Президентът на Реал Мадрид Флорентино Перес сериозно обмисля възможността да повери треньорския пост на \"белия балет\" на легендарния бивш нападател на клуба Раул Гонзалес.Логиката на боса е, че щом Зинедин Зидан, който напусна преди дни след три трофея в Шампионската лига, се е справил така блестящо, то и на други легенди на Реал ще им се получи добре.Според публикация в \"Ас\" като основни претенденти за позицията все пак се смятат Маурисио Почетино, Арсен Венгер, Юрген Клоп, който е фаворит на феновете, и Михаел Лаудруп.Притесненията на Перес относно Раул са свързани с малкия му опит, тъй като той се занимава с треньорство в школата на Реал едва от пролетта.Възможно е и той като Зидан да премине период на адаптация в качеството си на помощник. Зизу беше асистент на Карло Анчелоти в периода 2013-2014 година, след което пое дубъла, а през януари 2016 година и основният състав на Реал. Само за 2,5 години той изведе Реал до титлите в 9 турнира, включително вече споменатите три трофея от Шампионската лига.", "date": "2018.06.03", "title": "Реал Мадрид залага на Раул"}
{"url": "https://offnews.bg/volejbol/tcetco-sokolov-mechtaia-da-igraia-na-svetovnoto-v-balgaria-no-shansa-681899.html", "text": "- Здравей, Цецо! Кога разбра, че травмата, която имаш трябва да бъде отстранена по оперативен начин?- Разбрах около един месец преди финалите на Шампионска лига. Преди това направих два-три прегледа при доста големи специалисти в Италия. Те също ми казаха: „Ако искате да продължавате, трябва да направите една операция и да си изчистите коляното. Попитах: „Добре, ако почивам лятото два месеца, с правилното възстановяване ще стане ли?“. Отговориха, че не са много сигурни дали ще се получи. Накрая отидох при проф. Мариани и той ми каза: „Виж, момче, ако наистина искаш да играеш волейбол на високо ниво, операцията е задължителна. Ако продължиш, може да се случат непрепоръчителни неща, като да скъсаш нещо вътре в коляното“. Дори ми каза, че е възможно да скъсам самото сухожилие под капачката. Въпросът е, че нямаше как да продължавам да играя по този начин. Аз не съм спирал от началото на сезона, ако не се лъжа имам един или два пропуснати мача от общо 60. Беше наложително и просто нямах други варианти.- Колко време ще трябва да се възстановяваш след операцията?- Медицинският период е три-четири месеца. След това ще мога да почна да се опитвам да скачам, да тренирам с отбора. Разбира се не максимално, говорим за десет скока на ден. Професорът ме предупреди, че е много по-добре да почна, когато вече се е възстановил мускулът на този крак, за да не стане така, че да се върна един-два месеца назад, ако скъсам мускулни влакна. Каза ми, че трябват около пет-шест месеца, за да мога да почна да играя.- Какво ти костваше да играеш толкова много време с тази контузия?- Много обезболяващи, много инжекции и малко тренировки.- А нямаше ли риск?- При всеки мач имаше риск, тъй като коляното се натоварва, а аз не съм го тренирал. Мускулът не е трениран и лека-полека почва да атрофира. Разликата между левия и десния крак вече е много голяма. Рискът беше, че може да скъсам нещо, но да чукна на дърво, всичко мина добре и няма допълнителни проблеми. Сега гледам напред. Просто няма как да направя нещо друго, освен операция.- На практика ще пропуснеш световното първенство, на което сме домакини заедно с Италия. Как приемаш този факт?- Докато това нещо не е факт, още вярвам. Имам някакви мечти, но всички ми казват, че това е невъзможно. Процентът да играя на това световно е около 5. Но всеки един организъм е индивидуален и се възстановява по различен начин. Сега ще видим как ще мине операцията, за колко време ще се възстановя, кога ще сваля шината и ще мога да се движа нормално.- Трябва ли да рискуваш, ако не си напълно готов? Да, българската публика те обожава. Всички знаем колко си нужен на отбора, но ще успееш ли да потиснеш тази емоция, която със сигурност ще има в теб?- През 2015 година направих операция на рамото и се опитах да почна по-рано от това, което докторът ми каза. Той ми съобщи, че възстановяването ще бъде осем-девет месеца, за да мога да почна да играя. Аз започнах на седмия месец и скъсах мускул под лопатката. Отидох при доктора и той ми каза: „Това е толкова рядък случай, че е все едно да излезеш на улицата и да те бутне самолет”. Рискът е да почна по-рано и да си удължа възстановяването при един скъсан мускул, в зависимост колко е голям. Предпочитам да оставя лошия сценарий настрани. Не мога да гадая дали ще мога да тренирам по-рано. Всичко зависи от възстановяването, което ще протече най-вече в Италия.- На кое място виждаш отбора на България на шампионата на планетата през септември?- Дотогава има много време, много тренировки и много подготовка. Срещу Аржентина в Китай отборът игра много добре, всички се включиха чудесно и помогнаха на тима. Нека да изчакаме и да видим как ще продължим напред и как ще играем в следващите мачове. Няма какво да се лъжем - отборът е много перспективен, всички се раздават в мачовете, на тренировка всички момчета имат огромно желание и искат да печелят. На световното първенство мотивацията ще бъде още по-голяма. Вкъщи и стените помагат. Очаквам отборът да играе много добре и да изненадаме всички.- Лесно ли се преживяват пет загубени финала – в точно толкова съставът ти Лубе отстъпи тази година?- Не бих казал, че се преживяват лесно. Особено последния финал, който загубихме в Шампионска лига.- А бяхте много близо… - Да, но докато не спечелиш нещо, колкото и близо да си… Последната крачка е най-важна. Трудно се преживява, защото наистина тази година бяхме на финал на абсолютно всички първенства – суперкупата и купата на Италия, за „скудето“, за световното клубно и накрая в Шампионска лига, но на нито един не взехме златния медал. Не бих казал, че съм разочарован, защото да стигнеш до всички пет финала в една година, не е малко. Дори нашият президент и ръководители са доволни. Той ми каза, че такъв волейбол, какъвто сме играли на последния финал, много рядко се вижда и че е щастлив, че има отбор като нашия. Смесени са чувствата, защото хем съм доволен, хем съм разочарован. От пет финала поне един трябваше да спечелим.- Според теб, на какво се дължи доминацията на Зенит (Казан)?- Играят силов волейбол и много натискат на сервис. Разликата прави сервисът при тях. Ако имат ден на сервис, според мен няма кой да ги спре. И роботи да сложиш от другата страна, е трудно да се играе срещу тях. Абсолютно всички са ръстови състезатели, много добре поставени на всяко едно място, на блок са много подредени. Но ние изиграхме доста красив финал.- Теди Салпаров, когато играеше там, ми е казвал, че този отбор няма лимит на средства и се прави всичко, което трябва.- Е, да не забравяме кой им е спонсор. Бюджетът им е страшно голям, може би четири-пет пъти, колкото на Лубе. Спечелиха всичко от пет финала и мисля, че шефовете им са доста доволни от случилото се. Нямат забележки, не мисля, че са се оплакали до момента (смее се). Чувал съм от Теди, че наистина имат всичко. Базата е много добра, постоянно пътуват с частни самолети. В Русия проблемът с пътуването е решен, в чужбина също.- Защо се върна в Италия? Знаем, че беше много успешен и в Тренто, и в Кунео, после обаче подписа с Халкбанк. Не ти хареса Турция или просто шампионатът на Ботуша ти допада най-много?- Наистина шампионатът в Италия ми допада много. Отделно семейството ми, все пак съм баща на две деца. Реших, че семейството ми ще се чувства много по-добре в Италия, отколкото в Турция. На мястото, на което съм в момента, е един клуб с традиции винаги да прави отбор, който да се стреми да печели титли, а моето желание е да взимам купи. В Турция имах два много успешни сезона. Вторият беше след операция, но станахме шампиони и взехме купата. Първата година в Италия също беше много успешна. Спечелихме „скудето“ и купата. Просто волейболът, който се играе в Италия е много динамичен, съвсем различен е. Всяка седмица играем мач, в който няма ясен победител. Всяка среща е финал. Тази година бяхме първи в класирането и паднахме от последния. Ако не излезеш на 100% в един мач в Италия, има възможност да загубиш от абсолютно всички, дори да си най-добрият отбор на хартия. Красиво е да се играе, тактически е много по-различно и волейболът е на друго ниво.- Лесно ли постигна споразумение с шефовете за нов договор?- Ако бъда честен, да. Наистина беше доста лесно. Нямаше много уговорки – искаш ли да останеш, не искаш ли да останеш. Просто беше „да“.- Печелил си много купи и титли. Кой е най-ценният ти успех в кариерата до момента?- Най-ценният ми спортен успех може би е миналата година, когато спечелихме „скудето“ и купата. Изживях го много различно. С Тренто сме печелили титлата на Италия, купи, световни клубни, Шампионски лиги, но някак си беше различно. В тези два финала участвах доста активно и бяха много положително изживяване. Но ако говорим за националния отбор, то четвъртото място на олимпиадата беше нещо незабравимо, тъй като това бяха първите ми олимпийски игри. Нито един не вярваше, че можем да направим нещо. Всички казваха, че сме дошли само за участието, но ние показахме, че сме отбор, който се бори от началото до края, независимо от проблемите през тази година. Съумяхме да излезем във всеки един мач като отбор. Важното е да излизаме като отбор, а не като единици.- Кой треньор ти е помогнал най-много за израстването ти? Знаем, че си работил с много специалисти, но все пак…- Всеки един треньор ми е помогнал страшно много. От първия ми треньор в Дупница до последния Джампаоло Медей. Имах голямо израстване в Тренто с Радо Стойчев. В Дупница с Виктор Карагьозов, Христо Райчев, Павел Митев, Найден Найденов също, с когото играехме заедно като посрещачи, Людмил Найденов. С Бленджини, който е в момента е треньор на националния отбор на Италия, с Лоренцо Бернарди. От всеки един треньор съм взел по нещо, но може би тези три години в Тренто и четвъртата година в Кунео с Роберто Пиаца за мен бяха скок.- Какво е усещането да си звезда в твоя спорт? Как те приемат италианските тифози и журналисти?- Аз никога не съм се чувствал като звезда. Да не забравяме, че тръгвам от едно малко село, от Дупница. Едно момче, което никога не е очаквало да стане нещо такова. В началото за мен беше много странно да има някакъв интерес. В Италия ме приемат много добре, всички се държат чудесно. Феновете на Лубе наистина са „топли“. Винаги са ме подкрепяли, дори и когато имам слаб мач. С журналистите имам много добри отношения. Разбирам се с абсолютно всички. Досега винаги са ме приветствали с широко отворени ръце.- Защо избра волейбола? Как тръгна твоята приказка в този спорт?- Бих казал, че той избра мен, а не аз него. Почнах да се занимавам с волейбол, за да не стоя вкъщи и да не помагам на нашите с работата. Започнах на шега да тренирам. Дори след първата седмица се замислих защо да се връщам? Имахме два дни почивка и се питах – да се връщам ли, да не се ли връщам? Много добре си спомням, че Павел Митев дойде вкъщи и каза: „Момче, какво се случва? Защо не идваш?“. Не че не исках да ходя, но точно тогава имах изпити. Но Митев ми каза да отида, за което много му благодаря. Продължих да се занимавам с волейбол. След пет месеца ме извикаха в националния отбор за младежи и оттам си казах, че ще опитам и да видим какво ще стане. И ето какво стана.- Спомняш ли си първия лагер-сбор с мъжкия национален отбор? Как те приеха, кои бяха тарторите?- Доста добре си спомням, бях на 16 години. Сборът беше в Град хотел Варна. Бях в стая с Христо Цветанов. Славеше се като по-строг към всички младежи. Сутрин ставах да му взимам кафе и му го носех в леглото. Беше много странно да видя хората, които съм гледал само по телевизията и съм си мечтал да се запозная с тях. След това бях в стая с Матей Казийски. Виках си: „Майко, къде се намирам!“. Там бяха Владо Николов, Пламен Константинов и си казвах - дано един ден и за мен да говорят така. Беше много приятно, в началото много притеснително. Сега много се радвам, че бях с тези хора точно в началото, защото те помагат за едно спортно възпитание и за дисциплина. Наистина съм им много благодарен.- А сега някой носи ли ти кафе от по-младите?- Това е много смешно и не знам дали е добре да го казвам, но докато бяхме заедно в стая с Добромир Димитров, сутрин ставахме и играехме на камък, ножица, хартия кой да отиде за кафе.- Изглеждаш много ведър и лъчезарен на терена, какво може да те извади от равновесие?- На терена много често ми се случва това да стане от съдийски грешки. Страшно много ме нервира и ако някой от другия отбор се прави на най-голям. Но също така ме мотивира и ме кара да се съсредоточа и да играя още по-добре.- В Италия много се коментираше бойкотът на волейболистите на Модена, които се изказаха много остро по адрес на Радостин Стойчев. Как ще го коментираш – събират се четири-пет звезди и свалят треньора?- Мисля, че това се случва за първи път във волейболните среди. Беше ми много странно, когато го разбрах и бях много изненадан. Да се събере целият отбор и да отиде да бойкотира треньор, който е спечелил абсолютно всичко на клубно ниво… Стойчев има толкова титли зад гърба си, че да кажеш, че той не тренира добре и няма отношение към играчите…. Познавам Радо, бил съм с него в един отбор. Той е един от най-големите професионалисти във волейбола. Ако може, ще стои 23 часа в денонощието в залата и ще работи над това отборът му да печели. Един час ще отиде да поспи малко, за да събере сили и пак наново ще се върне в залата. За мен е много странно. Не мога да коментирам, защото не съм бил в „кухнята“ и не мога да кажа какво се е случило, но за мен това нещо не е правилно, защото те излязоха пред камери и говориха без той да присъства и да се защити.- Каква е следващата цел на Цветан Соколов?- Първо да се възстановя добре и след това да спечеля всичко, което може да се спечели.- Следват няколко лични въпроса. Имат ли влечение синовете ти – близнаците Виктор и Никола, към волейболната топка?- На моменти имат влечение, на моменти нямат. Например Никола има повече влечение да си играе с топка и дори да подава с две ръце отдолу, опитва се и да забива. Виктор също пробва, но повече обича да бяга като всяко едно дете, както и да рита. Няколко пъти излиза с мен на игрището, докато Никола е по-притеснителен. Имат влечения, но никога не бих тръгнал да им казвам, че трябва да тренират волейбол, защото аз го правя. За мен те сами трябва да си изберат пътя, по който да тръгнат.- Как издържа съпругата ти Деляна на тежката ти програма и с какво ти помагаш?- Наистина как издържа – това е много хубав въпрос. Много съм благодарен, че винаги ме подкрепя и че с децата навсякъде са с мен. Благодаря за всичко, което прави, защото е зад всяко мое решение и винаги ме подкрепя. Издържа трудно, защото в седмицата три-четири дни ме няма. А в останалите дни тренирам по два пъти. Това означава, че се прибирам за по пет часа.- Някои казват, че така се стига до „златна сватба“…- Не съм го чувал, но дай боже да си останем заедно. Наистина съм много благодарен, че я срещнах и че ме дари с двама прекрасни сина. Много съм щастлив, че съм с нея.- Роден си на 31 декември – колко пъти и лесно ли си празнувал рожден ден?- Празнуваме повече Нова година, а не рожден ден. Миналата година съпругата ми ме изненада много интересно на 30 срещу 31-ви вечерта. Беше събрала целия отбор на място, на което обичам да ходя. Тръгнахме от вкъщи, тя ми завърза очите и ми каза: „Аз карам, а ти не виждаш къде отиваме”. Каза, че ще ходим на ресторант да се видим. Майка беше вкъщи и децата останаха с нея. Най-накрая наша вечер, само двамата. Завърза ми очите още от входната врата. Беше организирала купон и отпразнувахме моя рожден ден. Това беше един от малкото пъти, в които усетих, че имам рожден ден.- Нещо за финал?- Успех на всички и късмет!", "date": "2018.06.03", "title": "Цецо Соколов: Мечтая да играя на световното в България, но шансът е 5%"}
{"url": "https://offnews.bg/112/8-raneni-sled-verizhna-katastrofa-na-patia-plovdiv-karlovo-681907.html", "text": "Осем души са ранени при тежка катастрофа между три автомобила на пътя Пловдив-Карлово, съобщава Нова телевизия. Верижната катастрофа е станала около 15:30 ч.Дрогиран водач се е забил в автомобила пред него, след което е ударена още една кола.По първоначални данни са пострадали четирима възрастни и четири деца. Те са откарани в болница.Най-младият водач, на 27 години е дал положителен тест за наркотици.", "date": "2018.06.03", "title": "8 ранени след верижна катастрофа на пътя Пловдив-Карлово"}
{"url": "https://offnews.bg/koloezdene/organizatorite-na-tur-dio-frans-iskat-da-sprat-frum-ot-uchastie-681896.html", "text": "Компанията ASO, която е организатор на най-престижното състезание в шосейното колоездене Тур дьо Франс, ще направи всичко възможно да спре от участие четирикратния победител Кристофър Фрум заради съмненията в употреба на забранени вещества, съобщава \"Гадзета дело Спорт\".Според изданието организаторите ще използват правило, според което могат да не позволят участие при съмнение, че състезателят ще нанесе удар върху репутацията на Тура.Фрум, който наскоро спечели Обиколката на Италия, е разследван за високо ниво на салбутамол, който не е забранен, но до определени нива, които той е превишил двойно в проба, взета по време Обиколката на Испания през 2017 година.Наскоро президентът на Международния колоездачен съюз Давид Лапартиен сподели, че не очаква решение по сложния казус преди старта на Тура на 7 юли.Спиране на Фрум по това правило ще бъде прецедент. През 2009 година от ASO се опитаха да попречат на участието на белгиеца Том Буунен заради положителна проба за кокаин, но от олимпийския комитет на Франция отмениха решението на организаторите.", "date": "2018.06.03", "title": "Организаторите на Тур дьо Франс искат да спрат Фрум от участие"}
{"url": "https://offnews.bg/tenis/shte-uspee-li-rozhdenikat-nadal-da-si-podari-17-a-titla-ot-golemia-shl-681889.html", "text": "Днес рождения си ден отбелязва световният номер 1 в мъжкия тенис Рафаел Надал. Испанецът започва да играе на 4 г. с чичо си Тони, а дуото се превръща в най-успешното в историята на тениса.Матадора има 78 титли в знаменитата си кариера и продължава да демонстрира изключителен тенис. Испанецът обаче не само доминира на корта, но се превръща и в еталон за спортсменство и отношение към спорт.Сега въпросът е дали 32-годишният играч ще си подари пореден трофей от Големия шлем. Вчера Рафа прегази Ришар Гаске с 6:3, 6:2, 6:2 в третия кръг на \"Ролан Гарос\".Следващият съперник на 10-кратния шампион в Париж е германският левичар Максимилиан Мартетер, който по-рано днес разби в три сета естонеца Юрген Зоп.В понеделник обаче чичо Тони си тръгва от Франция и няма да се връща до края на турнира, което значи, че ако Рафа се класира на финал, бившият му треньор със сигурност няма да го гледа на живо.\"Дойдох, за да видя играта на Рафа. Ако той не играеше, нямаше да дойда. В понеделник се завръщам у дома без значение какво ще се случи. Вече съм по-малко критичен към Рафа, защото не зависи от мен. Преди ми беше работа.Ако той ми поиска мнение за някой от мачовете си, ще му дам. Нивото му е добро и го виждам сред фаворитите, даже той е фаворит. Новак Джокович е много опасен съперник. Ще го постави пред максимална трудност\", каза Тони Надал.В края на интервюто си той заяви, че вярва, че племенникът му е способен да спечели още титли от Ролан Гарос в близко бъдеще, ако е способен да играе.", "date": "2018.06.03", "title": "Ще успее ли рожденикът Надал да си подари 17-а титла от Големия шлем"}
{"url": "https://offnews.bg/obshtestvo/nedelia-na-vsichki-svetii-e-pancho-cherpi-za-imen-den-681872.html", "text": "Първата неделя след Петдесетница е посветена на всички светии. Отците на Църквата са установили този празник по три причини.Първо - да ни посочат плодовете, с които слизането на Светия Дух изпълни и оплоди нетленната действителност, духовния свят.Второ - да ни напомнят, че има много герои на вярата, които със съвършен живот и с жертвена изповед са служили на Бога и са овенчани от Него с \"венеца на славата\", но са останали безименни и неизвестни за света.И трето - да се съберат всички светии в един ден, за да се знае, че те са живели и просияли със силата на Единия Спасител Иисус Христос, че са се подвизавали на едно и също поприще на добродетелта, че всички са от Едната, Света, Съборна и Апостолска Христова Църква и че пребъдват в едно Небесно Царство на Отца и Сина, и Светия Дух - в Царството на благодатта.Имен ден днес празнуват Панайот, Панталей и Панчо", "date": "2018.06.03", "title": "Неделя на Всички светии е. Панчо черпи за имен ден"}
{"url": "https://offnews.bg/112/ubijstvo-v-slanchev-briag-dva-kurshuma-v-glavata-na-sobstvenik-na-kaz-681870.html", "text": "55-годишен бизнесмен е застрелян снощи с два куршума в главата в лек автомобил \"Мерцедес\" в курорта Слънчев бряг. Тежко ранено и младо момиче на 23 години, което е придружавало хазартния бос. То е с опасност за живота в бургаската болница.Престъплението е извършено край хотелски комплекс \"Сън вилидж\". Стрелбата е открита вътре в колата. Инцидентът е станал малко след двадесет и един часа. Петдесет и пет годишният Коста Миджурин, известен и като Коцето от Нова Загора, е прострелян в главата с два куршума, по думите на очевидци. Убитият е собственик на много игрални зали в цялата страна.Полицията работи по няколко версии за мотивите за престъплението. Издирват се двама килъри.", "date": "2018.06.03", "title": "Убийство в Слънчев бряг: Два куршума в главата на собственик на казина"}
{"url": "https://offnews.bg/112/ubietcat-na-hazartnia-bos-zaloven-bil-bivshe-gadzhe-na-mladata-mu-p-681873.html", "text": "Хазартният бос Коста Миджурин най-вероятно е убит не заради бизнеса си, а от ревност. По неофициална информация полицията вече е задържала извършителя.Бизнесменът, известен и като Коцето от Нова Загора бе гръмнат снощи в Слънчев бряг с два куршума в главата в луксозната си кола. В бургаската болница пък е настанена приятелката му. 22-годишната жена също е простреляна и е в кома.Пак по непотвърдена информация извършителят е бившият приятел на ранената, съобщи Нова телевизия. Момичето се казва Симона и е от Велико Търново, работела в едно от кацината на 55-годишния хазартен бос.По-късно новината за задържания убиец бе потвърдена от главният секретар на МВР Младен Маринов на брифинг в Бургас.Извършителят е 37-годишен мъж. Заловен е, докато се е опитвал да избяга в Турция.Престъплението бе извършено снощи малко след 21 часа пред хотелски комплекс \"Сън вилидж\". Около автомобила, в който е открито тялото на мъжа, криминалистите откриха множество гилзи.Тази нощ районът беше отцепен от полицията, извършваха се огледи на местопрестъплението, органите на реда правеха проверки на входа и изхода на комплекса.", "date": "2018.06.03", "title": "Убиецът на хазартния бос - заловен, бил бивше гадже на младата му приятелка (обновена)"}
{"url": "https://offnews.bg/obshtestvo/izpiti-po-literatura-italianski-i-filosofia-v-sofijskia-universitet-d-681811.html", "text": "Софийският университет днес провежда кандидатстудентските си изпити по български език и литература, италиански език и философия и социални науки.Литературата е от 9, а останалите два - с начален час 14.Кандидатстудентският изпит по български език и литература проверява и оценява знания и умения като резултат от обучението по български език и литература в средното училище по посока на: четене с разбиране на текст, включващо извличане на информация, извеждане на преки и непреки заключения, тълкуване и обобщаване; владеене на основните граматични, правописни и пунктуационни норми; редактиране на текст, създаване на аргументативен тип текст (есе).Изпитът се състои от две части: тест с 50 въпроса (70 точки, 1/3 от точките са за въпросите по литература) и задача за изграждане на аргументативен тип текст по даден проблем - есе (30 точки). Максималният брой точки е 100.Създаването на аргументативен текст по даден проблем - есе е задължителен компонент от изпита, което означава, че при отказ от писането на есе точки няма да се присъждат, въпреки че кандидатът може да е дал верни отговори на задачи от теста. Темата на есето може да бъде върху твърдение/сентенция от литературен или нелитературен източник. Текстът трябва да е в обем до 3 страници.Тестът включва въпроси както от затворен, така и от отворен тип. Тестовите задачи по литература и част от задачите по български език са формулирани на базата на откъси от текстове. Въпросите, проверяващи литературните компетентности на кандидатите, са базирани върху откъси както от текстове, включени в програмата по български език и литература за задължителна подготовка за 11 и 12 клас, така и от текстове, невключени в учебната програма. Въпросите върху откъс от неизучавано произведение са формулирани така, че отговорите им да не изискват познаване на целия текст.По-малка част от въпросите, свързани с литературни компетентности, изискват фактологически знания (разпознаване на авторство, заглавие и т.н.), а по-голямата част от тази група въпроси предполага умения за четене на художествен текст – обяснение на мотивацията на героите, тълкуване на функцията на използваните изразни средства, коментар върху структурни особености на текста и т.н.Продължителността на изпита е 4 часа.Конкурсният изпит по италиански език се провежда в рамките на изучавания в средното общообразователно училище лексико-граматически материал, разширен до активното владеене на около 4000 думи и изрази, което предполага допълнителни занимания и четене на оригинална литература. Изпитът се състои от диктовка, преразказ на прочетен текст, превод от италиански на български език и езиков тест. Общата продължителност на изпита е 4 часа.Диктовка (с обем до 20 машинописни реда) има за цел да провери доколко кандидатът правилно възприема италианската реч и владее италианския правопис.В преразказа (на текст с обем до 1 машинописна страница) се проверява умението на кандидата да предава цялостно и свързано съдържанието на два пъти прочетен текст. За преразказ се дава непознат текст по тематика, застъпена в програмата на средните училища.Преводът (с обем 20-25 машинописни реда) от италиански на български се извършва без речник. С него се цели да се провери владеенето на лексическия и граматическия материал и предаването на правилен български език на оригинален италиански текст.Езиков тест (състоящ се от 2 абзаца по 10 реда) има за цел да провери познанията на кандидат-студентите по граматика и лексика на съвременния италиански език.Кандидатстудентският изпит по Философия и социални науки се основава се на държавните образователни изисквания за предметния цикъл \"Философия\": Психология и Логика (IХ клас), Етика и Право (X клас), Философия (ХI клас), Свят и личност (ХІІ клас). Изпитът е писмен, анонимен, в три части с обща продължителност от четири часа.Първа част: Писмена работа (философско есе) по зададен проблем.Втора част: Анализ на философски текст и отговор на отворени въпроси към него.Трета част: Решаване на тест от двадесет и пет задачи.", "date": "2018.06.03", "title": "Изпити по литература, италиански и философия в Софийския университет днес"}
{"url": "https://offnews.bg/obshtestvo/i-mvr-ministarat-ne-znae-kolko-sa-chinovnitcite-vav-vedomstvoto-mu-681875.html", "text": "Поради различни начини за оформяне и записване в законите какво точно е „администрация” и различния начин на отчитане на броя на администрацията в другите ведомства, е трудно да се каже колко точно е голям чиновническият апарат на МВР. Това става ясно от цитиран от БГНЕС писмен отговор на депутатски въпрос до вътрешния министър Валентин Радев.Към специализираната администрация са и служителите от Медицинския институт на МВР.По думите му така излизат общо около 24% от личния състав (т.е. над 11 500 човека), като той отбелязва:„Още, когато дойдох в Министерството на вътрешните работи, ние със синдикатите се разбрахме, че ще направим структурно-функционален модел – първо, ако има по-голяма администрация, може да я намалим, ако няма или пък са по-малко, може да ги увеличим, въобще какво да се случва в министерството”, пише Радев и припомня, че промените трябва да станат до края на годината.", "date": "2018.06.03", "title": "И МВР министърът не знае колко са чиновниците във ведомството му"}
{"url": "https://offnews.bg/futbol/balgaria-e-vtora-sila-v-evropa-po-strijt-futbol-681880.html", "text": "Българският национален отбор завърши на второ място на Европейско първенство по стрийт футбол, което се проведе тази седмица в Германия за четвърта поредна година. С това свое призово класиране национали дублираха най-доброто постижение на български състав в турнира, постигнато от мъжкия тим на България миналата година.Българите загубиха финалния мач в състезанието от отбора на Словакия с 1:2, след като преди това надиграха този на Полша с 5:0 в полуфинала. През тази година всяка страна беше представена от смесен състав на възраст от 18 до 26 години, като според регламента беше задължително на терена да има поне по един представител от двата пола. Всеки от отборите има по четирима играчи, като трима от тях излизат на игрището.България беше представена от Михаела Първанова, Цветан Янков, Петър Иванов и Имрам Хан. След промяна, извършена от организаторите заради голямата тежест на феърплея в състезанието, отборът на Полша замени този на Унгария като четвърти полуфиналист и се изправи вчера срещу България.В другия полуфинал словаците надиграха изненадващо фаворита за титлата Финландия с 2:1. Българският отбор, селектиран и подготвен от \"Спортс Мениджмънт България\", продължи традицията всички състави по стрийт футбол от страната да печелят награди от Европейските шампионати.Женските отбори имат бронзови отличия през 2017 година и купа за феърплей през 2015 година. Мъжките състави имат бронзови медали през 2015 и 2016 година, както и сребърън след нелепата загуба в продълженията на миналогодишния финал срещу тима на Испания.", "date": "2018.06.03", "title": "България е втора сила в Европа по стрийт футбол"}
{"url": "https://offnews.bg/obshtestvo/izpitat-po-literatura-po-dobre-da-te-mraziat-za-tova-koeto-si-otkol-681878.html", "text": "В 9.00 часа в аудитория 224 в Ректората на Алма матер бе дадено началото на конкурсния изпит по български език и литература. Кандидатите, заявили явяване на изпита, са 1581.Кандидат-студенти изтеглиха тестови вариант № 2 и темата на есето - „По-добре да те мразят за това, което си, отколкото да те обичат за това, което не си\" (Андре Жид).Заместник-ректорът на Софийския университет проф. Ренета Божанкова приветства с „Добре дошли\" кандидат-студентите и изрази увереността си в добрата им подготовка. Тя им пожела успех и да работят спокойно и съсредоточено, за да представят своите знания.Деканът на Факултета по славянски филологии доц. Бойко Пенчев също пожела успех на кандидатите и ги призова да вярват в себе си. Той ги увери, че задачите и есето са направени така, че да могат да разгърнат своите възможности и им пожела наесен да бъдат студенти в избраните от тях специалности.Председател на изпитната комисия е проф. Йовка Тишева.С успешно издържан изпит по български език и литература кандидат-студентите могат да изберат следните специалности:С изпит по български език и литература и с изпит по история на България бъдещите студенти могат да учат в специалност „Право\".С изпит по български език и литература и с изпит по английски, френски, немски или испански език може да се кандидатства за специалност „Европеистика\", а с изпит по български език и литература и с изпит по английски, френски, немски, испански, италиански или руски език – в специалност „Регионално развитие и политика\".", "date": "2018.06.03", "title": "Изпитът по литература: По-добре да те мразят за това, което си, отколкото..."}
{"url": "https://offnews.bg/futbol/mido-otslabna-s-37-kg-i-se-predlozhi-na-egipet-681883.html", "text": "Бившият египетски нападател Мидо се похвали, че е отслабнал с 37 кг и е готов да помогне на \"фараоните\" на световното първенство в Русия.Египет е в паника преди Мондиала, тъй като основният голмайстор на клуба Мохамед Салах получи контузия във финала на Шампионската лига срещу Реал Мадрид и е под сериозна въпросителна. Мидо обаче има решение на проблема, макар да признава, че трябва да свали поне още 15 кг, за да влезе в оптимална форма.\"Господин Купер (б.р. селекционера на Египет Ектор Купер), знам, че отчаяно търсите нападател, който да вкарва при контраатаките.Вкарвал съм за националния на всеки два мача, така че гарантирам да се разпиша в трите срещи от груповата фаза\", казва Мидо, който благодари в Туитър на всички, които са го критикували за наднорменото тегло.\"Благодаря ви, че ме накарахте да променя своя лайфстайл и да се върна обратно към здравословния начин на живот\", пише 35-годишният египтянин.", "date": "2018.06.03", "title": "Мидо отслабна с 37 кг и се предложи на Египет"}
{"url": "https://offnews.bg/sviat/v-skopie-hiliadi-poiskaha-zaev-da-si-hodi-681876.html", "text": "Десетки хиляди привърженици на ВМРО-ДПМНЕ протестираха снощи пред сградата на македонското правителство в  Скопие с искане за предсрочни избори.Основната опозиционна партия организира антиправителствената демонстрация по повод едногодишното управление на лявото правителство на Зоран Заев. От ВМРО-ДПМНЕ настояват за свикването на предсрочни избори през март или април догодина.Според опозицията сегашното правителство в Скопие е некомпетентно, съсипало е икономиката на страната, понижило е заплатите и пенсиите и е позволило на корупцията да процъфтява. Друга критика е, че е навредило на националните интереси, преговаряйки с Гърция за възможно ново име на страната.Лидерът на ВМРО-ДПНЕ Християн Мицкоски каза, че протестът е \"началото на края\" за настоящото правителство.Според него трябва да бъде съставено правителство от технократи, което да управлява до изборите. Лидерът на консервативната опозиция заяви, че лявото правителство е предприело \"апокалиптични\" действия през първата си година на власт.Премиерът Зоран Заев дойде на власт през май 2017 г. след 11 години на управление на консерваторите и насред дълбока политическа криза, породена от скандал с незаконно подслушване през 2015 г.Той бе категоричен, че неговата партия никога няма да подкрепи промяна на конституцията с цел смяна на името.Заради спора за името, продължаващ десетилетия, Гърция блокира перспективите на Македония за членство в НАТО и ЕС.", "date": "2018.06.03", "title": "В Скопие хиляди поискаха Заев да си ходи"}
{"url": "https://offnews.bg/politika/kaloian-pargov-da-pomnim-istoriata-si-i-da-ne-pozvoliavame-tia-da-bad-681884.html", "text": "За нас Ботев е символ на свободния и корав български дух. Дух, който ни дава кураж и днес да отстояваме правата си, да се борим за справедливост и равноправие, да искаме да живеем в свободна държава. Това каза лидерът на БСП – София Калоян Паргов на Братската могила по време на тържественото честване на Деня на Ботев и загиналите за свободата на България.„За да не се изгубим по пътя към постигането на тази цел, ни е нужно да помним историята си и да не позволяваме тя да бъде пренаписвана и преиначавана. Това е наш дълг и залог за опазването на идеалите и принципите, които са отстоявали тези преди нас“, заяви Паргов.Сред ораторите бе и организационният секретар на младежкото обединение в БСП – София Петко Димитров. Според него няма как човек да се прекланя пред Ботев и Левски и едновременно с това да бъде равнодушен към антифашистката борба.Преди тържественото честване на Братската могила членове на младежкото обединение се поклониха пред паметника на Христо Ботев в Борисовата градина и рецитираха стихове на великия поет. В инициативата „Ний четем Ботев“ се включи и Калоян Паргов. Лидерът на БСП – София прочете „Символ-верую на българската комуна“.", "date": "2018.06.03", "title": "Калоян Паргов: Да помним историята си и да не позволяваме тя да бъде пренаписвана"}
{"url": "https://offnews.bg/obshtestvo/samo-za-2-godini-10-balgarcheta-sa-otneti-ot-roditelite-si-v-norvegia-681882.html", "text": "Отнемат ли се наистина деца от родителите си в Норвегия заради незначителни причини – за това че плачат, че не си мият зъбите, че имат дупка на панталона или малки синини по тялото? А може би твърденията на нашите сънародници за мащаба на този проблем са силно преувеличени?Тв разследване на Мария Цънцарова показа българи, които са избягали от скандинавската държава, защото са се страхували да не загубят децата си.По думите й има шест висящи дела в Съда за правата на човек по подобни казуси в Норвегия и едно спечелено, но съдът казва, че норвежката система за закрила на децата е добра. Същата е и оценката на УНИЦЕФ.Консулът ни в Норвегия Николай Цонев напомни, че норвежкото общество има свои норми на поведение и те се различават от българските. Според него като цяло българите в Норвегия нямат проблем нито с местните хора, нито със законите.Цонев е запознат с 10 случая за последните две години на отнети деца от български семейства, три са потърсили консулска защита, но все още няма решение по тях.", "date": "2018.06.03", "title": "Само за 2 години 10 българчета са отнети от родителите си в Норвегия"}
{"url": "https://offnews.bg/obshtestvo/darzhavata-shte-kopae-60-dupki-za-lalugercheta-80-sm-dalboki-i-s-nak-681885.html", "text": "До края на юли учени от Института по биоразнообразие и екосистемни изследвания към БАН ще преместят колония лалугери, за да не бъде засегната от строежа на изграждания от МРРБ язовир „Луда Яна“ край Панагюрище, съобщиха от пресцентъра на Министерството на регионалното развитие и благоустройството (МРРБ).Животните, категоризирани като „уязвими“ в Закона за защита на биологичното разнообразие, ще бъдат преместени от настоящото им местообитание, което попада в границите на строителната площадка на новия воден обект за питейни нужди, на друго подходящо място, което да осигури оцеляването им в бъдеще. В момента колонията се намира на място, което след планираното за 2019 г. завършване на язовира ще се намира под вода.За да не бъдат засегнати животните, още при подготовката на дъното на съоръжението с планираните дейности по разчистване на растителността и отстраняване на повърхностния слой почва, строителят беше инструктиран да не извършва строителни дейности.Преместване от една локация на друга е сред най-често прилаганите консервационни дейности, извършвани с цел опазване на европейския лалугер през последните 25 г. Редица от тях са извършвани именно с оглед опазване на локални популации на места, където се планират строителни дейности. В няколко европейски държави вече има практики с подобни транслокации на колонии на лалугера, включително във връзка с инвестиционни намерения, свързани с различни по своя характер строежи. Преместването на колонията в подходящо местообитание в рамките на защитена зона от Европейската екологична мрежа Натура 2000 ще осигури оцеляването на застрашените индивиди в дългосрочен план, посочват от ведомството на Николай Нанков. Това ще стане с няколко стъпки. Първата е логистична подготовка, която включва подготовка на мястото за освобождаване на лалугерите. На терена ще се изкопаят около 60 дупки с дълбочина 80 см и наклон приблизително 45°, които да служат за временни укрития на преместените животни в началния период на адаптация към новото местообитание. Транслокацията на лалугерите включва улавяне на максимален брой от лалугерите в застрашената колония и преместването им на мястото за освобождаване. Допълнително подхранване на животните със семена, моркови и плодове ще повиши шансовете за успешното им приспособяване и оцеляване на новото място. Това ще подпомогне индивидите в този период на повишен стрес и ще ги задържи в района на пускането им, тъй като непознатата обстановка може първоначално да провокира бягство далече от предоставените им убежища.Предвижда се в новите местообитания да бъдат поставени временни заграждения, за да може лалугерите да бъдат защитени. Това ще предотврати паническото им разпръсване в началото и ще ги предпази от атаки на хищници като хищни птици, скитащи кучета и котки, белки, порове и др. Когато животните прокопаят собствен тунел, те сами ще излязат от заграждението, но вече ще разполагат с достатъчна система от тунели и дупки, за да оцелеят.Изграждането на яз. „Луда Яна“ се извършва рамките на Проект за развитие на общинската инфраструктура, който се финансира от Световна банка. Общият обем на язовира ще бъде 20 млн. куб. м, а стената му ще е висока 50 м. Ще бъдат изградени модерна пречиствателна станция за питейни води, довеждащи водопроводи и др. съоръжения. Чрез изграждането на язовира ще се осигури непрекъснатост на водоподаването и 45 000 души от Панагюрище, селата Оборище, Поибрене, Попинци, Баня, Бъта, Левски, Елшица, както и мина „Радка” и площадките на „Оптикоелектрон” и „Асарел” ще получават чиста питейна вода.Новината за спасителната акция \"Лалугерчета\" на МРРБ явно идва, за да покаже колко зелен всъщност е българският премиер Бойко Борисов, който преди няколко месеца бе подложен на яростна критика в Европарламента за промените в плана за управление на Национален парк \"Пирин\".Тогава в своя защита министър-председателят произнесе станалата крилата фраза:От днес вече е ясно, премиерът не се грижи само за новите щъркелчета, но и за колониите с лалугерчета!", "date": "2018.06.03", "title": "Държавата ще копае 60 дупки за лалугерчета - 80 см дълбоки и с наклон 45°"}
{"url": "https://offnews.bg/112/kilarat-v-slanchev-briag-s-chisto-minalo-i-zakonen-pistolet-681879.html", "text": "37-годишен мъж с чисто съдебно минало е извършител на убийството на бизнесмена Коста Миджурин и прострелването на 22 годишно момиче. Той е прострелял двамата снощи около 21.14 ч. в л.а. „Мерцедес”, със софийска регистрация, спрян в района на комплекс „Сън вилидж” в Слънчев бряг. Задържаният се опитал да премине границата през ГКПП Лесово, но е арестуван в резултат на светкавичните действия на служителите от ОДМВР – Бургас, съобщи на извънреден брифинг пред сградата на РУП Несебър главният секретар на МВР – главен комисар Младен Маринов.Причини за прострелването са ревност и неизяснени лични отношения между 37-годишния задържан и младото момиче.22-годишното момиче пострадало тежко при стрелбата, претърпяло е хирургични интервенции и е настанено за лечение в УМБАЛ – Бургас с опасност за животаУстановено е, че 37-годишният мъж притежавал законно огнестрелно оръжие, с което се сдобил по повод работата си, като управител и лице, работещо с парични средства в различни фирми. Главният секретар на МВР Младен Маринов уточни, че на задната седалка в лекия автомобил „Мерцедес” седели още двама души, станали преки очевидци на стрелбата. Те са разпитани, като свидетели. По техни данни първо е застрелян 55-годишният мъж, а след това е стреляно и в момичето.Според Административния ръководител на Бургаска Окръжна прокуратура - Георги Чинев, държавното обвинение ще иска постоянен арест за извършителя на тежкото престъпление, извършено с особена жестокост. Ще му бъдат повдигнати обвинения за убийство и опит за убийство.", "date": "2018.06.03", "title": "Килърът в Слънчев бряг: С чисто минало и законен пистолет"}
{"url": "https://offnews.bg/kultura/preporachvame-vi-neliubov-v-dom-na-kinoto-681866.html", "text": "Днес от 12:05 часа в Дом на киното ще можете да се насладите на филма \"Нелюбов\" на руския режисьор Андрей Звягинцев.След като социалната му драма Левиатан вдигна Русия на нокти, Звягинцев отново изследва семейна история, но под друг ъгъл – млада двойка, минаваща бурно през развод, трябва да сключи примирие, за да намери избягалия си син.Яростна, загадъчна и ужасяваща история на една духовна катастрофа, филмът е метафора за държавата на Путин, някъде между стремежа към по-висока гледка от социалната стълба и консервативните норми на религията и национализма. На ръба на развода си Женя и Борис започват нов живот: тя прекарва повече време с телефона си, отколкото с идеалния нов мъж, а той – в компанията на вече бременната си приятелка. Във все още общия апартамент ги събира единствено 12-годишния им син Альоша, чиито вглъбени очи попиват студа между тях, докато момчето не изчезва безследно. Търсенето му обаче няма да спаси този брак, а само ще разпространи липсата на любов като зараза към всички около тях.\"Не можеш да живееш без любов\", казва финалът, в който единственият шанс за промяна се оказва загубата, способна да събуди човечността. От 16:00 часа в Софийската опера ще се играе балетът \"Жизел\".Идеята за балета „Жизел” (Giselle) идва от френския писател Теофил Готие, който предлага на Адолф Адам да напише музиката. В началото на 1841 година композиторът вече е готов, не закъснява и премиерата на 28 юни 1841 г. в Парижката опера. Успехът е толкова голям, че превръща веднъж завинаги „Жизел“ в апотеоз на романтичния балет. След Париж „Жизел” се играе в Лондон, Виена, Санкт Петербург, Милано, Ню Йорк, в цял свят, непрекъснато…Повече информация за събитието можете да откриете .", "date": "2018.06.03", "title": "Препоръчваме ви: 'Нелюбов' в Дом на киното"}
{"url": "https://offnews.bg/obshtestvo/praznik-na-rozata-otkloniava-trafika-po-patia-shipka-kazanlak-681871.html", "text": "От 8 ч. до 11 ч. днес ще се ограничи движението на транзитно преминаващите автомобили по първокласен път I-5 Шипка – Казанлък, от км 183 до км 199, за провеждане на ритуала „Розобер“, част от Фестивала на розата 2018.Трафикът и в двете посоки ще се отклонява по обходен маршрут по третокласния път III-5601 Шейново – Дунавци.Необходимо е шофьорите да спазват стриктно поставената пътна сигнализация и указанията на „Пътна полиция“.", "date": "2018.06.03", "title": "Празник на розата отклонява трафика по пътя Шипка-Казанлък"}
{"url": "https://offnews.bg/tenis/serina-ne-haresala-knigata-na-sharapova-bila-palna-sas-sluhove-681869.html", "text": "Рекордьорката по спечелени титли от Големия шлем Серина Уилямс никак не е очарована от автобиографията на Мария Шарапова, излязла през септември миналата година. Американката е изненадана колко много е прочела за себе си в книгата, както и от начина, по който Шарапова обяснява факта, че има 19 загуби от 21 мача срещу нея.Двете изостриха отношенията си и покрай най-добрия ни тенисист Григор Димитров, който предпочете рускинята пред Серина, а американката заяви, че българинът има \"черно сърце\".Рускинята твърди, че Уилямс я ненавижда и винаги играе със злоба срещу нея заради болезнената загуба във финала на “Уимбълдън” през 2004 година. 17-годишната тогава Маша твърди, че е видяла съперничката си да плаче в съблекалнята и я чула да казва: “Никога повече няма да загубя от тази…”.“Мисля, че книгата съдържа 100% слухове. От това, което чух и прочетох, съм доста разочарована. Плакала съм в съблекалнята след много загуби и това е нормално. Правят го и други. Това показва страст и желание за победа. Все пак, беше финал на “Уимбълдън”. Щеше да е странно, ако не се бях разплакала. Емоционална съм и не го крия. Това, което се случи тогава, трябваше да си остане там. Не е хубаво да го разказваш в книга и да се опитваш да унизиш друг човек”, коментира Серина.“Бях радостна, когато излезе книгата. Исках да я прочета, но се оказа, че в нея има прекалено много написано за мен. Честно казано, изненадах се. Освен това, не всичко е истина. Не изпитвам негативни емоции, но в известна степен съм обидена от тези слухове. Винаги съм твърдяла, че жените трябва да се поддържаме една друга. Вдъхновявам се от успешните жени. Тя (Шарапова - б.р.) играеше много добре преди наказанието.Сега отново е във форма. Срещу всяка тенисистка играя на предела на възможностите си, защото и те играят по същия начин срещу мен. Винаги трябва да съм готова”, казва американката, която има общо две поражения от Шарапова, и двете през 2004 година. Оттогава Серина спечели 19 поредни мача срещу рускинята, а сега предстои нова среща помежду им на осминафиналите на “Ролан Гарос”.", "date": "2018.06.03", "title": "Серина не харесала книгата на Шарапова, била пълна със слухове"}
{"url": "https://offnews.bg/izvan-terena/igrachi-na-real-madrid-vazmutiha-livarpul-681881.html", "text": "В Ливърпул още не са преживели загубата от Реал Мадрид във финала на Шампионската лига с 1:3 в Киев.Това става ясно от реакцията на феновете на клуба на невиннна снимка, публикувана от хърватина Матео Ковачич преди контролата между Бразилия и Хърватска на стадион \"Енфийлд\".Той е събрал в кадъра съотборниците си от Реал Мадрид Лука Модрич, Каземиро и Марсело, като карето демонстрира весело настроение пред емблемата на Ливърпул.Кадрите бяха възприети като провокация и издевателство над Ливърпул, макар и четиримата да не правят никакви неприлични жестове, а само се смеят.Двубоят между Хърватия и Бразилия е тази вечер.", "date": "2018.06.03", "title": "Играчи на Реал Мадрид възмутиха Ливърпул"}
{"url": "https://offnews.bg/obshtestvo/sledobed-pak-shte-vali-i-garmi-681867.html", "text": "Днес преди обяд ще е предимно слънчево, със слаб вятър от юг. В следобедните часове и до полунощ, главно над северозападната половина на страната, ще се развива купеста и купесто-дъждовна облачност и там ще има краткотрайни валежи с гръмотевици, възможни са и градушки.Вятърът в Дунавската равнина ще се ориентира от северозапад и ще е до умерен. Максималните температури ще са между 29° и 34°, по-ниски по Черноморието, за София – около 28°.Над Черноморието през деня ще преобладава слънчево време. По-значителни увеличения на облачността ще има вечерта по Северното Черноморие и тогава е възможно краткотрайно да превали и прегърми. Ще духа до умерен вятър от юг-югоизток. Максималните температури ще са 21-25°. Температурата на морската вода е 21-22°. Вълнението на морето ще е около 2 бала.Над планините преди обяд ще преобладава слънчево време. Около и след обяд ще се развива купесто-дъждовна облачност и на много места ще превали краткотраен дъжд с гръмотевици. На отделни места в Рило-Родопската област явленията ще са по-интензивни. Ще духа до умерен вятър от север-северозапад. Температурите ще останат без съществена промяна - максималната на височина 1200 метра ще е около 21°, на 2000 метра – около 15°.", "date": "2018.06.03", "title": "Следобед пак ще вали и гърми"}
{"url": "https://offnews.bg/futbol/kristiano-ronaldo-s-petima-mazhe-na-more-681887.html", "text": "Мегазвездата на Реал Мадрид Кристиано Роналдо хвана ракетата за тенис по време на кратката си ваканция след изнурителния сезон в Примера и Шампионската лига и преди участието на Португалия на световното по футбол в Русия.Португалецът отиде на ваканция в Марбейя, като компания му правят още петима мъже. В близките дни Роналдо ще се присъедини към лагера на Португалия, чийто първи мач на световното е на 15 юни срещу Испания.\"Кристиано е уморен. Няма да го притеснявам след толкова тежък сезон. Нямам какво толкова да си говоря с него. Надявам се да си почине добре и да се присъедини към националния отбор в добро физическо и психическо състояние\", коментира селекционерът на Португалия Фернандо Сантош.Междувременно хърватският халф на Барселона Иван Ракитич също премина на тенис вълна, но само на думи. Ракитич заяви, че ако аржентинскиян му съотборник Лионел Меси е бил тенисист вместо футболист, е щял да спечели поне 50 титли от “Големия шлем”. Това си е чисто изхвърляне, тъй като за подобно постижение на Меси ще са нужни поне 13 години пълни доминация на кортовете.", "date": "2018.06.03", "title": "Кристиано Роналдо с петима мъже на море"}
{"url": "https://offnews.bg/tehnologii/proekt-za-spodeleno-parkirane-specheli-parvo-miasto-v-akademia-za-inov-681868.html", "text": "За пета поредна година в София се проведе Академия за иновации за студенти от университети в цялата страна, на която те представят идеите си пред бизнеса.Организатори са, агенцията за иновации Innovation Starter и неправителствената организация “Обединени идеи за България”.Събитето е двудневен формат, състезание с елементи на програмиране - хакатон, в което голямата награда от 10 000 лв. и посещение на Европейските институции в Брюксел, предоставени от TBI Bank и Европейската комисия в България, отиват при отбора студенти с най-приложима и оригинална идея.В журито участват видни представители на 10 бизнес организации, 5 неправителствени и 5 университета.През 2018 година на първо място се класира отбор студенти: Лъчезар Младенов, Атанас Тодоров, Петър Иванов, които са приятели от два различни университета в две специалности. Лъчезар и Петър са студенти по информационни технологии, а Атанас учи бизнес администрация в УНСС. Тяхната идея за уеб и мобилна платформа за споделено паркиране, грабна журито с напредналия прототип, валидиране на идеята и най-вече, защото всички разпознаха проблема с паркирането в София-град, като значим.На второ място се класираха Space Division - отбор студенти от Военен университет “Васил Левски” (Захари Парзулов, Константин Димитров, Светослав Славчев, Мадлен Пенева, Християн Ставрев), които разработват проект за джобни сателити, едно от приложенията на които е да улавят и връщат на земята “космически боклуци”, също да измерват различни показатели в атмосферата и стратосферата, както и да служат за наблюдение и анализ.Трета награда грабнаха студентите от Wind of Change (Мартина Георгиева, Лъчезар Йорданов, Цветомира Гяурова), които искат да създат ново споделено ко-уъркинг пространство в Студентски град и да се преборят с чалгата, зле поддържаните общежития, шума и дискотеките, за да си отвоюват там отново пространство за учене и идеи.Над 150 студенти от 19 университета, 50 отбора, от които 24 допуснати до финалите и един голям победител за 2018 година: ParknShare е резултатът от тазгодишната Академия за иновации. Догодина инициативата отново ще търси идеите на талантливи млади хора от страната ни.", "date": "2018.06.03", "title": "Проект за споделено паркиране спечели първо място в Академия за иновации: ИДЕИТЕ 2018"}
