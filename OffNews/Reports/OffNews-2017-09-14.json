{"url": "https://offnews.bg/futbol/ludogoretc-udarzha-0-0-sreshtu-istanbul-bb-na-starta-na-liga-evropa-665160.html", "text": "Шампионът Лудогорец стартира с 0:0 като гост на Истанбул ББ участието си в груповата фаза на турнира Лига Европа.Разградчани изиграха равностоен мач на стадион \"Фатих Терим\" в турския мегаполис, като могат да съжаляват, че не си тръгнаха с трите точки, тъй като имаха най-чистото положение в мача.Това се случи в началото на втората част,когато Лукоки изведе Жоао Пауло сам срещу вратаря, бразилецът се откъсна необезпокояван фронтално срещу Бабаджан, но стреля изключително разсеяно и неточно над вратата. Пропускът му беше отчетен като ключов и от треньора Димитър Димитров - Херо.\"Справедлив е този резултат. Най-чистата ситуация беше за нас, стартирахме слабо, но след това имахме опасни удари, но пак повтарям, че резултатът е закономерен. Напрежението си каза думата в тази среща. С Марселиньо и Мисиджан щеше да е много по-опасна атаката, те липсваха на отбора”, заяви Херо.В другия мач от групата португалския Брага шокира Хофенхайм с 2:1 и оглави класирането в група С. Следващият мач на тима от Разград в група \"С\" на Лига Европа е именно домакинство на Хофенхайм.ИСТАНБУЛ ББ - ЛУДОГОРЕЦ 0:0ИСТАНБУЛ ББ: 1. Бабаджан, 3. Клиши, 4. Атамах, 5. Емре Белозоглу, 6. Епуреану, 7. Вишча, 8. Мосоро (80-Наполеони), 10. Адебайор (65-Ердинч), Елиа (73-Фрай), 80. Кайсара, 88. ИнлерЛУДОГОРЕЦ: 1. Браун, 4. Сисиньо, 32. Пластун, 30. Моци, 6. Натанаел, 18. Дяков, 44. Горалски (77-Лукас Саша), 92. Лукоки (86-Кампаняро), 12. Анисе, 88. Вандерсон, 37. Жоао Пауло (57-Кешерю)СЪДИЯ: С. Йоханесон (Швеция)СТАДИОН: \"Фатих Терим\", Истанбул", "date": "2017.09.14", "title": "Лудогорец удържа 0:0 срещу Истанбул ББ на старта на Лига Европа"}
{"url": "https://offnews.bg/obshtestvo/prizovahme-ukrajna-da-ne-vavezhda-ogranichenia-za-obuchenieto-po-balga-665147.html", "text": "България, Гърция, Румъния и Унгария призоваха Украйна да не въвежда ограниченията за обучението на майчин език, които се предвиждат в приетия на второ четене от украинската Върховна Рада закон „За образованието”. Това пишат в писмо външните министри на България – Екатерина Захариева, на Гърция - Никос Кодзиас, на Румъния - Теодор Мелешкану, и на Унгария - Петер Сиярто.Писмото е адресирано до министъра на външните работи на Украйна Павло Климкин, до Генералния секретар на Съвета на Европа Торбьорн Ягланд и до Върховния комисар на ОССЕ по въпросите на националните малцинства Ламберто Заниер.Според новите разпоредби на закона „За образованието” на Украйна се предвижда възможността за обучение на майчиния език на малцинствата до 5-ти клас, след което всички предмети (с някои възможни изключения) ще се преподават само на украински език.Предвижда се и украинският език да стане единственият език на обучение в системата на средното, професионалното и висшето образование.По разпореждане на заместник министър-председателя и министър на външните работи Екатерина Захариева в МВнР бе извикан представител на посолството на Украйна в София. В разговора беше изразена загрижеността на българската страна за последствията за националното ни малцинство в Украйна от приемането на новия образователен закон. Украинската страна посочи, че новият образователен закон няма да промени правата на българското национално малцинство да изучава майчиния си език. По думите на представителя на украинското посолство целта на нормативния акт е да се „укрепи” употребата на украинския език, който е държавен.Същевременно, предстои посланикът на Република България в Киев Красимир Минчев да проведе среща в украинското министерство на външните работи, на която да изрази българската позиция по новия образователен закон на Украйна.", "date": "2017.09.14", "title": "Призовахме Украйна да не въвежда ограничения за обучението по български език"}
{"url": "https://offnews.bg/zimni/17-vodeshti-antidopingovi-agentcii-iskat-pionchan-2018-bez-rusia-665139.html", "text": "17 водещи национални антидопингови агенции са пожелали Русия да бъде изключена от предстоящите Зимни олимпийски игри в Пьончан през 2018 година.Само пет месеца преди началото на най-голямото събитие в зимните спортове групата от държави са настояли пред Международния олимпийски комитет да вземе мерки и да потърси отговорност от Русия за “един от най-големите допинг скандали в историята”.Сред въпросните 17 държави са Обединеното кралство и САЩ, като се отчита “доказаната корупция по време на Игрите в Сочи през 2014 година”. Също така групата се опасява, че и по време на Пьончан 2018 има “сериозни основания” да се смята, че “чистотата на спорта ще бъде компрометирана”.Миналата година доклад на независимата комисия \"Макларън\" към Световната антидопингова агенция доказа за държавната политика на Русия по отношение на допинга, но засега МОК не е предприел действия.Междувременно от организационния комитет на Пьончан обявиха раписанието на игрите. Първите стартове са на 8 февруари в кърлинга и скокове със ски от трамплин.Откриването е ден по-късно, а първите медали ще бъдат раздадени на 10 февруари в биатлона, шорттрека, бягането с кънки и други. Церемонията по закриването е на 25 февруари.", "date": "2017.09.14", "title": "17 водещи антидопингови агенции искат Пьончан 2018 без Русия"}
{"url": "https://offnews.bg/temida/na-izprovodiak-vss-uvelichi-zaplatite-na-vsichki-magistrati-665138.html", "text": "Заплатите на всички магистрати и съдебни служители ще се увеличат със 7% от 1 септември 2017 г., независимо от нивото, на което работят. Това решение взе днес Пленумът на Висшия съдебен съвет (ВСС), съобщава \"Правен свят\". Решението е подкрепено от 19 от членовете на съвета, а само четирима - Румен Боев, Румен Георгиев, Розалин Трендафилов и Димитър Узунов, заложиха на предложението увеличението да бъде с твърдата сума от 127 лв.Средствата за актуализацията на възнагражденията ще дойдат от реализирани икономии в размер на 6.5 млн. лева, както и допълнителни 1.966 млн. лева от преходния остатък.Първоначалното предложение на бюджетната комисия при ВСС е било на младшите съдии и младшите прокурори, както и на всички районни магистрати заплатите да се вдигнат със 7%, а на останалите - с по 127 лева. На заседанието на Съдийската колегия във вторник обаче бе поискан още един вариант за актуализация на възнагражденията – със 7 на сто за всички, т.е. равен процент за цялата система, както е било досега.На заседанието си днес Пленумът на ВСС прие информация за изпълнението на бюджета на съдебната власт към 31 юли 2017 г. Беше приет и внесен от министъра на правосъдието проектобюджет на съдебната власт за 2018 г. и актуализирани бюджетни прогнози за 2019 и 2020 г. То предвижда за следващите три години да бъдат отпуснати 629.2 млн. лв. за 2018 г., 615.9 млн. лв. за 2019 г. и за 2020 г. 628.7 млн. лв.В средствата е заложено и увеличението на заплащането със 7 %, което представлява удвоената средна работна заплата в бюджетната сфера за второ тримесечие на 2017 г. спрямо средната месечна заплата на магистратите, уточняват от ВСС.За членовете на ВСС и инспекторите от ИВСС е предвиден ръст от 4.7 % на база данните за изменението на средната работна заплата по трудови правоотношения в обществения сектор през 2016 г. по тримесечия.За следващите две години е заложена 2 % индексация, във връзка с увеличението на допълнителното възнаграждение за ранг и клас на магистратите и съдебните служители, а за членовете на ВСС и ИВСС със същия ръст от 4.7 %. ", "date": "2017.09.14", "title": "На изпроводяк ВСС увеличи заплатите на всички магистрати"}
{"url": "https://offnews.bg/ikonomika/oshte-shte-obedniavame-upravliavashtite-ne-razbirat-che-ne-razbirat-665127.html", "text": "Президентът Румен Радев много точно дефинира проблема - за мащабите на корупция в България можем да съдим по срива на чуждестранните инвестиции и по липсата на осъдени висши държавници за корупция.На страната ни й трябват по 4-5 млрд. евро преки чуждестранни инвестиции годишно, за да има ръст на БВП от над 4%.Страната ни няма никаква разумна алтернатива извън интеграцията си в ЕС, но статистиката е повече от безкомпромисна. От 2007 г. до 2017г. преките инвестиции спаднаха близо 15 пъти в абсолютен размер.Всъщност това което имаме сега в България нито е икономика, нито е начин за нейното развитие.В България имаме крони-икономика на корупция и клиентелизъм. А реално населението в България обеднява и близо 70% от домакинствата у нас нямат депозити, като този процент е много по-висок от средния в Европа.Ръстът на БВП на Румъния за полугодието на тази година е 5,7%, на България е 3,6%.В сравнителен план България показва посредствено представяне, като е изпреварена по растеж на икономиката от повечето страни от Централна и Източна Европа. А според прогнозата на МВФ през 2020 г. БВП на човек от населението в България ще си остане най-ниският в ЕС.Икономическата ни политика не може да бъде сведена само до усвояване на еврофондовете. Фактът, че у нас има твърде малко преки инвестиции ни пречи да се движим ускорено. Еврофондовете не трябва да са самоцел, но България за съжаление следва грешен път.А поради неблагоприятната демография и образование, което не е на нужното ниво, започваме да изпитваме и дефицит на кадри.За съжаление управляващите в България не искат да разберат, че не разбират от икономика. България се върна назад по ниво на преки инвестиции. Това показват цифрите.А по ниво на общия дълг България бележи нови и нови рекорди.Развитие без инвестиции няма. България е изправена пред огромен проблем за липса на инвестиции.Икономиката на България е силно капиталозависима от еврофондове и държавни поръчки. Все повече сектори от икономиката ни са заложници на държавно и европейско финансиране. Преките чуждестранни инвестиции за 2016 г. намаляват драстично в сравнение с 2015 г. Има близо 60% срив.Подобно понижение не е наблюдавано от 2009 година насам! Тази тенденция на намаляване на инвестициите в България продължава и през тази година, като за първите 6 м. на 2017 г. се свиват с 50% спрямо 2016 г.Причини за спада на чуждестранните инвестиции са, че приватизацията и концесионирането практически спряха, сравнително малко е количеството и ниско е качество на работната ръка, имаме корупция и олигархично управление на страната ни.Изоставаме в привличането на инвестиции, защото не предлагаме благоприятна бизнес среда. А с този начин на управление на икономиката, България ще си остане вечния догонващ, който все не успява да достигне средния стандарт на живот в ЕС.Именно инвестициите са големият проблем на българската икономика и затова е последното място на България в ЕС по почти всички икономически показатели. През последните години в България се гледа на ЕС само като на донор за еврофондове, а не като източник на преки инвестиции.Нарастващият държавен дълг, който се формира въз основа на годишните бюджетни дефицити с натрупване на задължения от страна на държавата, чрез вземане на вътрешни или външни заеми, води до изтласкване (ограничаване) на частните инвестиции. За последните 10 години нетният дълг на България е нараснал с над 300%. Нетният дълг представлява разликата между консолидирания държавен дълг и фискалния резерв.Смисълът на ефекта е, че колкото повече се увеличава дълга, толкова повече намаляват преките инвестиции.Когато се оценява размера на дълга, е важно да се знае, че той никога не се преценява само като брутна величина. Важна е нетната позиция, която се изчислява като размер на държавния дълг минус използваемата част на фискалния резерв.Нарастващият държавен дълг, който се формира въз основа на годишните бюджетни дефицити с натрупване на задължения от страна на държавата, чрез вземане на вътрешни или външни заеми, води до изтласкване (ограничаване) на частните инвестиции. За последните 10 години нетният дълг на България е нараснал с над 300%. Нетният дълг представлява разликата между консолидирания държавен дълг и фискалния резерв.Смисълът на ефекта е, че колкото повече се увеличава дълга, толкова повече намаляват преките инвестиции. Нетно фискалния ни резерв покрива едва половината от консолидирания държавен дълг на България. С намаляващо население и намаляващи инвестиции не можем да развиваме нито ускорено, нито въобще икономиката на България.За външните заеми при положение, че бюджета имал излишък обяснението е, че тези пари били изтеглени, за да имало резерв в държавата, а резерва го правели със заемни средства, защото лихвите били много ниски. Всъщност резервът на една държава се прави от излишък, а не с пари назаем.", "date": "2017.09.14", "title": "Още ще обедняваме: управляващите не разбират, че не разбират от икономика"}
{"url": "https://offnews.bg/politika/zaharieva-dokladat-za-rusia-e-obektiven-niama-nuzhda-ot-isteria-665145.html", "text": "Докладът за националната сигурност, в който Русия е поставена сред основните заплахи за страната ни, е обективен. Ако се прочете по-внимателно и цялостно, няма да се прави истерия от този случай, заяви пред журналисти външният министър Екатерина Захариева.Докладът беше приет от Министерския съвет и беше внесен за разглеждане в парламента.Той констатира неща, които още миналата година са констатирани в същия доклад, който всяка година отразяваме. Той съответства на общата ни позиция, коментира Захариева.Тя беше категорична, че докладът в никакъв случай няма да доведе до обтягане на отношенията с Русия.„Докладът е обективен анализ, основан на обективни факти. В никакъв случай не казваме Русия, а някои действия. Хубаво е, когато се опитва да се създава някаква истерия около тази ситуация, да се четат докладите от миналите години. Това е абсолютно обективна оценка на факти и в никакъв случай не е насочена срещу една или друга държава“, подчерта Захариева.Тя допълни, че не очаква реакция на Русия по въпроса, защото и досега не е имало такава.", "date": "2017.09.14", "title": "Захариева: Докладът за Русия е обективен, няма нужда от истерия"}
{"url": "https://offnews.bg/analizi-i-komentari/preminavame-kam-liubov-665122.html", "text": "Едва ли по-младите изобщо са чували за световноизвестния украински писател Павло Загребелни. Използвам заглавието на негов роман, за да резюмирам впечатленията си от тазгодишното обръщение на председателя на Европейската комисия Жан-Клод Юнкер към депутатите от Европейския парламент в едночасово обобщение-визия за състоянието на Съюза. Не защото първият роман на Загребелни е „Европа, 1945“, а защото единият от трите му преведени на български романа е именно този – „Преминаваме към любов“. Още повече, че в него във всяка една от главите се повтаря рефренът „О, колко често ние, хората, приемаме желаното за действително...“ Аз поне точно за това си мислех, слушайки тазгодишното обръщение, което присъстващите в Дома на Европа сутринта на 13 септември проследиха на живо и даже коментираха, че е най-конструктивно и оптимистичното, откакто изобщо има такъв формат на диалог между председател на ЕК и европейската общественост.Направо имах чувството, че от тавана на пълната – донякъде - пленарна зала на ЕП в Страсбург се изсипва поток персеиди, а Юнкер се опитва за всяка падаща звезда да има поне по едно съкровено желение, изпълнен с надежда, че ще му се сбъдне. Ако смятате, че преувеличавам, вижте поне резюмето за пресата, в което са представени 22 (двадесет и два) ключови тематични акцента.В тази дълга листа на програмните приоритети, официализирана от самата ЕК, правят впечатление най-вече началото и краят. В началото, всъщност, по библейски, се оказа ... словото.Защото, по думите на Юнкер, в неговия много „лично изстрадан“ шести сценарий за бъдещето на Европа изрично е подчертано, че приоритетно важен е тъкмо ценностният фундамент на европейската интеграция. А той, според него, е построен върху триумвирата на свобода, равенство на възможностите и върховенството на правото. Свободата обаче се оказа - първо и единствено - свобода на словото. Другите свободи, които може да ви хрумнат: на придвиждането, на употреба на собствеността, на религиозните убеждения, на личното самоопределение – само като примери, не са точно от същия ранг на политическа приоритетност. Но за сметка на това Юнкер направи пространна собствена интерпретация на класическия американски идиом „freedom is not free”, акцентирайки върху това, че тази ценност нито е някаква даденост, нито бихме я имали, ако не си я отвоюваме постоянно.Равенството на възможностите обаче се оказва втората ключова кауза за Юнкер, защото той категорично и безалтернативно застана срещу разделението на Съюза на ядро и периферия и се обяви за равноценност на всички европейски граждани – и в правото им на труд, но и на заплащане, и в качеството на стоките за потребление, и в правото им на гласоподаватели. За което и следва най-искрено да сме му благодарни и да му отвърнем с подобаваща добронамереност.Каузата за сплотяване в Съюза действително може да се проследи като обща „червена нишка“ в цялостното изказване на Юкер. Тя преминава през акцента върху двата - Източен и Западен – „бели дроба на ЕС“, без синхрона между които Европа би останала без дъх. Също и в акцента върху достатъчността на досегашния ЕП (срещу идеята на Макрон за отделен парламент и бюджет за страните от еврозоната). Във важната идея за нови, но легалните пътища за миграция към Европа. Та чак стига до търговската добронамереност към Мексико, Австралия и Нова Зеландия. И т.н.Преминаваме към всеобща любов, наистина.И накрая се стигна до върховенството на правото, заради което даже е по-добре да се позовем на германската формулировка „правова държава“, за да може да стане каламбурът, че ЕС не е държава, но е „правова държава“. Казвам „накрая“, защото, както виждате и в резюмето за медиите, ЕК е сложила върховенството на правото в дъното на листата. Там му е мястото, включително и в пътната карта за реализацията на политическия дневен ред на ЕС, за която Юнкер се похвали, че вече е разпратена на държавните глави на страните членки на Съюза. Чак през октомври догодина ще се стигне до механизмите за защита на върховенство на правото. Нищо, че същият този ЕП задължи миналия октомври Комисията в рамките на една година да изготви механизъм за защита на основните свободи. По изпълнението на тази възложена му ключова задача Юнкер не отвори дума – все пак ЕК е пазителка на договорите, не на самия Съюз. Засега.А какво стои в началото на листата на политическите приоритети на ЕС всички си знаем – търговията, разбира се. “ . Как да не се сети човек за романа на Загребелни!Всъщност за състоянието на Съюза, каквото е названието на документа, поднесен от Председателя на Комисията на вниманието на европейската общественост, в цялото слово не бе отделено много внимание. Ако не броим позоваването на благоприятните факти относно икономическия растеж и безпрецедентно високата заетост на работната сила. Без да бе обяснено как това е постижение именно на ЕС, а не на неговите граждани, предприемачи и фирми. Това е като да слушаш отчет на академично ръководство, което отчита като свои собствени постиженията на личностите, направили открития и публикации, без пряката намеса, да не говорим за съдействие, на самото хвалещо се с успехите ръководство.Но пък самата цел на политическото послание бе да звучи оптимистично и поради това пренебрегването на настоящето в името на предстоящото е донякъде разбираемо. В тази връзка е обяснимо и демонстративното пренебрежение към напускащата Съюза Великобритания – не толкова в пряката иронична забележка, че всички ние много съжаляваме за станалото, продължена, след кратка пауза, с убеждението, че и британците ще съжаляват – скоро... Отношението към напускащите бе демонстрирано ярко чрез цялостната оркестрация на словото, което отправи на английски само уводните думи и най-общите начални приказки. Но основното съдържание в посланието бе на френски и германски, за да е ясно на всекиго, че бъдещето на Европа е за онези, които владеят френско-германски – не, не език, а френско-германските икономически, политически и социални реалности!Като казвам реалности, се сепвам веднага: от човек, който твърди, че времето за дебати върху бъдещето на Европа е минало и че е дошъл моментът да се действа, очакваш да чуеш не само какво той най-много иска да се случи. Много ти е важно да разбереш как по-точно желаното може да стане действително – поне в хоризонта на 2025-а година.В това отношение обръщението към европейската общественост запази богоподобно мълчание. Сигурно сте забелязали, че като правило боговете са мълчаливи за намеренията си. Най-много да пратят някой неясен знак, който тръпнещите в очакване гадатели да разтълкуват на простосмъртните. Защото това им е работата и тя е съдбовно важна, понеже хората така или иначе все нещо ще направят, но е добре да се знае дали то ще е в изпълнение на божията промисъл или наопаки.Слушайки дузините основни въжделения на Юнкер, поне най-приоритетните и донякъде конкретните, все си мислех – а как може да стане това?Например, избори за депутати в ЕП с единни паневропейски листи. Звучи като да е тържество на демокрацията, нали? Но кой ще пише тези листи? Спомнете си например представените в ЕП български партийни лидери или Найджъл Фараж, който също продължава да е евродепутат. Аз не искам да гласувам за кандидати по листа, подредена от горепосочените или тям подобни... И съвсем сигурно не свързвам бъдещето на демокрацията в Европа с точно тази възможност. Бих го казал с думите на самия Юнкер: „European democracy deserves better“.Как ще стане обединяването на ролите на Председател на Комисията и Председател на Европейския съвет, при това - с изричното настояване, че в настоящия момент последното, от което се нуждае ЕС, е промяна на договорите за Съюза?Как да стане продуктивно форматирането на позицията на някой от еврокомисарите в нова роля на министър на икономиката и финансите на ЕС, предложено от Юнкер? Първо, като имахме баронеса Аштън и сега Могерини за министри на външните работи на ЕС, да не би това да означава, че ЕС вече има обща външна политика? Второ, как точно ще изпълнява ролята си новият министър при положение, че в националните правителства министрите могат да провеждат секторни политики, доколкото зад тях стои национален бюджет, експроприиращ между 40 и 60 на сто от БВП (а зад новия министър няма да стои подобен финансов ресурс)? Нов министър, без собствен ресурс за провеждане на политика, не би бил друго освен наднационално бюро \"Жалби\".Ако някой все още помни Лисабонската стратегия, колко реалистично му звучи, че европейските индустрии „ще останат или ще станат световният лидер в иновациите, цифровизацията и премахването на въглеводородите“? Кой и как павира пътя, водещ натам (макар „павиране“ да не е най-подходящият израз, когато става дума за електронни индустрии и лидерство в иновациите)?И т.н. – все такива питания за всичко останало...Ще се повторя: ние, българите, заедно с всички източноевропейци сме благодарни на сегашния председател на ЕК за твърдата решимост да отстоява наши стратегически интереси – и с изваждането на Западните Балкани от фризера на разширяването (поне за Сърбия и Черна гора); и за институционалните и финансови инструменти, които ще подпомагат страните по пътя им към членство в еврозоната; и за настояването, че Европа е единна от Испания до България; че грижите на гражданите ще са грижи на самия Съюз...„Целият въпрос“- написа някога Иван Хаджийски, „е как да стане това“? И също като него Юнкер явно смята, че за това ще стане дума „някой друг път“...Аз поне очаквам от Лидер на най-влиятелната и мощна, по правомощия и по ресурси, институция на ЕС да бъде нещо повече от мъдър старец с храбри лични визии за бъдещето. Именно от ЕК очаквам да стъпва на експертиза от висока класа, когато предлага най-конкретни инструментални решения на проблемите на Съюза - изброени, но не в каталог за всички желаещи, а с подредба на приоритетна неотложност. Може да са три, пет, ако трябва - даже девет... Но не и 22. Дори ЕС няма ресурси едновременно да работи продуктивно по толкова дълга листа от приоритети. Ако може да се вярва на Юнкер, че не възнамерява да се кандидатира за втори мандат, изглежда странно защо речта му, преливаща от метафори, звучеше повече като предизборно послание към електорат от мечопуховци, за които най-любимото е „от всичко по много“. Поради това ще си позволя да завърша, влизайки в тона на междуличностната фамилиарност, демонстрирана на най-високо равнище като проява на политически „бон тон“, (включително от Юкер, за когото – да не забравяме – Бойко Борисов е „Мон Ами“):Не така, Брат!Знам, че си по-големият и по правило твоите съвети трябва да са ни ориентир за жизнените дела. Обаче в този случай предпочитам да се доверя на собствените си оценки за бъдещето на Съюза, който обичам и за който страдам не по-малко...______________________________________________________________________", "date": "2017.09.14", "title": "Преминаваме към любов!"}
{"url": "https://offnews.bg/ikonomika/kazichene-i-krivina-ostanaha-bez-tok-zaradi-stroitelna-firma-665142.html", "text": "Строителна фирма скъса кабел, собственост на ЧЕЗ Разпределение България, при несъобразени изкопни работи. В резултат днес следобед 1600 клиенти на компанията в София останаха без електрозахранване в продължение на 2 часа и 20 минути.Засегнати бяха Казичене и Кривина.Вчера следобед, отново при изкопни дейности на строителна фирма в София, беше скъсан друг кабел на дружеството. Без електрозахранване за 40 минути бяха 1300 клиенти в Бояна и в.з. Киноцентър.Екипите на ЧЕЗ Разпределение полагат усилия за бързото отстраняване на повредите, настъпили в резултат на намеса на трета страна.Компанията призовава фирмите за бдителност при изпълнение на изкопни работи.От ЧЕЗ се оплакват, че подобни инциденти напоследък са се превърнали в ежедневие.", "date": "2017.09.14", "title": "Казичене и Кривина останаха без ток заради строителна фирма"}
{"url": "https://offnews.bg/koloezdene/nov-rekord-mezhdu-kom-i-emine-s-kolelo-za-po-malko-ot-3-dni-665151.html", "text": "Борислав Йорданов стана най-бързият човек, изминавал разстоянието по емблематичния туристически маршрут в Стара планина. Рекордът си Борислав постигна с колело, стартирайки на 10 септември от връх Ком и финиширайки на нос Емине на 13 септември сутринта. По този начин беше поставен нов стандарт за преминаване на маршрута, показвайки, че време под 3 дни е възможно.\"Рекордите са временни. Те са за това - за да бъдат подобрявани.\" - каза Борислав, който поставя трети рекорд за скорост по планинския маршрут. \"Чувствам голямо удовлетворение, че успях и че това предизвикателство приключи.\" - бяха едни от първите думи на рекордьора при пристигането му на нос Емине.Предизвикателството на Борислав, наречено \"Велоносен поход\", макар и да не беше обявявано предварително, получи широка подкрепа от колоездачната общност. По различни етапи от маршрута се включиха някои от най-успешните български планински колоездачи. Сред тях са триатлонистът Емил Стойнев, който е световен вицешампион по крос триатлон, националният шампион по кроскънтри колоездене Александър Алексиев от Мъглиж, Васил Василев, Владислав Гюров, Пламен Петков и други.В най-тежката част от маршрута, между хижа Добрила и връх Ботев, взе участие и Антония Григорова. Първата жена, изминала с бягане маршрута от връх Ком до нос Емине, подкрепи Борислав като го придружи тичайки редим до него по ключовия участък от трасето.\"В един разговор наскоро Боби ми каза - \"Аз не искам просто да поставя рекорд, искам да дам най-доброто от себе си.\" Това беше основната причина да приема без колебание предложението му да се върна пак по билото на Стара планина\", разказа Антония на връх Ботев.Освен счупен рекорд, по билото на Стара планина имаше и една счупена ръка и един счупен автомобил. Калин Русев - основател на клуб \"Велораптор\" и организатор на \"Велоносен поход\", пострада при тежко падане в деня преди финала. Той счупи кост на ръката си и му се наложи да продължи да кара още час и половина докато стигне автомобил, който да го закара в болница за наложилата се операция. Броени минути преди финала пострада и един от придружаващите автомобили на екипа, който спука картер. На самия финал имаше и друг инцидент - един от придружаващите колоездачи колабира и беше откаран по спешност в болница.Въпреки всички перипетии, които преживя екипът, за пореден път беше показано, че \"Ком-Емине\" - най-дългият пешеходен туристически маршрут в България, има потенциал да бъде превърнат и във велосипеден, както и да се маркира от начало до край като такъв. Това е и една от основните цели на \"Велоносен поход\" - повдигане на темата за нуждата от повече обособени и поддържани веломаршрути в България.", "date": "2017.09.14", "title": "Нов рекорд: между Ком и Емине с колело за по-малко от 3 дни"}
{"url": "https://offnews.bg/kultura/mark-najt-balgaria-za-men-e-kato-vtori-dom-665140.html", "text": "Честото завръщане на един от най-известните хаус диджеи Марк Найт в България не е случайно. Той идва всяка година по традиция заради любовта, която дава и получава от българската публиката. Миналата година той даде началото на фестивала \"Solar Summer\" със специален сет, а тази ще го закрие на 21 септември на Летище София.Той е казвал неведнъж, че няма друго място на света, което да го кара да се чувства така, както в България. \"За мен страната ви е като втори дом“, категоричен е Найт.Летният парти сезон на клуб \"Yalta\" ще приключи със специалния 6-часов сет на артиста, част от концепцията му \"All Knight Long\".С кариера, обхващаща повече от десетилетие, и солидна репутация по целия свят, номинираният за награда \"Грами\" диджей е безспорно един от най-уважаваните артисти в индустрията.2016 г. бе поредната успешна година за създателя на \"Toolroom Records\" с издаването на албума „A Year In The Life”, който съдържа колекция от парчета от цялата му кариера, заедно с документален филм, заснет за период от една година.През 2017 г. Найт се завърна към корените си и започна да създава отново ъндърграунд хаус за клубовете, който бе загърбил в последно време.Диджиеят обяви 15 дати за екслузивното си турне \"All Knight Long\". Световното турне ще представи Марк Найт в някой от най-добрите клубове по света като \"Womb\" в Токио, \"Output\" в Ню Йорк и \"Basing House\" в Лондон. Повече информация за събитието може да намерите на , както и на Билети за \"Solar Closing\" може да намерите в OMV, The Mall, YALTA CLUB и в мрежата на Eventim.bg на цена от 30 лв. и 50 лв. (ВИП).", "date": "2017.09.14", "title": "Марк Найт: България за мен е като втори дом"}
{"url": "https://offnews.bg/ikonomika/zabelezhitelen-spad-na-falitite-v-balgaria-kompaniite-v-risk-obache-s-665148.html", "text": "Фалитите в България са намалели с 35,6% за 2016 г. и това е най-големият спад в региона на Централна и Източна Европа. В абсолютна стойност броят на компаниите с декларирано производство по несъстоятелност намалява от 592 през 2015 г. на 381 през 2016 г., което все пак остава 0,1% от действащите фирми. Това показват резултатите от годишното проучване на несъстоятелността в региона на Централна и Източна Европа за 2016 г., реализирано от Кофас и ползващо се с все по-голям авторитет като източник на информация за бизнеса.Въпреки този благоприятен показател, компаниите с много висока степен на риск в страната ни по оценки на Кофас нарастват с 23,5% - от 51 800 на 64 000, което е 16% от всички предприятия в България и се дължи на нарастващ брой проблемни плащания. Очаква се темповете на спад на несъстоятелностите в страната да намалеят значително за тази година.„Резултатът е впечатляващ, но не бива да бъде приеман с абсолютен оптимизъм. От една страна, той се дължи на подобряване на макроикономическите показатели на страната, ръстът на БВП за две поредни години, намаляваща безработица, увеличение при износа, ръст на вътрешното потребление в страната и други. От друга страна, броят на компаниите с много висока степен на риск, което е свързано и с тяхната задлъжнялост, нараства с цели 12 200 и това е сигнал за повишено внимание\", отбеляза управителят на Кофас за България Милена Виденова.В Централна и Източна Европа ситуацията с несъстоятелността е малко по-различна. След 14% спад на фалитите през 2015 г., за изминалата година този показател вече е 6%. Експертите на Кофас изчисляват, че това са шест от 1000 компании в региона. Причините за тази ситуация са подобрената макроикономическа среда, случваща се благодарение на позитивното развитие на трудовия пазар, както и на други фактори. Въпреки това, несъстоятелностите все още са над предкризисните нива, с изключение единствено на Румъния и Словакия, при които фалитите са по-малко, отколкото в годините преди 2008 г.При отделните страни ситуацията обаче е различна. В Унгария се наблюдава съществен ръст на фалитите – с 56,9%, а в Литва нарастването е с 35,2%. В случая на Унгария ръстът отчасти се дължи на по-големия брой официални затваряния на компании, докато в Литва статистиката на несъстоятелностите е повлияна от инициирания от държавата процес на „прочистване“ на пазара на компании, които реално са във фалит.Ситуацията по сектори също е достатъчно показателна. Някои от тях отчитат подобрение през миналата година, докато други срещат предизвикателства с ликвидността си. Секторът на строителството е изправен пред най-сериозни трудности. Икономиките в ЦИЕ бяха засегнати от преминаването към новия бюджет на ЕС и намаляването на инвестициите през 2016 г. с по-бавен темп на растеж на БВП (от 3,5% през 2015 г. до 2,9% през 2016 г.). По отношение на строителството, при повечето страни се наблюдава значителен спад, което доведе до влошаване на ликвидните условия за фирмите в сектора. За някои държави, като Естония, Унгария и Русия, несъстоятелността на строителните компании представлява над 20% от общия брой процедури.Кофас прогнозира продължаващо намаляване на несъстоятелността на компаниите, макар и с по-слабо темпо – спад от 3,9% през 2017 г. и още 2,3% през 2018 г. Възстановяването на инвестициите се очаква да бъде особено продуктивно за сектори като строителството, транспорта и машиностроенето, както и индустрията за строителни материали. Независимо от това, недостигът на работна ръка ще остане пречка за развитието на бизнеса.Кофас предвижда, че компаниите биха могли да изпитат някои предизвикателства, свързани с развитието на световната икономика и политическата несигурност. Последните включват евентуалните негативни последици от Брекзит и несигурността в Западна Европа.", "date": "2017.09.14", "title": "Забележителен спад на фалитите в България, компаниите в риск обаче се увеличават"}
{"url": "https://offnews.bg/sviat/poddrazhnik-na-erdogan-zastrelia-mazh-v-amsterdam-obvinil-go-che-e-g-665149.html", "text": "48-годишен собственик на верига за бързо хранене беше застрелян в Амстердам. Мъжът има холандско и турско гражданство. Али Кайнак е застрелян пред ресторант от веригата си, съобщи NL Times. Свидетели твърдят, че са видели трима мъже да бягат от местопрестъплението. Източници на изданието твърдят, че Кайнак и неговия убиец са се скарали, като темата на разговор била турската политика, като убиецът го обявил за гюленист, а самият той подкрепял турския президент Реджеп Тайип Ердоган. Именно Фетуллах Гюлен е сочен от турските власти за организатор на неуспешния опит за преврат в Турция. Заведение от веригата е било подпалено през лятото, а един от бизнес партньорите на Кайнак бил прострелян в крака през август. Полицията все още търси свидетели на убийството. За момента няма арестувани. ", "date": "2017.09.14", "title": "Поддръжник на Ердоган застреля мъж в Амстердам, обвинил го, че е гюленист"}
{"url": "https://offnews.bg/politika/kandidaturata-ni-za-ema-elate-v-mordor-imame-barz-internet-i-vkusna-665131.html", "text": "„Скъпа ЕМА, не ме познаваш, защото живея в другия край на континента. Представи си, че използваме карта на Средната земя – ако ти си в Графството, моята земя e Мордор (б.ред. -Според \"Властелина на пръстените\" Мордор е страната на Сянката, където властва Мрачният владетел Саурон.)“. Така започва клипът, създаден за популяризиране на кандидатурата на България за седалище на Европейската агенция по лекарствата, която ще бъде преместена след излизането на Великобритания от ЕС. Иначе нататък във видеото България е рекламирана като райско кътче с красива природа и вкусна храна, лечебни извори, добри болници и училища, бърз интернет. Преместването на седалището на ЕМА в София би било икономически най-изгодно в сравнение с останалите кандидати, посочи зам.-министърът на здравеопазването Лидия Нейчева, която представи кандидатурата ни от страна на здравното министерство заради отсъствието на министър Николай Петров, който беше приет по спешност в болница тази сутрин.В представянето участваха още външният министър Екатерина Захариева, кметът на София Йорданка Фандъкова и шефът на Агенцията по лекарствата Асена Стоименова. Те подчертаха, че България покрива всички критерии за кандидатурата - като достъпност, възможност за работа и образование на всички 800 служители и техните семейства, иновативна среда с възможности за проучване.Като предимства на София бяха посочени още евтин транспорт, достатъчен брой хотели, достъп до качествено образование и здравеопазване, красива природа и др. България е една от само четири държави в Европейския съюз, в която все не е преместена нито една от структурите на ЕС, подчерта Захариева.Тя допълни, че у нас има традиционно развита фармацевтична индустрия - у нас има 49 предприятия, свързани с производство на лекарства, и 250 представителства на световни фармацевтични компании.Предложението е агенцията да бъде позиционирана в \"София тех парк\", където сме готови да построим сграда специално за нуждите на ЕМА, която да бъде проектирана именно с оглед на потребностите на Агенцията и дори да е по-голяма от тази в Лондон.Специално внимание беше обърнато и на бързия интернет в България, както и достъп до безплатен безжичен интернет в редица обществени места. Като предимство на София беше изтъкнат и големият брой стартъпи, основно в областта на IT и иновациите. ", "date": "2017.09.14", "title": "Кандидатурата ни за ЕМА: Елате в Мордор, имаме бърз интернет и вкусна храна (видео)"}
{"url": "https://offnews.bg/politika/dsb-i-gerb-i-bsp-boriat-koruptciata-kato-pri-zhivkov-promeni-ima-665144.html", "text": "ДСБ даде \"крайно отрицателна\" оценка на законопроектите на ГЕРБ и БСП за борба с корупцията. Това са ходове от времето на късния живковизъм – да се правят промени, за да не се промени всъщност нищо, пише в позицията на дясната партия.\"В гласен и негласен съюз досега, ГЕРБ, БСП и ДПС отказват да реформират съдебната система, твърдо охраняват безотговорността и безотчетността на прокуратурата, блокират и обричат на провал всеки опит за радикални реформи. Защо българските граждани да им вярваме, че ще посегнат на своите интереси с този нов законопроект и органа за изпълнението му. Компетентните критики на двата законопроекта от страна на представители на юридическите среди засилват такова съмнение\" - категорични са от ДСБ.Новият антикорупционен орган, както и да е конструиран, ще бъде поставен в условията на завладяната държава. Така че прочистване не можем да очакваме, а по-скоро – чадър за създателите му, пише в позицията.В текста се посочва още: \"Законопроектите оставят впечатление, че с тях вносителите им се надяват да се разфокусира отговорността за съществуващата корупция във всички власти в държавата. С предлаганото форматиране на отговорните институции, които досега се провалят в това отношение, се цели да им бъде отпуснат нов начален срок, за да заработят ефективно, като бъдат събрани заедно. Ако бъдем справедливи обаче, трябва да посочим, че тяхната неефективност не се дължи на някакъв системен проблем, а на блокирането им с партийни и корпоративни назначения, за да се охраняват съответни интереси. Да бъдат използвани като политически инструмент. Защото няма някакви особени законови причини те да не си вършат работата.\"С тази наша негативна оценка даваме знак за внимание към българите за това, което предстои да се случи. То е и повод като партия да заявим твърдото си намерение да работим за съгласие сред българските граждани, сред нашите съмишленици за буквалното преучредяване на Републиката и нейните институции. Защото това може да извършено само от едно ново мнозинство в Парламента. Мнозинство, което има волята и отговорността пред бъдещето на нацията, които в сегашното Народно събрание ги няма, завършват позицията си Демократи за силна България.", "date": "2017.09.14", "title": "ДСБ: И ГЕРБ, и БСП борят корупцията като при Живков - промени има, промяна няма"}
{"url": "https://offnews.bg/ikonomika/v-ponedelnik-razglezhdat-vazstanoviavaneto-na-litcenza-na-emko-665157.html", "text": "Не е в компетенциите на министъра на икономиката самостоятелно да спре или да върне лиценза за внос и за износ на фирма „Емко“ ЕООД. Това заявиха от Министерството на икономиката по повод днешните протести по повод спряното за половин година разрешително на оръжейната фирма. Миналата седмица /08.09.2017 г./ е постъпило писмо до министъра на икономиката от фирма „Емко“ ЕООД, в което се прилагат констативни протоколи от служба “Контрол на общоопасните средства”. Възложено е на секретаря на Междуведомствения съвет да изпрати писмо до Главна дирекция „Национална полиция“, с което да се поиска информация дали са отстранени всички констатирани нередности, тъй като в един от констативните протоколи са дадени предписания за такива.От въпросния протокол не става ясно дали са отстранени нередностите констатирани от служба по пожарна безопасност и другите компетентни органи с направени предписания, заявяват от ведомството на Емил Караниколов.Насрочено е заседание на Междуведомствения съвет за 18 септември 2017 г. /понеделник/, на което ще бъде разгледано искането за възстановяване на лиценза на фирма „Емко“ ЕООД.", "date": "2017.09.14", "title": "В понеделник разглеждат възстановяването на лиценза на Емко"}
{"url": "https://offnews.bg/zdrave/asotciatcia-se-obiavi-sreshtu-novia-zakonoproekt-za-spirane-na-paralel-665154.html", "text": "Асоциацията за развитие на паралелната търговия изпрати становище относно предложените промени в Закона за лекарствата, свързани с опита за спиране на паралелния износ на лекарства. В законопроекта здравното министерство предлага създаване на ограничителен списък с лекарства, които няма да могат да бъдат изнасяни в други европейски страни, където се продават по-скъпо, ако има недостиг на нашия пазар.Зам.-министърът на здравеопазването с ресор \"Лекарствена политика\" Лидия Нейчева обяви, че в този си вид текстовете вече се нотифицирани от ЕК, като те са съобразени и с решението на Конституционния съд, с което съдт спря опита за ограничаване на паралелния износ през 2015 г.Публикуваните сега текстове не са идентични с нотифицираните през 2016 г. от екипа на Д-р Петър Москов. В този смисъл, сегашният законопроект не може да се приема като нотифициран към Европейската комисия и неспазването на нотификационната процедура може да доведе до съответните последствия за страната ни, посочват от Асоциацията. Освен това според тях новите текстове по същество са същите като тези, срещу които има решение на Конституционния съд.\"Паралелната търговия е напълно легитимна дейност, носеща редица ползи на национално и общоевропейско ниво като: уеднаквяване на цените, достъп до иновативна терапия, набавяне на лекарства липсващи на националния пазар и други, от които следва да се възползва и нашата страна\", допълват от Асоциацията.Ето и цялото отворено писмо:", "date": "2017.09.14", "title": "Асоциация се обяви срещу новия законопроект за спиране на паралелния износ на лекарства"}
{"url": "https://offnews.bg/zvezdi/selena-gomes-pretarpia-babrechna-transplantatcia-665134.html", "text": "Селена Гомес разкри, че е претърпяла трансплантация на бъбрек това лято.В публикация в Инстаграм певицата пише, че нейна приятелка ѝ е дарила органа.\"Наясно съм, че някои мои почитатели са забелязали отсъствието ми през част от лятото и са се питали защо не популяризирам новата си музика, от която съм изключително горда - пише Гомес и публикува снимки. - Установих, че трябва да претърпя бъбречна трансплантация заради моя лупус и се възстановявах. Това беше необходимо за общото ми здравословно състояние\".Певицата благодари на семейството си и на „невероятния екип от лекари за всичко, което направиха за мен преди и след операцията“.\"Нямам думи да опиша колко благодарна съм на красивата си приятелка Франсия Раиса. Тя ми даде най-големия подарък, направи най-голямата жертва, като ми дари бъбрек. Невероятно благословена съм. Обичам те толкова много, сестро!\"", "date": "2017.09.14", "title": "Селена Гомес претърпя бъбречна трансплантация"}
{"url": "https://offnews.bg/sviat/germania-ne-ni-iska-v-shengen-665159.html", "text": "Германия не иска нови страни да се присъединяват към Шенгенското пространство за свободно движение в близко бъдеще, заяви в Брюксел германският вътрешен министър Томас де Мезиер, реагирайки на предложението на председателя на Европейската комисия Жан-Клод Юнкер, предаде ДПА, цитирана от БТА.Преди ден в рамките на годишната си реч за състоянието на Европейския съюз Юнкер заяви:Де Мезиер уточни, че споделя визията на Юнкер.В Австрия партийни лидери изразиха съмнение дали потенциалните нови страни членки на Шенгенското пространство ще могат да изпълнят изискванията в областите на икономиката и сигурността за влизане в Шенген и в еврозоната.Юнкер предлага \"инструмент за европрисъединяване\", с който да се оказва техническа и финансова помощ на желаещите да влязат в еврозоната страни.\"Това не може да стане докато не са изпълнени критериите\", заяви външният министър Себастиан Курц, който е лидер на десноцентристката Австрийска народна партия.Лидерът на крайнодясната Австрийска партия на свободата Хайнц-Кристиан Щрахе заяви, че Шенгенското пространство не трябва да се разширява докато външните граници на ЕС не са адекватно охранявани.", "date": "2017.09.14", "title": "Германия не ни иска в Шенген"}
{"url": "https://offnews.bg/knigi/istoriata-na-bezrabotnia-filosof-sas-svobodnia-duh-otkas-665146.html", "text": "Колко често историите около нас са достойни за разказ? Колко често около нас се случват истории, които си струва да бъдат разказани? Колко малко ни трябва, за да се превърнем в главни герои в една история? Като онова семейство, което се опитва да продава био ябълки и се чуди защо плодовете горчат или като онзи мъж, който влиза в кварталната бръснарница и излиза с прическа според модата в Багдад през 80-те години.В сборника с разкази „Висока облачност“ на Оля Стоянова историите се случват тук и сега. И в тях има и ирония, и дълбочина. Група алпинисти зяпат облаците и мечтаят за високи върхове, докато почистват прозорците на високите сгради, а един безработен философ кротко наблюдава как назряват революциите и говори за смисъла на живота пред смаяните погледи на пътниците в един трамвай.„Висока облачност” събира разкази, писани през последните седем години, които ни разхождат от „Женския пазар“ в София до центъра на Тирана, през крайните квартали и пекарните за арабски сладкиши до високите планини, където небето изглежда огромно.Колкото до високата облачност – тя в повечето случаи предвещава хубаво време. Високите облаци приличат на морски вълни, на пера и дълги разтеглени нишки, подобни на паяжина. Те са красиви, движат бавно и в повечето случаи от тях не вали.Оля Стоянова е поет, драматург и журналист, автор е на „Пътеводител на дивите места“, на сборника с пиеси „Малки ритуали за сбогуване“, на романа „Лични географии“ и на сборника с разкази „Какво сънуват вълците“. Има четири поетични книги, последната от които „Улица „Щастие“ получи наградите „Николай Кънчев“ 2013 и „Иван Николов“ 2013. Носител е на „Аскеер“ 2014 за съвременна драматургия за пиесата „Покана за вечеря“, която се играе в театър „София“. Осем и половина сутринта. Температурата е около нула градуса. Прехвърча ситен сняг. Той крачи неспокойно на едно място - стъпка напред в едната посока, после назад, три крачки в другата посока и пак обратно. Една от плочките е счупена и опръсква панталоните му. Той не забелязва. Трамваят изплува с подрънкване, все едно акостира голям кораб на площада. Той се качва, сяда, забърсва изпотеното стъкло и отпътува. Чао, площад!Мъжът пред него чете вестник. Той хвърля по едно око. На днешната дата преди 80 години е опожарена сградата на парламента на Германия. През 280 година е роден Константин Велики. През 1551-ва Иван Грозни открива събор за ограничаване на църковните права. През 1900 година е основан футболен клуб „Байерн Мюнхен“. През 1922-ра в САЩ е одобрена единодушно 19-та поправка в конституцията, гарантираща избирателни права на жените.И тогава нещо му кипва. Не, не заради жените. Нито заради Америка. В един момент всичко това – прехвърчащият едва-едва сняг, студът навън, тракането на трамвая и мъжът, който чете вестник, му идват повече. Той става рязко. Усеща как хората малко се отдръпват, пространството леко се размества, почти незабележимо.- Ще ползвате ли мястото? – една жена го докосва по рамото.- Моля! – казва той и рязко отстъпва назад.После стърчи прав известно време, държи се за студената дръжка и усеща как онова в него зрее. Първо се прокашля.- Вие виждали ли сте философ?Хората едва-едва се обръщат. Той знае, че има три минути. Не повече. Толкова можеш да задържиш вниманието на един непознат. Хората наоколо отстъпват половин крачка встрани. Едно момче на петнайсет-шестнайсет години го гледа, без да сваля очи от него.Той намира смелост в гласа си.- Ето, можете да ме пипнете. Пипнете, не се притеснявайте! Истински, дървен философ, който пет години ляга и става с Шопенхауер, Сартр, Валтер Бенямин, Спиноза… И Лайбниц! И какво? Философ, който пет години учи, за да е безработен. Свободен по дух! Толкова свободен, че може да литне!Хората отстъпват цяла крачка. Момчето вече не го гледа. Минаха ли трите минути?Той прави опит да хване нечий поглед, но очите им бягат в различни посоки. Зяпат през прозореца. Една майка побутва детето пред себе си, сякаш предусеща опасност. Останалите са притихнали. Не дишат.- Добре, хайде, да не се превземаме – продължава той. – Аз съм млад. Мога да работя всичко. Мога да стана касиер, чистач, пощальон… Благодаря! Мога да стана всичко останало – метеорологичен наблюдател, рекламен агент, часовникар. Благодаря, благодаря, благодаря! Подходящ съм също за всякаква неквалифицирана работа, мога да се развивам и във всякакви нови поприща, където ме завее вятъра. Имате ли някакви идеи? Колегите ми работят кой, където падне. Един прави пици! Страхотни пици! Намерил е точното съотношение между свободния дух и рационализма. Страхотни пици, казах нали? Даже имена им е измислил: пица “Ала Декарт“, пица „Скептицизъм“ и пица „Теория на хаоса“. Даже пробва да пусне и пица “Готфрид Вилхелм фон Лайбниц“, защото там… Абе, той си има сантименти към него. Обаче не вървеше. Кой ще си поръча “Готфрид Вилхелм фон Лайбниц“? Вие бихте ли си поръчали пица “Готфрид Вилхелм фон Лайбниц“, госпожо?Той се надвесва над жената, която току-що седнала на мястото му. Тя извръща глава настрани.- Кажете, само кажете! – подканя я той. – Знаете ли, че Лайбниц публикува първото съчинение за диференциалното смятане?- Моля ви, оставете ме! – тя упорито продължава да гледа през прозореца.Добре, той я забравя. Не е груб. Може би малко по-настоятелен. Опитва се да хване очите на другите.- Самото име “Готфрид Вилхелм фон Лайбниц“ разваля апетита. Веднага се усеща нещо немско на вкус, нали е бащата на интегралното смятане, тези неща си личат отдалече… Абе, казах му, че това няма да върви, но той си е такъв – всичко да опита, през онтологията да мине… Кръстил се е „При философа“. Знаете ли къде е „При философа“? Някой ходил ли е там?Хората едва-едва се споглеждат. Той се засмива.- Не! Не, много ясно! Там не ходят много хора, както се сещате. Понякога минават колеги – социолози, културолози, някой заблудил се филолог… Абе, тя философията разваля вкуса към живота. Другите си живеят, ти се съмняваш! Мислеща тръстика! Както и да е… С две думи - даваш си сметка, че всичко това не си заслужава много усилието… Това са илюзии. Хората си живеят, ти дълбаеш в бездната. Или към звездното небе, както предпочитате. Също като Кант. Защо иначе Имануел Кант цял живот не си показва носа от родния град? Защо не се жени? Защо не познава дори улиците на града, който цял живот не напуска? А? Защо е толкова точен, че в местните си сверявали градския часовник по него? Някой има ли идея?- Не – простичко отговаря мъжът с вестника отпред. – Вие кажете!- Ами, защото…- Ти си от някоя секта! – казва изненадващо друг мъж от дясно.- Какво? – това е неочаквано и за него. Поема си дъх. После шумно издишва и се съгласява:- Ами да, аз май съм от някоя секта. От сектата на разочарованите.Като по зададен знак хората отстъпват още една крачка, все едно това е прилепчиво. Някакъв вирус на разочарованието. Тръшва те за две седмици, лекува се трудно, но така или иначе - минава. Стига да не даде усложнения. Той стърчи в средата сам - отчаян и опасен, трамваят подрънква.- Искате ли пак да седнете? – пита неочаквано жената, която е заела мястото му. Сигурно от жал към един болен.- Не – казва й мило той. – Аз сега слизам.И усеща как останалите си отдъхват. Трамваят издрънчава още веднъж, мъжът с вестника става и се хваща до него. Споглеждат се. Онзи му се усмихва.- Viva la revolucion! – казва дядото и вдига знак за победа.- Мислите ли?- Да, разбира се – усмихва се онзи и му бутва вестника в ръцете - Ето вземете! За революцията! Аз нямам какво друго да дам.Той няма време да му каже благодаря. Вратите се отварят, след секунда той вече стърчи на следващия площад, хората отново го обграждат, трамваят тръгва, а онова момче – петнайсет-шестнайсетгодишното, го поздравява отвътре съвсем сериозно с вдигнат палец.Температурата е към нула градуса. Снегът е спрял. Той тъпче насам-натам. Разгръща вестника. Бунтове там, сблъсъци другаде, въоръжен конфликт някъде в ивицата Газа, хороскопи за днешния ден, за утре... На 28 февруари през 1533-та е роден Монтен. През 364 –та Валентиан I става император на Рим. През 1909-та социалистите в САЩ отбелязват за първи път Международния ден на жената. През 1943-та има английски дневни бомбардировки над Берлин.", "date": "2017.09.14", "title": "Историята на безработния философ със свободния дух (откъс)"}
{"url": "https://offnews.bg/temida/kaloian-topalov-podade-ostavka-ot-shefskoto-miasto-v-sofijski-gradski-665153.html", "text": "Калоян Топалов подаде оставка от председателското място в Софийския градски съд, съобщи \"24 часа\" като се позова на свои източници. Той не е изложил мотиви за решението си, което според магистрати изглеждало странно.Заедно с него оставка е хвърлила и шефката на Търговското отделение Радостина Данаилова.И двамата настояват от Висшия съдебен съвет да ги освободи от постовете им от 2 октомври. Само ден по-късно изтича мандатът на сегашния състав на СГС.Калоян Топалов бе избран за шеф на Софийския градски съд през 2015 г.  ", "date": "2017.09.14", "title": "Калоян Топалов подаде оставка от шефското място в Софийски градски съд"}
{"url": "https://offnews.bg/zdrave/stefan-konstantinov-stana-shef-na-onkologiata-v-sofia-665152.html", "text": "Бившият здравен министър от първия кабинет на Бойко Борисов Стефан Константинов стана шеф на Онкологията в София. Това съобщи Константинов на страницата си във Фейсбук. Конкурсът за поста беше обявен, след като Валентин Ангелов подаде оставка след повдигнатите от прокуратурата обвинения за безстопанственост, довела до щети в размер на 2 млн. лева. Обвинението беше повдигнато заради закупувани от болницата лекарства на завишени цени между 2013 и 2015 г. Константинов е получил най-високата оценка от 5.65. На второ място с оценка 4.78 е класиран бившият депутат от БСП и бивш директор на Агенция „Медицински одит“ Симеон Василев.Стефан Константинов е гинеколог, има и магистърска степен по обществено здраве и здравен мениджмънт. Досега той беше лекар в \"Майчин дом\".\"Днес е ден за промяна. След пет сравнително спокойни години в „Майчин дом“ поемам управлението на една от най-големите онкологични болници в страната – УСБАЛО\", написа Константинов във Фейсбук.\"Искам да благодаря на всички колеги, с които работих до момента. Научих много неща, особено по отношение на големите отворени гинекологични операции, които със сигурност ще са ми полезни за бъдещата работа. Защото освен с администрация, смятам да продължа и заниманията си като лекар. Ще ми липсват акушерството и най-вече нормалните, естествени раждания, воденето на които си остава за мен отличителна черта на добрите професионалисти\", подчерта той.\"В УСБАЛО ме чакат множество предизвикателства, но точно в тях е уловката, караща ме да изоставя подреденото си лекарско ежедневие. Стискайте палци всичко да е за добро – на пациенти, персонал, болница…и за мен самия\", написа Константинов. ", "date": "2017.09.14", "title": "Стефан Константинов стана шеф на Онкологията в София"}
{"url": "https://offnews.bg/kultura/edna-ot-naj-izvestnite-i-zrelishtni-izlozhbi-v-sveta-zhivite-dinoza-665116.html", "text": "Изложба с макети на динозаври в реален размер ще завладее София. Експозицията „Живите динозаври“ ще бъде отворена за посетители от 15-ти септември в парка на Военната академия, в близост до беседката. Атрактивната изложба гостува във Варна в летните месеци и пожъна огромен успех сред жителите и гостите на морската столица. Тя ще остане в София до 5 ноември и ще предложи на столичани незабравимо праисторическото приключение.Децата могат да разгледат 24 анимирани макета и скелета на динозаври, сред които любимия Т-Рекс и Добрия динозавър, да оцветят за спомен динозавърска картинка по избор, а на финала - дори да пояздят динозавър.Посетителите ще могат не само да се насладят на атрактивните праисторически животни, но и да разберат любопитни факти за произхода, живота и навици им, как са отглеждали малките си и как са ловували.Огромните движещи се фигури на динозаври са изградени с внимание и към най-малкия научен детайл, което прави фигурите толкова реалистични, че са необходими само няколко минути на посетителите, за да се пренесат милиони години назад. Изложбата „Живите динозаври“ е гостувала в множество страни по целия свят, а посетителите й надхвърлят 10 млн. души.Билетите са на цени от 10 лв. за деца и 12 лв. за възрастни и могат да бъдат закупени на място. Изложбата е достъпна за посетители всеки ден от 09.30 ч. до 20.30 ч. Гостите, които искат да посетят изложбата през първия уикенд от откриването й (16-17 септември), ще могат да се възползват и от специална отстъпка. Всеки посетител на Софийски средновековен фестивал \"Балканите през средновековието\", който ще се проведе на посочените дати в парка на Военна академия, ще може да получи отстъпка от 2 лв. от цената на билетите за \"Живите динозаври\". За тази цел трябва да покажат печата или касовата бележка от фестивала на касата на изложбата.Повече за изложбата можете да откриете на .", "date": "2017.09.14", "title": "Една от най-известните и зрелищни изложби в света „Живите динозаври” пристига в София утре"}
{"url": "https://offnews.bg/knigi/parvite-dni-na-putin-vav-vlastta-razkazani-ot-gorbachov-665114.html", "text": "В своята мемоарна книга Михаил Горбачов разказва за разпадането на Съветския съюз, за краха на прехода към демокрация и пазарна икономика в Русия и Източния блок, за възхода на Путин, завръщането на авторитаризма и опасността от нова Студена война. Бившият съветски лидер проследява подробно методите, с които демокрацията е подменена през 90-те години и описва сложните социални процеси, настъпили в Русия в резултат на тежката икономическа криза.С тревога Горбачов отбелязва, че вълната от демократични революции по света като че ли е приключила и вече има отлив и завръщане към авторитарни практики. Той описва началото на кариерата на Владимир Путин и не спестява критиките си към руския президент и към неговото обкръжение. Горбачов коментира наболели световни проблеми като глобалното затопляне, бедността, заплахата от ислямския тероризъм, конфронтацията на Русия с НАТО, опасността от ядрена война. Той отправя мрачно предупреждение към света за тежките последствия, ако тези проблеми не се решат по пътя на дипломацията и компромисите.Путин – началотоПутин наследи хаос – в икономиката, в социалната сфера, в по­литиката. Но главно – във федерацията, в управлението на страната. В предишните години десетки региони приеха закони и правила, про­тиворечащи на конституцията на Руската федерация. Кавказ гореше, бандите на Басаев нахлуха в Дагестан. В Москва и Волгодонск не­известни престъпници взривиха жилищни домове, загинаха десетки хора. През август 1999 г. Путин като нов премиер трябваше да вземе много трудно, отговорно решение – как да се действа в Чечня.Не той беше създал този проблем. Десетки хиляди загинали в първата чеченска война и в следващите години, разрушени градове и села, беззаконие в отделни територии на страната – всичко това теже­ше на съвестта на Елцин, който през декември 1994 г. даде заповед за нахлуването на войските в Чечня. Но сега именно върху Путин легна бремето да вземе решение как да спре пожара, разпространил се и в съседната република и заплашващ да обхване целия Кавказ.Аз и днес съм убеден, че той взе правилното решение. Необхо­димо беше да приключи с гнездото на тероризъм в Чечня. Своята по­зиция по този проблем, която тогава беше най-острата, в подкрепа на решението на Путин аз заявих открито: „Тези хора трябва истински да бъдат наказани. Те трябва или да се подчинят, или трябва да им бъде нанесено поражение“.Позицията ми предизвика учудване у някои мои другари. Кри­тикуваха Путин и на Запад. Когато през декември 1999 г. се озовах в САЩ, политици и журналисти ми задаваха много въпроси по тази тема. Аз отговарях: в тази ситуация не биваше да се бездейства, Пу­тин взе трудно, но правилно решение. Друг е въпросът, че още тогава и много пъти впоследствие, казах, редом с военната страна на въпроса имаше и политическа и трябваше да се заеме с търсене на политическо решение колкото се може по-бързо. Мисля, че тук Путин допусна за­бавяне.В края на декември 1999 г. Владимир Путин публикува в „Не­зависимая газета“ голяма статия – „Русия на прага на хилядолетие­то“. Мнозина не придават значение на програмните статии и изявле­ния. Но, четейки внимателно статията, аз видях в нея много важни и вдъхващи надежда неща. В нея почувствах болка за страната и хо­рата. Нашата страна, пишеше Путин, днес не е сред държавите, оли­цетворяващи върховете на икономическото и социалното развитие в съвременния свят. И главното: „В продължение на всички години на реформи е в ход постоянно понижаване на реалните парични доходи на населението“. В статията основна ми изглеждаше мисълта, че про­блемите на Русия не могат да се решат без възстановяването на силната държава. Ние трябва, пишеше Путин, „да направим руската държава ефективен координатор на икономическите и социалните сили в стра­ната, поддържащ баланса на техните интереси“. В същото време той издигна принципа, който се съдържаше в програмите на социалдемо­кратическите партии: „Държавното регулиране трябва да е толкова, колкото е необходимо; свободата – толкова, колкото е нужно“.И още една важна теза прозвуча в статията на Путин – за не­обходимостта от борба с бедността. В Русия, писа той, „практически са изключени всякакви преобразувания, мерки, които са свързани с влошаването на условията на живот на хората. Тук ние, както се казва, сме стигнали до крайната точка. Особено големи мащаби в страната придоби бедността. [...] Това е най-острият социален проблем“.Това признание, пък и тонът в думите на Путин поразително се различаваха от подхода, характерен за политиката на Елцин. И трябва да кажа, че през следващите години Путин неведнъж доказа, че ре­алният живот на хората, техните проблеми не са му безразлични. И гражданите повярваха, че е дошъл политик, когото го боли за тях, мис­ли какво трябва да се направи, за да бъде животът на хората достоен.Изборът на приоритети изглеждаше правилен. Но възникваше въпросът кой ще разработва и осъществява новата политика? Путин беше буквално обкръжен от хора от миналото, за които тези приори­тети бяха чужди. Тези хора искаха отново да приватизират върховната власт и да се разпореждат с нея по свое усмотрение. Чрез средствата за масова информация аз открито призовах Путин колкото се може по-скоро да се освободи от този товар, опасен за него и за страната, да се разграничи от обкръжението на бившия президент. Получи се парадокс – той трябваше да скъса с кръга от хора, които го издигнаха, които го доведоха на власт. А това се прави трудно. След изборите през март 2000 г. пред президента Путин се появи възможност да осъ­ществи сериозна кадрова маневра и той се възползва от нея. Но не всичките му кадрови решения бяха сполучливи. В резултат на това действията на правителството често влизаха в противоречие с указа­нията на президента.Първият документ, който Путин подписа още в качеството си на изпълняващ длъжността президент, беше указът „За гаранциите на президента на Руската федерация, прекратил изпълнението на своите правомощия и за членовете на неговото семейство“. Питаха ме какво мисля по този въпрос. Отговарях, че смятам този указ в частта му за неприкосновеността на бившия президент за неконституционен и че самият аз не съм се нуждаел от някакви особени гаранции и не съм ги искал.Още през първите месеци, когато в навечерието на мартенските избори Путин беше изпълняващ длъжността президент, аз обърнах внимание не само на неговите положителни черти като воля, ум, орга­низираност, умение да поема отговорност и да устоява на удари, но и на онези особености на неговия характер и стил, които предизвикваха внимание. Той допусна през тези месеци малки и сериозни грешки, пропуски. Но хората не го смятаха за виновен и аз бях съгласен с това. Грешките в политиката са неизбежни, а за още неопитния в работата на висшата власт човек – още повече. Но предизвикваха тревога про­явите на авторитаризъм. На пресконференция на 10 март говорих от­кровено за това. Но смятах, че известна доза авторитаризъм в момент, когато на страната й е необходимо силно, твърдо ръководство, не бива да ни плаши. Разбира се, казах в интервю за италианския вестник „Ре­публика“, „на Владимир Путин ще му се наложи да избере дали да работи в името на демокрацията, или да се опита да изиграе картата на авторитаризма. Но мисля, че в крайна сметка той ще направи пра­вилния избор“.Точно по същото време във фонда „Горбачов“ приключваше ра­ботата по доклада „Самоопределението на Русия“. Групата на изсле­дователите ръководеше моят другар и съратник в перестройката Геор­гий Шахназаров. Техният извод беше следният: „В най-близко бъдеще най-вероятно в Русия ще бъде установена умерено авторитарна власт и това ще бъде прието положително от обществото. Политическият елит прави избор в полза на възраждането на държавната мощ и ру­ското общество, поне по-голямата част от него, отново се надява да постигне благоденствие посредством държавната мощ“.Докладът се основаваше на сериозен анализ, върху здрава социо­логическа основа. Той рисуваше сложна и доста убедителна картина. Но аз не можех или по-скоро не исках да се съглася напълно с изводите в доклада за вероятността от преход към авторитаризъм в Русия. Това казах и при представянето на доклада във фонда. Ходът на историята не е предопределен. Много зависи от човешкия, от лидерския фактор. Аз възприемах Владимир Путин не като човек, избран от малка група лица от предишната върхушка, а като президент, избран от народа.", "date": "2017.09.14", "title": "Първите дни на Путин във властта, разказани от Горбачов"}
{"url": "https://offnews.bg/obshtestvo/nov-stroezh-mesti-potok-kojto-sabira-vodite-ot-vitosha-665118.html", "text": "Мини езеро се образува в столичния квартал Витоша днес, причината е нов строеж, който според жители на района прекъсва съществуващи водопроводи и канали и премества водосток, събиращ водите от планината. За проблема съобщиха за OFFNews граждани, които живеят на метри от строителството на ул. \"Борис Арсов\" до Околовръстното и Симеоновско шосе. По думите им през пролетта водата от планината ще прелива по улицата, а през зимата тя ще се превърне в ледена пързалка. Връзка за канализацията се прави където е най-удобно, а не според издадено разрешение - вместо към Симеоновско шосе, към изградената ВиК инфраструктура на сгради, която има по-малък проектиран капацитет на пропускливост - задръстването и преливането на ВиК след това е гарантирано, обяснява Ваня Нушева на страницата си във фейсбук. Инспекторатът на общината проверява и налага глоби, но проблемите не се решават. Незаконните дейности продължават, допълва тя.Гражданите в квартала настояват да се спазват издадените строителни разрешения и да не се копае произволно. И още: властите не просто да глобяват, а да наложат на фирмите да градят според правилата и строителната документация. ", "date": "2017.09.14", "title": "Нов строеж мести поток, който събира водите от Витоша"}
{"url": "https://offnews.bg/izvan-terena/ansambal-zagore-podgriava-shou-na-kamata-v-stara-zagora-665124.html", "text": "Уникален спектакъл с над 150 участници ще изненада публиката на 20 септември по време на звездния сблъсък между Дрийм тима на Барселона и отбора на Христо Стоичков.Стадион “Берое” ще посрещне едни от най-големите имена в света на футбола с богата музикална и танцова програма, включваща великолепни родни артисти. Подготовката за супершоуто тече с пълна сила, като всички специални гости усилено репетират.Във въздействащия спектакъл участие ще вземат музиканти и танцьори от фолклорен ансамбъл \"Загоре\" - емблема на “града на липите”, които ще развълнуват публиката с магията на тракийския народен танц и музика.На зеления терен ще излязат още неповторимите солисти от Старозагорската опера, за да вдигнат адреналина на всички гости на събитието с впечатляващо изпълнение. Екипът зад мащабния проект е предвидил още редица изненади, специални гости и гарантирани емоционални моменти.Водещ на грандиозното футболно шоу е един от най-популярните и обичани български актьори Станимир Гъмов, който е родом от Стара Загора.Режисьор на феноменалния спектакъл на 20 септември е Борис Радев, който година и половина след невероятния успех на „50 години номер 8“, отново ще превърне звездното събитие в истински празник за града.", "date": "2017.09.14", "title": "Ансамбъл \"Загоре\" подгрява шоу на Камата в Стара Загора"}
{"url": "https://offnews.bg/obshtestvo/resheno-otnemat-ti-knizhkata-ako-karash-v-avarijnata-lenta-665115.html", "text": "Шофьорите, които карат в аварийната лента на магистрала, ще остават без книжка за три месеца и ще отнасят солена глоба от 1000 лева. Това решиха депутатите днес, като гласуваха промени в Закона за движение по пътищата. За първи 44-то Народно събрание и управляващите подкрепиха БСП, която внесе предложението за тази мярка. Всъщност карането в аварийната лента става абсолютно еднозначно на това да караш в насрещното платно на движение.Драгомир Стойнев от левицата благодари на депутатите и даде за пример как нарушенията в аварийната лента са много опасни и преди месец дете едва не е починало в линейката, която е била затруднена от нарушители, а кола е помела мъж от Пътна помощ, който е поправял кола.Отнемането на книжката беше прието със 133 гласа \"за\" и само 1 \"против\".Парламентът реши още, че шофьорска книжка ще се дава само на хора, които са завършили поне 10-ти клас.Според новите правила всички коли, които се движат върху релсите, ще трябва да се отдръпнат при наближаване на трамвай.Промените предвиждат още с отнемане на книжката за срок от 2 години и глоба от 2000 лв. да се наказват водачите на трамвай или самоходна машина, ако откажат проверка за наркотици или алкохол.Промените влизат в сила веднага, щом бъдат обнародвани в Държавен вестник.", "date": "2017.09.14", "title": "Решено! Отнемат ти книжката, ако караш в аварийната лента"}
{"url": "https://offnews.bg/kultura/za-parvi-pat-v-balgaria-artistichen-dvuboj-mezhdu-pianisti-na-7-noemv-665121.html", "text": "За първи път в България пристига проектът \"Piano Battle\" - артистичен двубой между двама големи виртуози на пианото. Те ще се изправят един срещу друг на 7 ноември в зала \"България\".Виртуозните пианисти Андреас Керн и Пол Цибис са \"Piano Battle\". Те са приятели в живота, но на сцената са безмилостни конкуренти. Излизат на пред публиката очи в очи, очаровайки я с майсторски изпълнения на класически произведения. Репертоарът варира от Шуберт и Шопен до Скрябин и Лигети. Керн и Цибис създават дуета си специално за фестивал в Хонг Конг. Това е начало, прераснало в сътрудничество между двамата и стотици концерти в Европа, Съединените щати и Азия. Шоуто е толкова успешно, че двамата са канени на всички престижни музикални фестивали, включително \"Beethovenfest\" в Бон, фестивалът \"Rheingau Musik\" и много други.Състезанието не би било състезание, ако няма арбитър. Пианистите канят всички присъстващи в залата по време на концерта да гласуват чие изпълнение харесват повече. Целта е да се избере победител на вечерта. И с това ролята на публиката не приключва - готови са да импровизират върху тонове, зададени от публиката.Шоуто им е разделено на няколко рунда, всеки от който е съставен от определен музикален стил. След всеки рунд публиката гласува чие изпълнение в харесала повече и коронова победител.Пол Цибис е учил в Хановер, Берлин и Лондон, а вече е концертирал на петте континента и е утвърдил присъствието си на световните концертни сцени. Той има редица записани и издадени албуми, включително колекция от френски мелодии за пиано от Берлиоз, Форе и Дебюси, които реализира в сътрудничество с немската оперна певица Барбара Сенатор.Въвлечен е и в редица филмови проекти, за които пише и изпълнява музиката, като най-известният от тях е многократно награждавания документален филм \"Пианомания\". Пол е посветен и на преподавателска работа като има класове в \"Trinity College\" в Лондон и често прави мастъркласове в Германия, Китай, Хонг Конг, Южна Корея, Тайван.Роден в Южна Африка, Андреас Керн учи пиано в Кьолн и Берлин с Гюнтер Лудвиг и Паскал Девойон. Като солов изпълнител на камерна музика той има огромен опит като концертиращ музикант в Европа, Канада, Хонг Конг, Китай, Япония, Индия и Южна Африка.Андреас е идейният основател на \"Piano City Berlin Festival 2010\", който събира над 100 пианисти за една седмица в германската столица. От тогава, \"Piano City\" стана и започна да се реализира и в градове като Милано, Неапол и Рим.", "date": "2017.09.14", "title": "За първи път в България: артистичен двубой между пианисти на 7 ноември"}
{"url": "https://offnews.bg/112/naselenieto-na-mesta-razchita-na-shofior-i-edin-ogneboretc-pri-pozhar-665125.html", "text": "Има участъци на пожарната, в които екипите се състоят от шофьор или шофьор и пожарникар. 190 души общо не достигат, за да бъдат попълнени противопожарните екипи, така че да отговарят на изискванията. Това каза пред журналисти Илия Кузманов, зам.-председател на най-голямата синдикална организация в МВР Синдикалната федерация на служителите в МВР (СФСМВР), които излязоха на протест в деня на пожарникаря. 41 участъка в страната не могат да изпълнят условието за екип от минимум трима души, което е залегнало в наредбата за пожарогасителни дейности. На много места екипите продължават да са в състав шофьор или шофьор и боец, което би могло да доведе до смъртни случаи както сред пожарникарите, така и сред гражданите, обясни Кузманов.\"Искахме и настоявахме екип на една пожарна да бъде от трима човек – шофьор и двама бойци. Тогава беше приета наредба, която към днешна дата Главна дирекция \"Пожарна безопасност и защита на населението\" не е в състояние да изпълни. Тоест, две години политическото ръководство на МВР - не г-н Радев, не г-н Балабанов, не г-н Ципов, две години не решиха този проблем\", каза още синдикалистът.Исканията на служителите са 15-процентно увеличение на заплащането от тази година, промени в Закона за МВР, свързани с униформите, така че проблемът да бъде трайно решен и изцяло нов Закон за МВР, тъй като действащият не работи. На протеста не се включиха членовете на синдиката \"Огнеборец\". Кузманов обаче поясни, че според него колегите им не са се разграничили от протеста, тъй като не са се оттеглили от общото споразумение. Той обаче заяви, че в СФСМВР има близо 800 души, които работят в пожарната.  Кузманов е категоричен, че ако исканията на служителите не бъдат чути, протестите ще продължат ежедневно със старта на българското председателство на Съвета на Европейския съюз. \"Ако пренебрежението е същото, всеки ден ще ни виждате на протест на различни места в София\", каза още Кузманов и обясни, че протестите няма да се отразят на сигурността по време на председателството, тъй като протестите ще се провеждат в извънработно време. ", "date": "2017.09.14", "title": "Населението на места разчита на шофьор и един огнеборец при пожар (снимки)"}
{"url": "https://offnews.bg/tenis/shvedska-tenisistka-posledna-razbrala-che-e-lesbijka-665126.html", "text": "Шведската тенисистка Йохана Ларсон е криела от света и родителите си, че е с хомосексуална ориентация от страх да не загуби спонсорите си и уважението им.Оказва се, че страховете й са били напразни, тъй като отдавна я подозирали в това. Историята напомня на латинозвездата Рики Мартин, който също възкликна, че последен е разбрал, че е гей.Все пак 80-ата в световната ранглиста намира смелост и прави публична своята ориентация през 2016 година и оттогава живее с приятелката си Аманда Стрянг. В момента Ларсон е на 29 години.\"Първо казах на майка ми. Тя ми призна, че отдавна ме е подозирала. Реакцията й беше, че ме прегърна и каза само \"Обичам те, това изобщо не е важно за мен\". Аз самата не разбрах веднага, че съм лесбийка.Бях толкова съсредоточена върху тениса, че отхвърлях всякакви романтични мисли. Първата си връзка с жена крих в продължение на две години.Родителите ми ме подозираха, но аз отричах. В очите на хората аз бях просто тенисистка. Не исках да се добавя нов имидж на лесбийка. Страхувах се също да не загубя спонсорите си.Зависех от толкова много фактори, за да осъществя своите мечти в тениса и се боях да не загубя подкрепата им\", споделя Ларсон.", "date": "2017.09.14", "title": "Шведска тенисистка последна разбрала, че е лесбийка"}
{"url": "https://offnews.bg/politika/pretopiava-li-ukrajna-balgarskoto-maltcinstvo-bg-polititci-s-ostra-re-665113.html", "text": "Украинският парламент ограничи със закон правото на етническите малцинства в станата да учат на майчиния си език. Документът, приет в началото на септември, а решението е предизвикало острата реакция на вицепремиера и министър на отбраната Красимир Каракачанов по време на заседанието на Министерския съвет вчера, съобщи пресцентърът на ВМРО.Законът гласи, че образованието на национален, малцинствен език се ограничава в рамките на детската градина и началното образование. По-нататък това не е разрешено. Така се нарушават правата на българската общност, е заявил Каракачанов и е призовал МС да вземе мерки. Посочил е също, че с действията си Украйна накърнява правата на сънародниците ни там, което е в разрез с политиката на подкрепа към тази държава от българска страна.Законът засяга не само България, и други държави, с които страната ни води разговори за единен отговор, е казала вицепремиерът и външен министър Екатерина Захариева пред министрите, а депутатите от външната комисия е уверила, че има обещание от украинска страна интересите на сънародниците ни да не бъдат накърнени.След дискусията премиерът Бойко Борисов е разпоредил провеждането на разговори между външните министри на двете страни, както и между министрите на образованието. Той пък поел ангажимента да говори с премиера Петро Порошенко в петък.Евродепутатът Ангел Джамбазки също е настоял за спешна реакция в писмо до Захариева, като е посочил, че част от новоприетия закон противоречи на ангажимента, който Украйна е поела към ЕС и е в разрез с европейски регулации.\"Предвид предстоящото ни председателство на Съвета на ЕС, смятам, че България трябва да заеме ясна позиция в защита на българското малцинство и прилагането и спазването на международните спогодби, включително и на поетите ангажименти към Европейския съюз\", пише още Джамбазки.В отговор на българските притеснения ръководителят на Асоциацията на българите в Украйна и депутат във Върховната рада Антон Кисе заяви пред БНР тази сутрин, че законът все още не е подписан от президента. Той посъветва да изчакаме и да видим дали това ще се случи, след което - какви нормативни актове ще подотви украинското правителство във връзка със закона.Въпреки това България, Гърция, Унгария и Румъния ще изпратят писмо до украинското Външно министерство с протест срещу спорния текст.", "date": "2017.09.14", "title": "Претопява ли Украйна българското малцинство? БГ политици с остра реакция срещу нов закон"}
{"url": "https://offnews.bg/obshtestvo/borisov-svikal-shtab-v-doma-si-za-otvlechenia-adrian-665094.html", "text": "Премиерът Бойко Борисов свикал експертен щаб в дома си за отвличането на Адриан Златков. За това разказа в ефира на bTV бащата на отвлечения Тони Златков.\"Благодаря на полицаите и на Бойко Борисов, който ме покани в дома си късно вечерта в деня на отвличането. Видях много сериозен екип от полицаи там, бащински изрази съчувствие за цялата ситуация и ме увери, че ще направятвсичко възможно да заловят похитителите. Преди това видях с очите си сформирани два екипа за отвличането на Адриан. Благодарен съм за усилията по случая. Но мисля, че страхът у нас никога няма да отмине\", каза Златков.Той сподели, че в момента семейството му се възстановява от преживяния стрес. \"Адриан в началото беше доста дезориентиран, но постепенно всичко ще се оправи\", каза Тони Златков.10 минути след като е открил изоставената кола на сина си, той звъннал на 112 без още да знае, че става въпрос за отвличане. Не предполага кой може да стои зад тва, но и не смята, че бизнесът му е главна причина. \"Не мисля, че съм нарушил нечий интереси\", каза Златков.Поисканата от похитителите неизвестна сума е била събирана в продължение на 4-5 дни, за което на Златков са помогнали негови приятели и партньори. Той отново не разкри размера на поисканата сума. Допълни, че я е хвърлил от посочен му мост като в момента на предаването е помолил полицията да не се меси.Златков допълва, че похитителите са изпълнили всичко, което са обещали и макар да му е странно им благодари.През април т.г. в автокъщата с луксозвни автомобили на Златков имаше умишлен пожар, като бащата на Адриан смята, е възможно да има връзка с отвличането.", "date": "2017.09.14", "title": "Борисов свикал щаб в дома си за отвлечения Адриан"}
{"url": "https://offnews.bg/sviat/pozhar-izpepeli-24-dushi-v-uchilishte-v-malajzia-665099.html", "text": "Пожар в ислямско училище уби най-малко 24 души в малайзийската столица Куала Лумпур, предаде БТА. Загиналите са 22-ма ученика и двама учители.Огънят тръгнал към 5.40 ч. сутринта от спални помещения на най-горния трети етаж, където са намерени и най-много тела. Спалнята имала само един изход и децата се оказали в капан. Свидетели слушали виковете им за помощ, но не могли да избавят всички. Спасени са 11 души.Стотици хора са се събрали пред училището, включително семейства на някои от жертвите, докато спасители продължават да броят телата и да търсят още загинали или оцелели. Труповете са наредени един върху друг в ъгъла на помещение, откъдето ще бъдат прехвърлени в моргата.Училището \"Дарул Куран Интифакия\" е тип пансион, в който питомците учат наизуст текстове от корана. То не се администрира от министерството, а от религиозните власти.Полицията не подозира умишлен палеж, а по-скоро - късо съединение.", "date": "2017.09.14", "title": "Пожар изпепели 24 души в училище в Малайзия"}
{"url": "https://offnews.bg/futbol/mesi-ne-e-vkarval-samo-na-rusnaka-rizhikov-665097.html", "text": "Руският вратар Сергей Рижиков, който пази на вратата на Рубин Казан, ще влезе в историята като единственият страж, оразил мрежата си суха срещу аржентинския голов терминатор Лионел Меси.Онази вечер мегазвездата на Барселона прекъсна негативната си серия срещу легендата на Ювентус Джанлуиджи Буфон при победата с 3:0 на старта на Шампионската лига, като вкара на два пъти във вратата му.До този момент той не го беше правил от четири опита.Точно четири остават и неуспехите му срещу Рижиков, който е на 37 години и вероятно ще прекрати кариерата си, без да получи гол от Меси с оглед на липсата на перспектива пред Рубин да играе отново в Шампионската лига.Иначе той е излизал срещу Меси през 2009 и 2010 година, когато тимът му попада в групите.", "date": "2017.09.14", "title": "Меси не е вкарвал само на руснака Рижиков"}
{"url": "https://offnews.bg/futbol/natcionalniat-otbor-skochi-s-14-mesta-665119.html", "text": "Националният отбор на България се изкачи с 14 места до 38-о в световната ранглиста на ФИФА след победата над Швеция с 3:2 и загубата с 1:3 срещу Холандия в квалификациите за Русия 2018.Националният отбор, който е с актив от 738.83 точки, изпревари тимове като Чехия, Австрия, Румъния, Гърция, Словения, Япония, Парагвай, Нигерия, Камерун, Австралия, Гана и други.Следващите квалификации за българския национален отбор, който все още има теоритичен шанс за класиране на световното първенство, са срещу Франция на 7-и октомври и срещу Люксембург на 10-и.Сред съперниците на България в световните квалификации най-предно е класиран отборът на Франция, който напредна с две места до осмо. Следват Швеция с 23-о, Холандия с 29-о, Беларус със 77-о и Люксембург със 101-о.Германия се завърна начело на световната ранглиста на ФИФА, заменяйки на първото място Бразилия.Европейският шампион Португалия е новият номер 3 в класацията, докато Аржентина загуби едно място и вече е четвърта. Белгия пък направи скок от четири места до пето.Световна ранглиста на ФИФА:1. (2) Германия 1600.05 точки2. (1) Бразилия 1589.683. (6) Португалия 1386.114. (3) Аржентина 1325.275. (9) Белгия 1265.066. (5) Полша 1249.907. (4) Швейцария 1210.508. (10) Франция 1207.879. (7) Чили 1194.710. (8) Колумбия 1190.83---23. (19) Швеция 917.829. (36) Холандия 818.9738. (52) България 738.8377. (71) Беларус 454.31101. (136) Люксембург 343.25", "date": "2017.09.14", "title": "Националният отбор скочи с 14 места"}
{"url": "https://offnews.bg/obshtestvo/avtomobilnata-administratcia-s-nov-direktor-665123.html", "text": "Красимир Сребров е новият изпълнителен директор на Изпълнителна агенция „Автомобилна администрация\", съобщи транспортното министерство.Той е назначен на тази длъжност след подадена молба от досегашния ръководител на агенцията Красимир Калайджиев за освобождаването му, поради навършване на пенсионна възраст.През последните два месеца Красимир Сребров бе заместник изпълнителен директор на ИА „Автомобилна администрация\". Преди това от 2014 г. до сега той заема различни постове в ИА „Автомобилна администрация\". Бил е директор на Регионална дирекция „Автомобилна администрация\" – Търговище, след което е преназначен като главен инспектор към Главна дирекция „Автомобилна инспекция\". От 2016 г. до юни 2017 г. е началник на областен отдел „Автомобилна администрация\" – Плевен. Той има професионален опит и в системата на МВР.Красимир Сребров има две магистърски степени по международни икономически отношения и журналистика.", "date": "2017.09.14", "title": "Автомобилната администрация с нов директор"}
{"url": "https://offnews.bg/temida/chastnite-sadebni-izpalniteli-sa-pritesneni-che-promenite-v-gpk-shte-665096.html", "text": "Промените в Гражданския процесуален кодекс (ГКП) ще доведат до поредица от негативни последици за съдебното изпълнение. Това е становището на Камарата на частните съдебни изпълнители (КЧСИ), което беше представено от председателя ѝ Георги Дичев. По думите му законодателят не е потърсил камарата за становище по проекта с промени. Той посочи и някои от негативните последици с влизането им сила -  съдебното изпълнение ще блокира от неефективни процедури; ще се стигне до пълен отказ от събиране на малки дългове и „подаряването“ им на т.нар. събирачи на дългове; ще се ликвидира частното съдебно изпълнение с всички последствия за икономиката, публичните бюджети и гражданската задлъжнялост; съдебните решения няма да бъдат изпълнявани и ще останат лист хартия.С предложенията се разширява кръгът на обжалване на действията на ЧСИ, като това е доведено до крайност и ще се стигне до блокиране на изпълнителното производство, смятат от камарата. Дичев припомни, че заради процедурите на обжалване България е била осъждана многократно от Европейския съд за правата на човека (ЕСПЧ).Според камарата изпълнителният процес, дори по влязло в сила съдебно решение, се точи с години и точно това сега изненадващо се предлага отново. \"Безсмислено е в съда да върви процес, който да определя пазарната стойност на вещ, тъй като до приключването му, цените на пазара вече ще са променени\", се посочва още в становището на камарата. Оттам смятат също, че предложението при подаването на жалба от трето лице автоматично да се спира изпълнението, както и въвеждането на права на такова лице и на участниците в търговете да ги обжалват на основание допуснати нарушения при уведомяването, описа или оценката, също ще блокира бързината и ефективността на изпълнението. По делата масово ще се появяват близки на длъжниците - „трети лица“, които ще твърдят, че вещите са техни. Предложението да се блокира имущество само в размер на задължението, е неприложимо, се посочва още в становището. Към момента на налагането на обезпечителна мярка липсва оценка на имуществото, а кредиторът, в чиято полза са наложени обезпеченията, може накрая да не получи нищо, защото освен държавата - присъединен по право взискател по всяко дело и с привилегия, по всяко време на процеса могат да се присъединят и други взискатели. Накрая, ако длъжникът има само една секвестируема вещ и тя е със значителна стойност- например луксозен автомобил, той може да го кара без да плаща задължението си, защото е „малко“.От камарата смятат също, че с въвеждането на ограничението сборът от всички такси по изпълнението да не надвишава размера на задължението, малките по размер дългове стават практически несъбираеми, а те са най-масовите. Тук влизат задълженията към общини, съдилища, издръжки на деца, задълженията на голяма част от гражданите и бизнеса. Например - община е наложила глоба от 20 лева, но разходите по нейното събиране надхвърлят размера й. В резултат глобата става практически несъбираема. Прекият отрицателен ефект е за бюджета, косвения – длъжниците разбират, че могат да не плащат. Така ще се стигне до пълен отказ да бъдат събирани малките дългове.Третото последствие ще е ликвидиране на частното съдебно изпълнение с напълно погрешно интервениране в принципите за формиране на приходите му.Предлагат се изменения в тарифата на ЧСИ, които ще доведат до изключително тежки последици не само за системата на ЧСИ, които се самоиздържат, но и за кредиторите и длъжниците. Тарифата за таксите и разноските към ЗЧСИ е изработена въз основа на икономически анализ през 2005 г. и за тези близо 12 години не само не беше актуализирана, за разлика от други професии, но и на два пъти беше намалявана. Простата сметка показва, че таксите на ЧСИ (20 % от които винаги са ДДС) са най-малкото перо от размера на всяко задължение по изпълнително дело, тъй като юрисконсултските възнаграждания (дори след последните изменения в ГПК, и намалени те пак са между 300 и 1 000 лв.), адвокатските хонорари (общо минимум 650 лв.) и държавните такси пред съда в пъти ги надхвърлят. С промените в тарифата заявената цел изобщо няма да се постигне, но за сметка на това ще бъде разрушена цялата система на ЧСИ, смята Георги Дичев.Изменението, предвиждащо върху сумата, погасена в срока за доброволно изпълнение, такса да не се събира е предлагано многократно и винаги е отхвърляно (вкл. и от Върховния административен съд), тъй като не е в полза на гражданите, които практически не могат да погасят дълга си в този срок, а обслужва корпоративни интереси на силните икономически субекти - монополисти, застрахователи, финансови институции и др., които могат да си позволят да погасят целия дълг веднага след образуване на изпълнително дело. Това изменение ще накара ЧСИ да не предприемат нищо, докато не изтече срокът за доброволно изпълнение, а длъжниците ще укрият парите и имуществото си през това време. В този случай ощетени ще бъдат кредиторите. В другия – ще се предприемат всички възможни мерки да се притиснат и блокират длъжниците, така че да не могат да платят дълга си толкова бързо. Тогава потърпевши ще са длъжниците.Публично се отправят и предложения от авторите на горните текстове за въвеждане на таван върху таксите на ЧСИ. Но подобна промяна ще засегне 0.5 % от делата, по които задълженията са в размер на стотици хиляди и милиони левове. Което поставя въпроса кои са тези длъжници и защо точно те трябва да ползват привилегии спрямо останалите 99 %, които ще плащат таксите в пълен размер? Въвеждането на таван на таксите е защита за кредитните милионери и силните финансови структури, които освен че ще плащат по-малко, на практика трудно ще получат реално изпълнение на постановените срещу тях съдебни решения. ЧСИ за разлика от други освен наказателна и дисциплинарна, носи и неограничена имуществена отговорност, а именно делата с голям материален интерес създават най-много рискове и проблеми. По този начин ще се направят големите вземания несъбираеми.На четвърто място функциите на съдебната система при регулиране на задлъжнялостта ще бъдат напълно обезсмислени, т.е. правото няма да има отношение при решаване на спора между кредитор и длъжник, което ще стимулира нерегламентираното и силово уреждане на споровете и задлъжнялостта и е изцяло в интерес на кредитните милионери, монополистите и т.нар. компании за събиране на дългове, в чиято дейност „права на длъжника“ не съществуват.От друга страна се отваря широка врата за намеса на изпълнителната в съдебната власт, тъй като няма да има значение какво пише в съдебното решение, а какво, кога и как ще се изпълни от него. Предлаганите изменения в състава на дисциплинарната комисия нарушават основния принцип за независимост на съдебните изпълнители („ЧСИ е независим и при своите функции се подчинява само на закона“ – чл. 14 ЗЧСИ), като ги превръща в служители на министъра на правосъдието. Тази независимост не е самоцел, а гаранция за това, че всяко едно съдебно решение ще бъде изпълнено, и то своевременно, точно и по реда, предписан в закона. По този начин ще се създаде възможност за намеса в работата на независимия съд чрез интервенция при изпълнението на неговите актове.", "date": "2017.09.14", "title": "Частните съдебни изпълнители са притеснени, че промените в ГПК ще блокират работата им"}
{"url": "https://offnews.bg/obshtestvo/trijsetina-dushi-se-sabraha-na-protest-na-pozharnikarite-665117.html", "text": "Трийсетина души се събраха на протеста на пожарникарите пред Народното събрание в София.Протестът е организиран от Синдикалната федерация на МВР и в него участие не взеха представители на пожарникарския синдикат \"Огнеборец\".Въпреки това към протеста се присъединиха пожарникари, които са членове на СФСМВР, която е и най голямата синдикална организация в МВР.Исканията на служителите са 15% увеличение на заплатите и решаване на проблема с предпазното облекло.Очаквайте подробности.", "date": "2017.09.14", "title": "Трийсетина души се събраха на протест на пожарникарите"}
{"url": "https://offnews.bg/temida/brutalno-otvlichane-na-burgazlia-bit-i-nasilvan-za-da-bade-ograben-665103.html", "text": "30–годишен мъж от Бургас е бил похитен, пребиван и насилван сексуално в продължение на три дни, за да бъде ограбен. Това съобщиха на извънреден брифинг в морския град полицията и прокуратурата. Престъплението е разкрито още в началото на седмицата, но властите мълчаха досега по темата. Въпреки че полицаите са били подведени от жертвата, са успели да разкрият престъплението за по-малко от 24 часа. Пострадалият мъж сам е подал сигнал, че е отвлечен, на 10 септември сутринта. Първоначално е твърдял, че не е познавал похитителите си, а престъплението е извършено в Бургас.Историята се оказва по-различна. Мъжът, който е международен шофьор, се запознава с 30-годишната Деяна Куртева от Сливен чрез интернет. Поддържат виртуална връзка, по време на която ѝ изпраща пари. През август се срещат в Бургас, като с нея харчи солидна сума от спестяванията си. В петък, по нейна покана, отива в Сливен, в дом в кв. „Комлука“, разказва ръководителят на апелативната прокуратура в Бургас Любомир Петров:, уточни ПетровПохитителите са се опитали да източат дебитните му карти, като са го принудили да им каже данните им. Не са успели и са откраднали само сумата, която имал в себе си, около 200 лв., както и мобилните му телефони. В неделя го натоварили в колата и го изоставили в местността „Карандила“ край Сливен. Задържани за 72 часа са Деяна Куртева и 32–годишният Станислав Стоянов. Те са обвинени в противозаконно лишаване от свобода по начин мъчителен и опасен за здравето на жертвата начин, както и за грабеж. Днес предстои да им бъде искан постоянен арест. Вчера е задържан още един мъж, на 24 години, но към момента неговото участие в престъплението се изяснява. Арестуваните отказали да дават обяснения. Те са познати на полицията. Деяна е наркозависима, а Станислав е криминално – проявен, лежал е в затвора, занимавал се е с разпространение на дрога, кражби и грабежи. Извършил е престъплението по време на изпитателен срок от условна присъда, уточни началникът на сливенската полиция Димитър Величков. От прокуратурата призовават жертви на подобни престъпления да подават коректни и точни данни, защото в противен случай се затруднява работата на разследващите. В конкретния случай, похитеният мъж, предполагат от МВР, се е срамувал от посегателството, което е било извършено върху него.От държавното обвинение уточниха, че престъплението е планирано, но не става въпрос за организирана група, която да се занимава с отвличания.", "date": "2017.09.14", "title": "Брутално отвличане на бургазлия: бит и насилван, за да бъде ограбен"}
{"url": "https://offnews.bg/obshtestvo/uvolnenata-d-r-troeva-shtastliva-sam-che-edno-bebe-s-chernodrobna-tr-665098.html", "text": "Спазила съм правилата и това ще се докаже там, където трябва. Намирам за уронване на моя престиж всичко, което се каза, коментира уволненият директор на Фонда за лечение на деца д-р Тинка Троева в интервю за Нова телевизия.Според здравното министерство тя е отстранена от поста заради системни нарушения и защото е изпратила за чернодробна трансплантация в Хамбург бебе, което според някои специалисти е можело да бъде лекувано и в България.\"С дълъг жизнен и професионален път съм, моето усещане и интуиция беше такова от самото начало - тоест едно отношение на недоверие, което усещах от самото начало. Като чух интервюто на г-н министъра вчера, първият ми въпрос беше защо той не ме е повикал от самото начало, да се разделим нормално\", каза д-р Троева.Тя е категорична, че не е разрешавала лечение, което е можело да се проведе и тук. \"Решенията не са еднолични, вземат се от обществен съвет от 17 души. Той заседава, когато има кворум, тоест не по-малко от 9 души и решенията се вземат с минимум 8 гласа.\"\"Твърдя, че имаме прекрасни специалисти. Спазвайки правилника, тук имаме едно заявление, в което е заявено желание за лечение на това дете в чужбина. Имаме двама външни експерти, които са казали, единият е казал, че трансплантацията би могла да се проведе в една от нашите болници, но тя може да се проведе с по-малък опит в България и далеч по-добър опит в чужбина\", обясни тя.\"Когато се твърди, че има системни нарушения, трябва да има системни проверки. Постъпила съм във Фонда на 6 март. на 7-ми съм искала документирано от тогавашния служебен министър одит. До този момент нямам отговор на това искане и не ми е направена нито една проверка. Искрено се надявам, че това, което министърът е поискал, наистина ще установи какви са системните ми нарушения, ако има такива\", защити се Троева.\"Право беше на министъра да вземе решения. Той каза в интервю, че ми е поискал обяснения и аз съм ги дала в 4 страници. Твърди, че не ги е разбрал. За това има нормална комуникация, можеше да ме извика и да ме попита. Бях повикана на една среща и на вратата се разминах с моята наследница, тогава не знаех, че е наследница. Разговорът беше проведен. За мен остава непонятно защо, след като вече е взел това решение и е имало разговор за моята смяна защо беше необходимо да продължавам да изпълнявам тази функция още 1 седмица. По-нататък си го обясних - защото това дете беше наистина в риск. То сега е в Хамбург. Изключително удовлетворена съм, щастлива съм, че едно бебе с чернодробна трансплантация е добре, както и донорът - неговата майка\", добави уволненият директор на фонда.", "date": "2017.09.14", "title": "Уволнената д-р Троева: Щастлива съм, че едно бебе с чернодробна трансплантация е добре"}
{"url": "https://offnews.bg/bojni/religiozen-boksior-pravi-furor-na-ringa-665100.html", "text": "Украинецът Олександър Усик направи огромно впечатление на боксовия свят с победата си над Марко Хук в 1/4-финалите на веригата Световни боксови суперсерии в Берлин през миналия уикенд.Здравенякът от полутежка категория така и не даде повод за никакво съмнение в превъзходството си над германеца с босненско потекло, който използваше и забранени прийоми, но без успех.Невинаги обаче Усик е бил толкова здрав и непобедим, разказва неговата майка Надежда Петровна. Тя споделя, че Саша се е родил доста болнав и животът му е бил подложен на постоянен риск като малък.\"Постоянно боледуваше, а на 7-ата си година се разболя от тежка форма на туберкулоза. Лежа една година в болница. Сърцето ми се късаше, а лекарите не даваха прогнози дали ще оцелее.Още невръстно хлапе, той започна силно да вярва в Бога, откъдето идва и сегашната му религиозност. Може да се каже, че Бог и спорта спасиха живота му\", казва майката на боксьора, който преди всяко излизане на ринга целува дървено кръстче, с което остава и на ринга.Сега на Усик му предстои полуфил, като неговият съперник ще бъде определен на 30 септември в среща между латвиеца Майрис Бриедис и кубинеца Майк Перес. В Световните боксови суперсерии на победителя се връчва лъвския пай от общия награден фонд от 50 милиона долара и купа на името на Мохамед Али.\"Провокациите на Хук нямат шанс да успеят при мен. Аз уважавам Негово величество бокса и не бих си позволил никаква неджентълменска постъпка, дори и да съм провокиран. Видяхте, че той се опита да ме извади от равновесие още на кантара, но аз му отговорих на ринга подобаващо.Господ дава на човек това, което заслужава и не му праща изпитания, на които няма да издържи. Ще продължа да се моля да ми помага в преследването на целта\", споделя самият Усик.", "date": "2017.09.14", "title": "Религиозен боксьор прави фурор на ринга"}
{"url": "https://offnews.bg/politika/gerb-pozdravi-parvolatcite-s-tcitat-na-stiv-dzhobs-665095.html", "text": "Часове преди първия учебен ден депутатите откриха парламента с анализ на състоянието на българското образование. ГЕРБ потвърди обещанието си, че ще се бори да няма деца, които да не са в класните стаи и че ще намали бюрокрацията в училището.Председателката на комисията по образование Милена Дамянова беше категорична, че в България 15 септември не просто се отбелязва, а се празнува.Тя започна изявлението си с цитат на Стив Джобс за неговата начална учителка. „От нея съм научил повече, отколкото от всеки друг учител. Ако не беше тя, сигурно щях да свърша в затвора. Това казва Стив Джобс за учителката си в четвърти клас Аймоджийн Хил\", каза Дамянова и добави: \"Сигурно някои от вас се питат защо цитирам чужди успешни примери… Толкова ли си нямаме наши, та и за 15 септември да не ги споменем...Нали знаете в училище стените и витрините, на които са окачени снимки, грамоти и спомени за най-, най-видните ученици? Това са само част от успешните ни примери. Във всяко българско училище. От всяко време.Всеки един от нас има своите учители, които са го „научили повече от всеки друг”. В образованието голямата цел са действията. Затова ГЕРБ обещахме и изпълняваме управленския си ангажимент\".„Знанието е това, пред което българинът винаги се е прекланял и е вярвал, че ще му донесе просперитет”, допълни Дамянова. Тя призова да няма политически популизъм по темата за образованието и подчерта, че опозицията използва темата, за да покаже \"уж грижа за обществото”.И опозицията се включи в анализа.Учебната 2017/2018 година ще започне с недостиг на 3000 учители и назначени 1000 неправоспособни, беше категорична депутатът от БСП Ирена Анастасова. Тя попита как училищата ще подготвят учебната година при наредби, които са като плаващи пясъци. Тя посочи като проблеми закриването на училища и Закона за училищното образовнаие.Анастасова обърна внимание, че знакови ще останат думите на бившия министър на образованието Меглена Кунева, с които тя е коментирала обърканите учебни програми: „Вие работете, ние няма да ви проверяваме“.Депутатката посочи, че това е емблематичен пример за начина, по който е била управлявана реформата на принципа - \"каруцата пред коня\".„Необходим е преглед на учебните програми и планове, с цел отстраняване на проблемите. Училището продължава да възпроизвежда социално неравенство. Броят на напусналите учебната система е висок. През миналата учебна година 8% от набора не се е записал в 1 клас, почти 20 % в 5-ти клас\", отбеляза тя. \"За да има успех, трябва да се преодолее бедността, а България е на едно от първите места в Европа по детска бедност\", смятат още от левицата.С декларация по темата образование излязоха и от ДПС.В XXI век образованието ще изиграе най-съществената роля за бъдещото развитие. Това заяви Ерол Мехмед в декларация от името на ПГ на ДПС, предаде репортер на БГНЕС.„В 21 век образованието ще изиграе най-съществената роля за бъдещото развитие, но образованието не е само обучението в училище, придобиването на знания и умения в дома и семейството е част от този процес. То включва и опита на предишното поколение, на ценностите на предците ни, с които проглеждаме света“, анализира депутатът Мехмед Ерол от ДПС. Той обаче попита готов ли е българският учител да да изостави наизустените уроци и да види образованието през погледа на все по-глобалния и информационен свят.", "date": "2017.09.14", "title": "ГЕРБ поздрави първолаците с цитат на Стив Джобс"}
{"url": "https://offnews.bg/112/moda-v-alo-izmamite-pensionerka-zalagvala-nabori-da-miatat-pari-prez-665120.html", "text": "71-годишна пенсионерка от Варна е била арестувана по обвинения за телефонни измами. С постановление на Районната прокуратура във Варна тя е задържана за 72 часа.Разследващите стигнали до Лиляна А., след като на 12 септември успяла да прибере 9225 лв., които пенсионерка ѝ хвърлила от петия етаж. Измамницата била задържана от полицаи в момента на взимане на сумата.  В хода на разследването било установено, че телефонната измамничка, която действала като муле за някой си Николай Николов, е съпричастна към още 8 телефонни измами, извършени в периода от юни до средата на месец септември тази година.Районната прокуратура във Варна обединила досъдебните производства по тези случаи на телефонни измами, при които от различни хора – предимно възрастни и пенсионери, били измамени от жената. Изчислено било, че тя успяла да събере близо 24 хил. лв. и около 100 гр. златни накити. Измамите били извършвани по различни начини. Някои от измамените трябвало да платят компютри, поръчани от внуците си, други – за евтини климатици. Обвиняемата е действала на територията на Варна.Днес Районната прокуратура във Варна ще внесе в съда искане за вземане на мярка за неотклонение „Задържане под стража“ спрямо 71-годишната телефонна измамничка.", "date": "2017.09.14", "title": "Мода в ало-измамите: Пенсионерка, залъгвала набори да мятат пари през балкона"}
{"url": "https://offnews.bg/sviat/momche-zastrelia-sauchenik-v-gimnazia-v-sasht-665102.html", "text": "Ученик е застрелял един от съучениците си в гимназия в САЩ. Ранил е и други трима ученици при стрелбата, предаде АП, цитирана от БТА.Нападението бе извършено в гимназията Фрийман в град Рокфорд в щата Вашингтон.Стрелецът нахлул въоръжен с две огнестрелни оръжия. Едното засякло, когато той се опитал да стреля. Съученик се приближил и опитал да спре нападателя, който обаче го убил, разказа шерифът на окръг Споукейн Ози Кнезовиц.Накрая член на персонала на училището успял да се справи с нападателя. Сега той е в затвор за непълнолетни. Мотивите му не са известни.Властите не съобщават името и възрастта му.", "date": "2017.09.14", "title": "Момче застреля съученик в гимназия в САЩ"}
{"url": "https://offnews.bg/obshtestvo/bez-voda-dnes-v-chasti-ot-mladost-druzhba-i-hladilnika-665032.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството.Подмяна на спирателен кран на ул. „Проф. Арх. Станчо Белковски\" в „Младост“ I налага спиране на водоподаването от 9:00 до 14:00 часа на бл. 95, бл. 96, бл. 96А, бл. 99Б, бл. 99.Заради подмяна на спирателен кран на бул. „Асен Йорданов\" в „Дружба“ I се налага спиране на водоподаването от 10:00 до 22:00 часа на бул. „Христофор Колумб\" от ул. 5041 до бул. „Асен Йорданов“, по бул. „Асен Йорданов“ от бул. „Христофор Колумб“ до ул. „Кап. Димитър Списаревски“, по ул. „Кап. Димитър Списаревски“ от бул. „Асен Йорданов“ до ул. 5042-ра. Във връзка с реконструкция на уличен водопровод на ул. „Нарцис“ в кв. „Гниляне“ в Нови Искър се налага спиране на водоподаването от 9:00 до 21:00 часа на кв. „Гниляне“. Без вода заради подмяна на сградно водопроводно отклонение на ул. „Банат“ в „Хладилника“ ще бъдат от 9:30 до 18:30 часа на ул. „Банат“ от ул. „Кишинев“ до ул. „Христо Ценов“ и ул. „Христо Ценов“. ", "date": "2017.09.14", "title": "Без вода днес в части от Младост, Дружба и Хладилника"}
{"url": "https://offnews.bg/na-tozi-den/krastovden-vodi-studa-chervenoto-e-zabraneno-na-trapezata-664560.html", "text": "На 14 септември православните почитат Въздвижение на св. Кръст Господен, по народному Кръстовден. Денят е отреден за най-строг пост, ядене се приготвя предишния ден – зърнени храни, тиква, праз, картофи и нищо черно и червено като грозде, диня, вино също не се пие. Това пазело даже от болки в кръста. А на свещеника, благословил семейството, дарявали от новото жито...Празникът е свързан с чудесното явяване на св. Кръст на император Константин Велики, с намирането на светия Кръст на Голгота от майката на императора Елена и с връщането на този животворящ кръст от персийски плен.Преданието разказва, че през 326 година царица Елена, майка на Константин Велики, посетила светите места в Палестина, за да открие гроба Господен и светия кръст. По указание на един стар евреин започнали да копаят и открили три кръста. На мястото наредила да се построи Божия храм \"Въздвижение\".Всяка година в нощта срещу Кръстовден десетки вярващи посещават Кръстова Гора, където според преданието се съхранява частица от кръста, на който е разпънат Исус Христос. По традиция християните нощуват на това място, тъй като то е известно с необичайно силната си енергия.По време на богослужението в църквата, свещениците изнасят кръста в средата на храма, за да се поклонят вярващите.Старите българи смятали, че в този момент денят и нощта се кръстосват, времето тръгва към зима. Затова някъде пазарели ратаи за следващия стопански сезон, другаде бързали да приберат гроздето, жените не отлагали грижата за цветята в дворовете. Началото на гроздобера е общоселски празник, в работата по стар обичай роднини и съседи си помагали, а после идвал ред и на годежите. На Кръстовден са на голяма почит лечители, които намествали изкълчено и навехнато. Някъде гонят и змей – ритуално пропъждат сушата, която може да застраши реколтата.Освен на 14 септември, Св. Кръст се чества в Третата неделя на Великия пост Кръстопоклонна и на Разпети петък.Празник имат Кръстинка, Кръстьо, Кръстил, Кръстена, Къно, Ставри и производните им. Значения на имената: Кръстинка, Кръстьо, Кръстил, Кръстена, Къно - от български, \"кръст\"; Ставри - от гръцки, \"кръст и мъченическа смърт\".* На имен ден се ходи без покана, освен ако виновникът за тържеството е изразил изрично желание да не празнува. Някои имена могат да бъдат почетени на различни дати през годината - според избора на именяка.", "date": "2017.09.14", "title": "Кръстовден води студа, червеното е забранено на трапезата"}
{"url": "https://offnews.bg/na-tozi-den/dnes-rozhden-den-imat-663979.html", "text": "Антоанета Добрева - Нети, актриса и певицаНиколай Тишев, бивш директор на пристанище БургасСтойко Танков, бивш депутат и областен лидер на партия БСП в БургасЯвор Куюмджиев, бивш депутат", "date": "2017.09.14", "title": "Днес рожден ден имат"}
{"url": "https://offnews.bg/obshtestvo/3-5-po-rihter-kraj-pernik-tazi-sutrin-665085.html", "text": "Слабо земетресение беше регистрирано рано тази сутрин близо до Перник.Трусът е бил с магнитуд 3,5 по Рихтер и е станало в 4:53 ч. на дълбочина около 15 км, показва справка в сайта на института по сеизмология към БАН. Усетено е най-силно в кв. „Рудничар“ в Перник, но и по високите части в западните и югозапданите райони на столицата.Няма данни за щети или пострадали.Жители на Перник съобщават, че са чули нещо като гърмеж, но дежурният сеизмолог на БАН Благовеста Бабачкова уточни пред bTV, че това е обичайно за земетресенията в Перник – дължи се на геоложка особеност, не е свързано със силата на земетресението, не е опасно и се чува, дори трусът да не се усети – „просто тези земетресения в Перник се усещат така“, каза тя.Това е слабо земетресение, трусове с такъв магнитуд у нас се случват средно веднъж месечно, каза още Бабачкова. Тя добави, че при слаби земетресения не може да се говори за вторични трусове, би могло да има още някой трус, но засега такъв не е усетен.", "date": "2017.09.14", "title": "3.5 по Рихтер край Перник тази сутрин"}
{"url": "https://offnews.bg/sviat/rusia-prati-v-siria-4-ot-naj-novite-si-iztrebiteli-665088.html", "text": "Русия е изпратила в зоната на бойни действия в Сирия 4 от най-новите си изтребители МиГ-29СМТ, пише \"Комерсант\".Вестникът се позовава на източници от Военнокосмическите сили, коментирали снимки от сайта на министерството на отбраната. По техни данни самолетите са изпратени в региона, за да може максимален брой руски пилоти да получат практически опит, а МиГ-овете да бъдат изпробвани в бойни условия.МиГ-29СМТ са най-новите самолети, произвеждани серийно от корпорацията МиГ и може би последната от руските военни новости, все още неизползвани в операцията \"Възмездие\". Най-малко един от тези МиГ-ове вече е хвърлял бомби върху позиции на джихадистите в Сирия; очаква се те да стрелят по обекти на ИД и с крилати ракети Х-29Л с лазерно насочване.Освен проверка на характеристиките и бойните възможности, Русия изпраща в Сирия МиГ-29СМТ и с чисто търговска цел, коментира военният експерт Руслан Пухов. \"Успешните действия на руската техника в Сирия я рекламират възможно най-добре на международния пазар\", което \"ще засили износния потенциал на корпорацията\" МиГ, прогнозира той.Многоцелевите изтребители МиГ-29СМТ ще тренират в Сирия техники за унищожаване на наземни цели с управляеми и неуправляеми ракети и различни бомби, включително с възможност за корекция в прицелването. Ще бъдат също тествани 30-милиметровите артилерийски оръдия, уточняват експерти, цитирани от регионалното издание \"Вестник Мордовии\".Видеозапис, показващ как руски лек изтребител от четвърто поколение МиГ-29СМТ излита от сирийската база Хмеймим, публикува в Туитър репортерът на Би Би Си Стив Роузънбърг, посочва \"Росийская газета\".Най-новата модификация на този МиГ с код СМТ предвижда по-специално възможност за дозареждане във въздуха и за стрелба с прецизни оръжия, напомня всекидневникът.", "date": "2017.09.14", "title": "Русия прати в Сирия 4 от най-новите си изтребители"}
{"url": "https://offnews.bg/obshtestvo/davat-milenium-tcentar-do-ndk-na-stroitelnia-kontrol-asfaltirali-zele-665087.html", "text": "Дирекцията за национален строителен контрол се заема с Милениум Център до НДК. Собствениците на бизнес комплекса - НИКМИ, са асфалтирали зелени площи на общински терени в съседство, които са предвидени за озеленяване без съгласието на дирекция \"Зелена система\". НИКМИ са поискали право на преминаване през два общински имота и - без да го получат, са направили двата подхода към сградата. Единият общински имот е изцяло асфалтиран, строи се пътна отсечка за обслужване на подземния паркинг на комплекса.Кметът на София Йорданка Фандъкова е разпоредила проверка на всички обекти на НИКМИ. От екокомисията настояват ДНСК да предприеме всички необходими действия срещу незаконното асфалтиране - да наложи санкции и възстановяване на двата парцела за озеленяване. ", "date": "2017.09.14", "title": "Дават Милениум Център до НДК на строителния контрол, асфалтирали зелени площи"}
{"url": "https://offnews.bg/obshtestvo/shefat-na-pozharnikarite-obeshta-novi-oblekla-do-sredata-na-2018-ta-665090.html", "text": "Ще решим проблема със старите облекла на пожарникарите до средата на следващата година. Това каза главен комисар Николай Николов, директор на Главна дирекция „Пожарна безопасност и защита на населението“, в ефира на Нова телевизия на връх професионалния празник на пожарникарите.В България има 4 117 пожарникари, които имат задачата да гасят пожари в закрити пространства и заедно с техните ръководители, които са около 500, стават общо около 4 600 души, посочи гл. комисар Николов.„В момента на експлоатация в пожарните служби са 3 100 облекла, т.е. липсват нови 1 500. Вчера подписах първия договор за доставка на 250 комплекта. Има по-стари облекла, но нашите хора в никакъв случай не са незащитени. Този проблем ще го решим до средата на следващата година. Вчера към Агенцията за обществени поръчки подадохме заявление за нови 700 комплекта. И с още една обществена поръчка ще решим проблема“, каза още той.Николов подчерта, че се подобряват условията за работа на българските пожарникари. „Имаме предвидена инвестиционна програма. Стратегически тази и следващата година работим по три основни направления: повишаване на професионалната квалификацията на хората, повишаване на битовите условия и осигуряване на лични предпазни средства. 22 сгради на пожарни ще бъдат реновирани основно, осигурени са над 8 млн. лева. Отделно на 18 септември ще направим първа копка на изцяло нова пожарна в столичния квартал „Овча купел“, започваме и нови пожарни в Карнобат и Варна. Направихме нови и в Казанлък и Перник. Така че подобряваме условията, а не ги влошаваме, както се твърди. През последните 30-40 години обаче не са инвестирани почти никакви средства и в сгради, и в дрехи. Изключение правят само тези почти 300 млн. лева, които дадоха възможност да сменим около 85% от цялата техника“, обясни той.Гл. комисар Николов уточни, че бюджетът на пожарната е приблизително 200 млн. лева, от които 185 млн. лева отиват за заплати, а останалите за капиталови разходи и текуща издръжка. „Допълнително към тези пари през следващите три години ще инвестираме 62 млн. лева“, каза той.", "date": "2017.09.14", "title": "Шефът на пожарникарите обеща нови облекла до средата на 2018-та"}
{"url": "https://offnews.bg/sport/sportat-v-efir-na-14-septemvri-664727.html", "text": "След две изпълнени с емоции вечери заради Шампионската лига, днес футболните фенове продължават маратона пред телевизора с Лига Европа и старта на българския участник Лудогорец.10,45 плажен футбол, Европейска лига Естония - България Мтел Спорт 120,00 Лига Европа, Истанбул ББ - Лудогорец БНТ 120,00 Лига Европа Атaланта - Евертън bTV Action20,00 Лига Европа Аустрия Виена - Милан Ринг22,05 Лига Европа, Херта - Атлетик Билбао bTV Action22,05 Витес - Лацио Ринг  ", "date": "2017.09.14", "title": "Спортът в ефир на 14 септември"}
{"url": "https://offnews.bg/futbol/bobi-mihajlov-otgovori-na-kritikite-665109.html", "text": "Президентът на БФС Борислав Михайлов отговори на критиките за формата на българското първенство и винаги актуалното след всеки кръг недоволство от съдиите. В последните седмици глас срещу реферите надигнаха от бившия клуб на легендарния вратар Левски, като обвиниха БФС в толериране на Лудогорец.\"Първо, този формат беше разискван на най-широка основа. Присъстваха и представители на всички отбори от \"А\" и \"Б\" група. Всички клубове от \"А\" и \"Б\" група гласуваха собственоръчно, че са съгласни с този формат.Така че хората, които непрекъснато се оплакват в България го правят, за да защитят слабите си резултати. Според мен форматът е изключително успешен.В нито една държава няма идеално съдийство. Дори и в мачовете от Шампионската лига се допускат грешки от топ съдиите в Европа. Аз съм дълго време президент и винаги съдийството е било злободневна тема, но аз го гледам по-друг начин - в България всички са свикнали да се оплакват от съдийството, когато не им върви играта или не се получават резултатите. Но когато съдията е \"сбъркал\" в тяхна полза, никой не се оплаква. Абсолютно несериозно е твърдението, че БФС помага на Лудогорец Винаги, когато в България някой отбор стане шампион, това се случва с ЦСКА, Левски и Литекс, след това съм чувал, че БФС било \"червено\", след това \"синьо\" и \"оранжево\", а сега едва ли не \"зелено\".Резултатите на терена показват всеки клуб как се развива и какви са му възможностите\", казва Михайлов пред Блиц.", "date": "2017.09.14", "title": "Боби Михайлов отговори на критиките"}
{"url": "https://offnews.bg/112/poiavi-se-vtoro-otvlichane-za-koeto-vlastite-dosega-sa-malchali-665101.html", "text": "Втори случай на отвличане е имало в Бургас. Това става ясно от прессъобщение на Апелативната прокуратура в Бургас, която в момента дава брифинг. Очаква се на него да бъдат изнесени данни за задържани лица, обвинени в отвличане.В прессъобщението се посочва, че има задържани лица, \"обвинени в противозаконно лишаване от свобода на бургазлия\".Не става ясно кога е станало отвличането, но до момента властите не са оповестявали случая. Очаква се допълнителна информация да бъде дадена от Административния ръководител на Апелативна прокуратура – Бургас Любомир Петров, заместник административният ръководител на Апелативна прокуратура – Бургас Йовита Григорова, директорът на ОД на МВР – Бургас старши комисар Калоян Калоянов и директорът на ОД на МВР – Сливен старши комисар Димитър Величков.", "date": "2017.09.14", "title": "Появи се второ отвличане, за което властите досега са мълчали"}
{"url": "https://offnews.bg/kultura/klasitcite-na-amerikanskia-hip-hop-psycho-realm-praznuvat-20-g-s-part-665107.html", "text": "Едно от големите имена на световната хип-хоп сцена - \"Psycho Realm\" отбелязват 20 години от официалното си създаване с европейско турне, което минава и през София. Датата е 7 Декември, четвъртък, а мястото е добре познатият столичен клуб \"Mixtape 5\".Латино класиците Psycho Realm са основани от двамата братя Sick Jacken (Джак Гонзалес) и Big Duke (Густаво Гонзалес) от края на 80-те години на миналия век.Първата им песен е записана в далечната 1994 г. и носи името \"Scandalous\", включена в саундтрака на филма \"Mi Vida Loca\".Същата година рап-легендата B-real от световно известните \"Cypress Hill\" забелязва двамата братя по време на едно от участията им. Той толкова много се вдъхновява от представянето им, че пожелава да се присъедини към тях като член на бандата. По онова време \"Cypress Hill\" са на върха на славатаПрез 1997 г. \"Psycho Realm\" бързо набират скорост, тази година и гинатите от \"Sony\" пускат първият им официален едноименен албум, означен като допълнение към семейството на \"Cypress Hill\" със специален стикер, поставен на обложката.Поради конфликти с компанията обаче, братята Гонзалез се разделят със \"Sony\". Както самия Sick Jacken споменава по-късно: \"Машината искаше да ме цензурира. Аз не го направих за тях и те спряха да ни издават.\"Въпреки това рапърите продължават без огромния гръб на издателната компания и основават свой собствен лейбъл - \"Sick Symphonies\".Месец преди издаването на втория им албум, на 29 Януари 1999 г., The Big Duke e прострелян във врата, докато се опитва да прекрати бой в Лос Анджелис. След случката той остава парализиран завинаги.По-късно рлез същата година Sick Jacken издава албума си \"A War Story: Book I\", като в една от песните се включва и B-real. На 7 Декември в голямата зала на клуб \"Mixtape 5\" Psycho Realm ще излязат в състав - Sick Jacken, Cynic и оригиналният диджей на групата - Resy One.Предварителните билети на цена от 25лв са вече достъпни в мрежата на ,, както и в \"The Wrong Bar\" и бар \"Петък\". Количеството е ограничено – 700 билета.", "date": "2017.09.14", "title": "Класиците на американския хип-хоп Psycho Realm празнуват 20 г. с парти в София"}
{"url": "https://offnews.bg/sviat/ruskiat-aeroflot-rezhe-zaplatite-na-stiuardesi-s-nadnormeno-teglo-665104.html", "text": "Руският национален превозвач Аерофлот реже заплатите на стюардеси, които носят униформи с по-голям размер и на практика ги санкционира, ако са с наднормено тегло. За това разказва пред Би Би Си стюардесата Евгения Магурина, която е повела съдебна битка, за да докаже правотата и недоволството си.\"Първоначално бях в шок. Нямаше никакъв смисъл. Как може да ти режат от заплатата заради размера на дрехите?\", пита риторично Магурина в интервю за британската медия.Рускинята, която работи в авиокомпанията от 7 години, смята, че с тези си действия Аерофлот казва на своите служители, че успехът им зависи от теглото, което за Магурина е абсурдно.Аерофлот отрича всякакви обвинения за дискриминация, но подходът определено изглежда странно за руска компания, 100 години след революцията, поискала равенство, отбелязва Би Би Си в статията си.Миналата година на Магурина са взети мерки и са ѝ направили снимки от компанията. Стюардесата твърди, че по време на фотосесията ѝ казали, че \"има големи бузки и голям бюст\" и че трябва да носи спортен сутиен.И макар Аерофлот да отрича, откакто е въвел правилата за размерите на служителите си, Магурина вече е разпределяна само на по-бюджетните полети.Случаят на Магурина обаче не е единствен. В Аерофлот и други нейни колеги имат проблеми с шефовете заради външния си вид, а на 1000 километра от Москва в град Самара Светлана Медведева не може да си намери работа, защото е жена.В Русия 456 професии са забранени за жени, защото според закона представляват опасност за репродуктивното здраве на рускините.През 2012 година Светлана бива назначена като капитан на малък кораб, но след намеса на отдел \"Човешки ресурси\" на компанията работата се проваля. Медведева също е завела съдебна битка, която тече вече пета година.Случаят на Светлана стигна и до анидискриминационния орган на ООН, който потвърди, че ѝ е била отказана работа на дискриминационен принцип.Съдебните битки дават надежда на жените в Русия, отбелязва за финал Би Би Си. \"Надявам се това да означава, че жените ще бъдат по-смели в това да се борят за правата си\", допълни още Евгения Магурина.", "date": "2017.09.14", "title": "Руският Аерофлот реже заплатите на стюардеси с наднормено тегло"}
{"url": "https://offnews.bg/politika/gerb-blamira-prezidenta-ekootcenka-na-magistrala-shte-se-obzhalva-sam-665093.html", "text": "Управляващите гласуваха да отхвърлят ветото на президента Румен Радев, което той наложи на приетите от парламента промени в Закона за околната среда. Според тях екооценката на националните обекти - магистрали, пристанища и пътна инфраструктура, ще се обжалва само на една инстанция. Приемайки промените в Закона отново в същия им вид, днес от ГЕРБ не зачетоха президентското вето и неговите мотиви.На 8 август президентът Радев наложи вето на промените в закона, приет от депутатите в края на юли, с мотиви, че \"за да изпълни конституционното си задължение за осигуряване опазването на околната среда, държавата трябва да създава не само регулации за съхраняването и възпроизводството на околната среда, но и за ефективен контрол за тяхното прилагане, а такъв контрол се осъществява от административните съдилища, чиято правозащитна функция се реализира на две инстанции. Премахването на втората инстанция намалява интензитета на защитата, необходима за гарантиране на околната среда като конституционно призната ценност. Отпадането на втората съдебна инстанция е мотивирано със съкращаване на времето за реализирането на обекти с национално стратегическо значение. Екологичното законодателство е превантивно насочено – да не настъпят непоправими екологични последици, гаранция за което е и съществуващото двуинстанционно съдебно производство\".Днес след два часа дебати в парламента върху президентското вето зам.-председателят на ГЕРБ Цветан Цветанов обяви, че ГЕРБ ще отхвърли президентското вето и ще подкрепи своя законопроект отново - това направиха още и Обединените патриоти, и ДПС и със 138 гласа \"за\" едната инстанция при обжалване на национални обекти остава. Против гласуваха БСП и Воля със 78 гласа \"против\" и 2-ма въздържали се.Доводите на Цветанов бяха, че управляващите няма да приемат законопроект, който да е противоконституционен, а ще е целесъобразен и в него няма проблем от юридическа гледна точка. Тук той извади броя на жертвите на катастрофите в Кресненското дефиле, което било първият и най-важен аргумент. \"За мен най-важно е да намалим жертвите по пътищата, на всеки километър има паметна плоча\", каза Цветанов. Той използва и речта на депутата от ГЕРБ Георги Марков в началото на разискванията.\"Ние сме парламентарната група на ГЕРБ, спечелила изборите 4 пъти, уважаваме президентската институция и президента, но имаме право да не се съгласим с ветото му и да вървим напред\", каза Марков, който не пропусна да изтъкне, че е бил конституционен съдия. Той продължи с доводите, че България в парламентарна държава и управлението е правителствено, а не неправителствено. \"Протестърите\" нямат право на политическа дейност, а си позволяват истеричен политически език. Ако искат да управляват, да си направят партия и да влязат в парламента. Да си направят 3, 30 или 300 инстанции. Да спрат лифтовете, да спрат и метрото, ако искат\", посочи Марков, вероятно визирайки екоорганизациите.Опозицията отвърна твърдо на удара срещу президента. Лидерът на БСП Корнелия Нинова обяви, че законопроектът отива в Конституционния съд и социалистите събират подписи за това. \"В тази зала се вземат притивоконституционни решения, рушим държавността и заради целесъобразност погазваме законосъобразността\", каза Нинова.Красимир Янков от БСП пък попита ГЕРБ какво значи обект от национално значение. Социалистът поиска формулировка и попита дали газопроводът се включва в тези обекти. Преди него именно председателката на Комисията по околна среда разясни от трибуната, че промените в закона засягат само националните обекти и целят ускоряване на процедурите. Тя беше категорична, че ГЕРБ поддържа своята позиция, че безсмисленото обжалване бави големи проекти - като Струма и Хемус и отбеляза, че това не е \"позиция на инат\", а е осъзната, обоснована, балансирана и аргументирана.Драгомир Стойнев от БСП намеси и войната между президента и ГЕРБ: \"Имате комплекс от президента Радев, защото натяквате, че това ще е голяма победа за вас\", категоричен беше той.Но Цветан Цветанов отговори, че управляващите не искат да влизат в тази конфронтация с президентската институция, но не пропусна да отбележи, че президентът се е възползвал от правото си да наложи вето. Цветанов още веднъж даде за пример, че ГЕРБ се осланя на мнението на Георги Марков, който е бил конституционен съдия и който е дал смислени аргументи в право на техния законопроект.Така за първи път у нас ще се прилага съдебна битка само на една инстанция и тя ще е изключение само за големите обекти от национално значение, за които от ГЕРБ твърдят, че са едва десет на брой. Досега тяхната екооценка се обжалваше на две или три инстанции.", "date": "2017.09.14", "title": "ГЕРБ бламира президента: Екооценка на магистрала ще се обжалва само на една инстанция"}
{"url": "https://offnews.bg/offtopic/izdahna-naj-vazrastnata-goliama-panda-simvol-na-parvite-aziatski-igri-665108.html", "text": "Най-старата голяма панда в света почина в югоизточния китайски град Фуджоу, провинция Фудзиен.Черно-бялата мечка Бейси е била на 37 години, което се равнява на повече от 100 човешки.Големите панди - символ на Китай, са сериозно защитени. Но видът вече не е застрашен благодарение на сериозните усилия по запазването му.Наречена на долината, в която е била открита и спасена, Бейси живяла з център под човешка грижа, откакто е била на 4 или 5 години, пише Би Би Си.Държавната телевизия излъчи на живо от центъра церемонията в памет на Бейси.\"С натежали сърца съобщаваме, че днес гигантската панда звезда - Бейси, умря в 8:50 ч. на 37-годишна възраст\", се казва в изявлението на центъра във Фуджоу.Властите казват, че мечката е вдъхновила избора на талисман за първите Азиатски игри през 1990 година.", "date": "2017.09.14", "title": "Издъхна най-възрастната голяма панда, символ на първите Азиатски игри"}
{"url": "https://offnews.bg/obshtestvo/obshtinata-spria-stroezha-na-nebostargach-v-strelbishte-665089.html", "text": "Столичният общински съвет спря строежа на небостъргач в квартал \"Стрелбище\". СОС гласува единодушно да прекрати процедурата, която трябваше да позволи на НИКМИ изграждането на 44-етажна сграда на ъгъла на булевардите \"България\" и \"Петко Ю. Тодоров\". Главният архитект на София Здравко Здравков убеди три комисии да подкрепят обществения интерес срещу инвеститорите от НИКМИ, преди решението на СОС. Срещу строежа се проведоха поредица протести от живеещите в квартала. От НИКМИ обаче категорично отказват да водят преговори за замяна на имота.  Процедурата е стартирана от НИКМИ като план-извадка, по реда на чл. 133 от ЗУТ, при положение, че има влязъл в сила цялостен план за квартала. Върху терена има над 50 дървета, заснети от дирекция \"Зелена система\", за които няма разрешение за премахването им. През имота минава и канализационен колектор, който обслужва кв. \"Стрелбище\", са част от мотивите на Здравков. С тях той ще иска и отмяна на решението на ВАС, с което отмени заповед на тогавашния главен архитект на София Петър Диков да се одобри проект на ПУП за терена. През май ВАС наложи 1000 лв. глоба на главния архитект, за неизпъление на съдебното решение и спиране на проекта на НИКМИ. Разрушената вътрешноквартална улица обаче минава през имота на НИКМИ и общината не може да я възстанови. ", "date": "2017.09.14", "title": "Общината спря строежа на небостъргач в \"Стрелбище\""}
{"url": "https://offnews.bg/kultura/ubijstvo-ili-sport-filmat-za-lova-safari-tragva-po-kinata-ot-utre-665112.html", "text": "Улрих Зайдл е роден през 1952 г. във Виена. Учи журналистика, история на изкуствата и театър. През 1978 година е приет във Виенската киноакадемия. Първият му документален филм „Einsvierzig” излиза през 1980 година, а „Der Ball” (1982) разбунва духовете и Улрих Зайдл е помолен да напусне киноакадемията.От 1984 година снима няколко филма за Австрийската телевизия. Международната си известност дължи на документалните си филми, но и игралните му печелят доста награди по света.„Модели” е носител на наградата на публиката в Сараево през 1999 година. Две години по-късно „Кучешки дни” печели Специалната награда на журито във Венеция и други световни фестивални отличия, а режисьорът е номиниран от ЕФА за Европейско откритие на годината.През 2003 година „Боже, ти знаеш” завоюва наградата за най-добър документален филм в Карлови Вари.Филмът „Импорт-експорт”, който беше представен в програмата на 12-ия СФФ, донесе на австрийския режисьор голямата награда „Златната кайсия” ’07 в Ереван и номинация за „Златна палма” в Кан.„Улрих Зайдл продължава да удивлява и да разрушава привидното спокойствие с този блестящо конструиран, дълбокообезпокоителен портрет на хора, отправили се на туризъм в Африка. Най-добрите филми на безучастния австрийскипровокатор са характерни с един уникален парадокс: те са почти изцяло безстрастни в своята перспектива, но са създадени тенденциозно, за да предизвикат бушуващи, противоречиви потоци от чувства. Необходимо е да се обърне внимание и на „конфликтния” детайл, който е особено характерен за случая със „Сафари” - филмът е изключителен портрет, в който присъстват ужасяващи подробности, на европейски ловци, отправили се към Африка. Режисьорът дори им дава възможност да защитят своя „спорт”, но е изключено да бъде „привлечен” някой от справедливо отвратените от това деяние зрители. С тази рискована тема и продължителните епизоди с фокус върху убийството и разчленяването на животните, този трудно опровержим документ за реалността е много сложно да бъде продаден дори според неговите, добре познати на зрителите стандарти...”, пише Гай Лодж, филмов критик, за \"Variety\".", "date": "2017.09.14", "title": "Убийство или спорт: филмът за лова \"Сафари\" тръгва по кината от утре (трейлър)"}
{"url": "https://offnews.bg/tenis/sharapova-prekasna-izbroiavaneto-na-imenata-na-bivshite-%d1%9d-665130.html", "text": "Руската топтенисистка Мария Шарапова прекъсна водещата на тв предаване, която ѝ четеше списък с бившите гаджета, като придружаваше всяко име с кратка визитка.Това се случи по време на гостуване, чиято цел беше промоция на излязлата наскоро на пазара автобиография на рускинята, озаглавена \"Неудържима\".Водещата започна с българския тенис идол Григор Димитров, като попита Шарапова дали правилно произнася името му. Маша потвърди, че го прави коректно. След това водещата продължи с баскетболиста Саша Вуячич, Анди Родик, Чарли Еберсол и щеше да продължи, ако Маша не я беше спряла.\"Хайде да не огласяваме целия списък. Нека спрем. Те не заслужават тази чест. Не, шегувам се, всички са класни момчета и затова аз вече не съм с тях\", казва Шарапова.Последва въпрос дали се вижда с някого в момента и отговорът бе положителен, с уточнението, че няма нищо постоянно..", "date": "2017.09.14", "title": "Шарапова прекъсна изброяването на имената на бившите ѝ"}
{"url": "https://offnews.bg/kultura/fondatcia-bratia-mormarevi-razdava-nagradi-na-naj-dobrite-detca-pisate-665128.html", "text": "Фондация „Братя Мормареви“, която 11 години стимулира литературното ученическо творчество, пак ще награди най-добрите деца писатели на 17 септември.Жури в състав Бойко Василев, Захари Карабашлиев, Иво Сиромахов, нашият автор Ивайло (Нойзи) Цветков и Бойко Ламбовски ще определи тазгодишните носители на наградите в конкурса „Бодлите на таралежите“ за разказ и есе на ученици от 12 до 19 годишна възраст.Наградите ще връчи Кънчо Стойчев – син на сценариста и писателя Марко Стойчев – единият от двамата Братя Мормареви.Награждаването ще се проведе в сградата на фондацията на ул. „Джеймс Баучер“ 23, 11.00 часа.", "date": "2017.09.14", "title": "Фондация Братя Мормареви раздава награди на най-добрите деца писатели"}
{"url": "https://offnews.bg/politika/maria-gabriel-polozhi-kletva-kato-evrokomisar-665135.html", "text": "Българският еврокомисар с ресор цифрова икономика - Мария Габриел, положи днес клетва за независимост, с която се задължава да спазва договорите и Хартата за основните човешки права в Европейския съюз и да изпълнява задълженията си при пълна независимост и в общия интерес на Общността, предаде БНР.Церемонията се проведе в Европейския съд в Люксембург.Габриел стана еврокомисар по цифровизацията през юли. Днес приключва процедурата по нейното назначаване с мандат до средата на 2019 г.", "date": "2017.09.14", "title": "Мария Габриел положи клетва като еврокомисар"}
{"url": "https://offnews.bg/obshtestvo/iajtca-s-opasnia-fipronil-i-na-nashia-pazar-vnimavajte-za-tezi-serijn-665137.html", "text": "Проверки на Българската агенция за безопасност на храните установили яйца родно произвдоство с наличието фипронил, съобщиха на извънредна пресконференция днес в земеделското министерство.Отровните яйца са открити в опаковъчен склад, в който се събира продукцията от три птицеферми.Работата на склада е спряна, а на фермите е наложена възбрана за производство, докато не се установят всички факти, каза земеделският министър Румен Порожанов.В основния склад е имало над 152 хил. яйца, а в търговската мрежа - над 95 хил. яйца. Цялата продукция е спряна от търговската мрежа, но все пак в по-малките магазини може да са останали яйца с фипронил. Затова от министерството предупредиха гражданите да не купуват яйца със следните серийни номера:Три са фермите с яйца с фипронил, две от тях са собственост на консорциум \"Агробизнес\" АД, една е на \"Агроинвест Продукт\" ООД.От МЗХ побързаха да уточнят, че яйцата не са с опасно количество фипронил в тях. Установените наличности са 0,027 мг на килограм, а опасните дози по европейските стандарти са за над 0,72 мг на килограм.Порожанов добави, че ако има останали яйца в търговската мрежа, то те не са разпространени в цялата страна, а само в района на София.От БАБХ нямат данни птицефермите да изнасят яйца извън границите на България, но за проблема ще бъдат уведомени европейските власти, категорични бяха от агенцията.Фипронилът е препарат, който се използва за борба с вредители и е основна съставка на много от препаратите срещу хлебарки и мравки. Използва се и във ветеринарната медицина – за избавяне на домашните любимци от бълхи, кърлежи и други потенциално опасни за животните и хората насекоми. Забранен е за употреба в селското стопанство.Все още не е ясно как фипронил е проникнал в яйцата родно производство. Навярно те са били пръскани с такъв препарат.", "date": "2017.09.14", "title": "Яйца с опасния фипронил и на нашия пазар, внимавайте за тези серийни номера"}
{"url": "https://offnews.bg/obshtestvo/pozharnikari-otbeliazvat-profesionalnia-si-praznik-s-protest-665025.html", "text": "Навръх професионалния си празник пожарникарите излизат на протест. Това е поредният протест, за който синдикатите в МВР се заканиха да провеждат, ако исканията им не бъдат чути. Едно от основните им искания е увеличение на заплащането.Провеждането на протеста съвпада и след  за пореден път диалог между синдикати и МВР.При пожарникарите проблемът с техническата обезпеченост е най-сериозен. Повече от половината пожарникари в страната нямат предпазно облекло и униформи. Това, на което те разчитат са дарения, какъвто е последният случай с получените униформи от Канада, коментира за OFFNews председателят на Синдикалната федерация на служителите в МВР (СФСМВ) Валентин Попов, които са и основният организатор на протеста в четвъртък.Пожарникарите са получили предпазно облекло като дарение от колегите си от Торонто, като са платили разходите по доставката им.Друг голям проблем е недостигът на пожарникари в малките населени места. С влезлите на 21 август промени в наредбата за пожарогасителни дейности се въвежда изискването в един противопожарен екип да има минимум трима души. Оказва се обаче, че в 41 участъци работят по 11 души, което означава на практика, че с тях не може да се покрие дежурство с повече от двама души, обясни Попов. Положението е закърпено като бройките се попълват със служители от районните служби, които се изпращат до участъците в малките населени места.За момента няма случаи на закрити служби, но проблемът с недостига на хора стои от 2014 година, когато изискването е заложено в закона по настояване на синдикатите. \"През тези две години (до промените в наредбата, бел. ред.) имаше възможност да се назначат служители, така че министерството да отговори на изискванията на закона. Това обаче не е единственият случай, в който МВР не спазва закона, а камо ли подзаконовите нормативни актове\", каза още Попов.От МВР изчислили, че исканията за по-високи заплати в системата с 15% ще коства на бюджета 140 млн. годишно. Синдикатите обаче са на мнение, че сумата е по-малка и заявяват готовност да преговарят около размера ѝ.Протестът в София е планиран за 12.30 часа на площад \"Народно събрание\". Във Варна пожарникари и служители в МВР ще излязат на протест в 18.30 часа пред филиала на театър „Стоян Бъчваров“. По-рано през деня от 10.00 часа в сградата на Главна дирекция „Пожарна безопасност и защита на населението“ на ул. „Пиротска“ 171 А, ще се проведе тържествена церемония по отбелязване на професионалния празник. В присъствието на ръководството на МВР и пожарната ще бъде отслужен водосвет и ще бъдат поднесени венци и цветя пред мемориалната плоча на загиналите при изпълнение на служебните си задължения служители.", "date": "2017.09.14", "title": "Пожарникари отбелязват професионалния си празник с протест"}
{"url": "https://offnews.bg/izvan-terena/stojcho-mladenov-gleda-izstrelvaneto-na-raketa-v-kosmosa-665091.html", "text": "Бившият треньор и футболист на ЦСКА Стойчо Младенов и помощниците му в казахстанския Кайсар Анатоли Нанков и Тодор Янчев бяха сред поканените важни личности на изстрелването на ракетата Союз МС-06 на космодрума в Байконур.Апаратът се скачи с МКС, а екипажът ще има петмесечна мисия. Младенов и друготе двама българи гледаха събитието от 2 км, а компания им правеше целия отбор на Кайсар.Стойчо остана изключително впечатлен от видяното и заяви пред \"Труд\", че ще го помни цял живот.Триото разгледа и музея и остана поласкано от българските експонати. В родния кът имало снимка на Тодор Живков с Леонид Брежнев, както и брой на \"Народна младеж\".Тошко Янчев пък останал изумен от простата обстановка в къщата на първия космонавт Юрий Гагарин, в която е живял, докато се готви за полета си.\"Беше по-семпла от нашите бунгала на Панчарево, когато бяхме в ЦСКА\", коментира Тошко.", "date": "2017.09.14", "title": "Стойчо Младенов гледа изстрелването на ракета в Космоса"}
{"url": "https://offnews.bg/zdrave/prieha-zdravnia-ministar-po-speshnost-v-bolnitca-665110.html", "text": "Здравният министър Николай Петров е приет по спешност в болница тази сутрин, съобщиха от здравното министерство, цитирани от БНР. Петров е приет във ВМА заради бъбречна криза. За момента не е ясно какво е състоянието му. Временно правомощията му поема зам.-министър Лидия Нейчева.", "date": "2017.09.14", "title": "Приеха здравния министър по спешност в болница"}
{"url": "https://offnews.bg/obshtestvo/goreshto-vreme-i-dnes-665084.html", "text": "Днес ще е слънчево и почти тихо, след обяд в равнините - горещо. Максималните температури ще са между 28° и 33°, в София - около 29° - това е прогнозата за времето на Националния институт по метеорология и хидрология (НИМХ) към БАНАтмосферното налягане ще се понижава и ще е по-ниско от средното за месец септември.По Черноморието ще е предимно слънчево. Ще духа умерен северозападен вятър, който постепенно ще отслабне и ще се ориентира от югоизток. Максималните температури ще са 25–28°. Температурата на морската вода е 24–25°, на север от н. Калиакра – около 20°. Вълнението на морето ще е 1–2 бала.В планините ще преобладава слънчево време. Ще духа до умерен вятър от запад-северозапад. Максималната температура на височина 1200 метра ще е около 22°, на 2000 метра – около 15°.", "date": "2017.09.14", "title": "Горещо време и днес"}
{"url": "https://offnews.bg/sviat/tramp-zabrani-produktite-na-kasperski-v-administratciata-665105.html", "text": "Белият дом нареди на правителствените агенции в САЩ да спрат използването на продуктите на компанията \"Касперски\". Това стана ясно от съобщение на Министерството на вътрешната сигурност на страната, цитирано от РИА Новости. В рамките на един месец агенциите трябва да се отчетат за наличие на програми на \"Касперски\", след два месеца да представят план за преход към други продукти, а до три месеца да започнат замяната. \"Това се основава на рисковете за информационната безопасност, които продуктите \"Касперски\" представляват за федералните информационни системи. (...) Министерството е обезпокоено за връзките между някои представители на \"Касперски\" и руското разузнаване и други правителствени органи, както и от руския закон, според който разузнаването може да поиска от \"Касперски\" или да го принуди да прихване комуникации, преминаващи през руските мрежи\", се казва в съобщението на министерството. От ведомството допълват, че от \"Касперски\" могат да дадат обяснения или да подадат жалба срещу забраната в американската администрация. От компанията обявиха, че САЩ няма доказателства, с които да подкрепи обвиненията си. Оттам подчертаха, че никога не са помагали на никое правителство в опитите му за кибершпионаж или агресивни действия в киберпространството. Според \"Касперски\" решението е взето под натиска на настоящата геополитическа ситуация. Русия също неведнъж отхвърли тези обвинения. ", "date": "2017.09.14", "title": "Тръмп забрани продуктите на \"Касперски\" в администрацията"}
