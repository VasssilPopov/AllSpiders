{"url": "https://offnews.bg/112/zhena-podpali-apartamenta-si-v-sofia-704800.html", "text": "25-годишна жена запали апартамента си в столичния квартал \"Дианабад\".Полицията е получила сигнала около 17.40 часа днес за жена в нестабилно състояние и без дрехи, която заплашвала да запали апартамента си на третия етаж и да се хвърли от терасата. Към мястото са насочени екипи на пожарната и линейка, патрули от Първо РУ-СДВР.Опитите за разговор с нея се оказали неуспешни и жената започнала пожар в дома си. Пожарникари разпънали платно, върху което тя скочила. Жената не е пострадала. Грижите за нея са поети от медицински екип, който ще установи общото ѝ здравословно състояние.", "date": "2019.06.05", "title": "Жена подпали апартамента си в София"}
{"url": "https://offnews.bg/lajfstajl/vzriv-na-snimachnata-ploshtadka-na-filma-za-dzhejms-bond-edin-chovek-704784.html", "text": "Експлозия на снимачната площадка на филма за Джеймс Бонд. Инцидентът е станал по време на контролиран взрив - тест на ефект с огнено кълбо, което преминава през лаборатория. Никой на снимачната площадка не е пострадал. Част от декор обаче е паднал върху човек от екипа извън сцената, който е пострадал леко. Продукцията е спряна след инцидента. Това е вторият инцидент на снимачната площадка на филма \"Бонд 25\". Актьорът Даниъл Крейг пострада по време на каскада и трябваше да му бъде направена лека операция на глезена.", "date": "2019.06.05", "title": "Взрив на снимачната площадка на филма за Джеймс Бонд, един човек е пострадал"}
{"url": "https://offnews.bg/sviat/izvadiha-40-tela-na-demonstranti-ot-nil-sled-protestite-v-sudan-zhert-704799.html", "text": "Около 40 тела са извадени от река Нил, след като в понеделник полицията разпръсна протеста пред щабквартирата на военните в суданската столица Хартум, съобщи Би Би Си. По-рано опозицията съобщи, че убитите по време репресиите срещу продемократичните протести в Судан са 60 души. Според тях членове на опасна паравоенна група бродят по улиците, атакувайки цивилни.Така броят на загиналите е увеличен на 100, като високопоставен член на опозиционната група е потвърдил пред Би Би Си, че е видял телата на загиналите в болницата. Опитът на Съвета за сигурност на ООН да осъди действията на Судан бе блокиран от Китай и Русия.Демонстрантите окупираха площада пред военната щабквартира на 6 април, преди президентът на страната Омар ал-Башир да напусне след 30 години управление.Представители на демонстрантите преговаряха с военното правителство, което се съгласи за тригодишен преходен мандат, който да завърши с избори. В понеделник обаче силите на реда атакуваха площада и разпръснаха протестиращите. Военните обявиха, че преговорите с протестиращите са приключили, всички предишни споразумения са отменени, а изборите ще бъдат проведени в рамките на девет месеца.", "date": "2019.06.05", "title": "Извадиха 40 тела на демонстранти от Нил след протестите в Судан, жертвите са вече 100"}
{"url": "https://offnews.bg/kultura/alen-delon-otnovo-vazpia-liubovta-video-704785.html", "text": "Актьорът Ален Делон записа нова песен, която е вълнуващ химн на любовта, съобщи в. \"Фигаро\". \"Je n'aime que toi\" е в традицията на френските романси.В клипа към песента актьорът декламира любовно излияние със свито гърло и с очила на носа, под акомпанимента на композитора Рик Алисън.Автор на текста е 22-годишната Жулиа Пари. Най-известната песен на Ален Делон е \"Paroles, paroles\" с Далида, записана преди повече от 40 години.Други негови хитове са \"Tu еst tout pout moi\" от 1967 г., \"Cоmme au cinema\" (1987 г.), \"Modern Style\" (2006 г.) с Франсоа Харди. Ален Делон предпочита да декламира текстовете, а не да пее.Ален Делон е на 83 години. През май той получи почетна награда \"Златна палма\" на кинофестивала в Кан.", "date": "2019.06.05", "title": "Ален Делон отново възпя любовта (видео)"}
{"url": "https://offnews.bg/ikonomika/bogatite-pecheliat-srednata-klasa-gubi-ot-diferentciran-dds-a-bsp-go-704777.html", "text": "Българската данъчна система е на световно ниво и като дизайн - широка основа, ниски ставки и много малко изключения - стимулира икономическият растеж и заетостта. Данъчната ни система е едно от малкото добри и напредничави неща в България. От друга страна, предложенията на ДПС и БСП за диференцирани ставки на Данък добавена стойност (ДДС) за хляб, лекарства и книги няма да доведе до по-ниски цени, ще удари средната класа и може да доведе и до удар по другия основен стълб на системата - данъкът върху доходите.Така финансистът и бивш зам.-финансов министър Любомир Дацов коментира пред БНР предложението за диференцирани ставки на ДПС, огласено от Делян Пеевски непосредствено след евровота при една от редките му публични появи, а след това - и от БСП, чийто лидер Корнелия Нинова заяви, че те предлагат същото от години, а сега ДПС припознават идеята.Каква е причината сега да се заговори за промяна на данъчната ни система?Той прогнозира, че ако бъдат прокарани диференцирани ставки за ДДС, което \"популистки звучи страхотно готино\", но всъщност е \"безобразно лоша идея\", ще бъде атакуван и данъкът върху общите доходи (ДОД), който е вторият стълб на данъчната ни система и няма как да остане същият.Още нещо: това, че някой намалява единия компонент за разход, не означава, че крайната цена се променя, защото никой не гарантира, че печалбата от по-ниския ДДС ще отиде в потребителя.Сега - според Дацов - страната има нужда от увеличаване на икономическия растеж и устойчивост на заетостта, а не от заиграване с ДДС.Разликата между сегашната ни система и такава с диференцирани ставки той описа така:\"Представете си ниска, широка сграда на 3, 4 етажа и една сграда с тясна основа, като небостъргач, много висока и в нея пробити дупки, които представляват диференцираните ставки. Бихте ли живели в сграда, която е с пробити дупки, висока и неустойчива, или бихте живели в земетръсна зона в ниска сграда с широка основа, която е добре направена?Това са и данъчните системи. Ходи обяснявай след това, че като си е избрал данъчна система, която се клати, няма как тя да работи добре, независимо, че на картинка небостъргачът изглежда прекрасно и сигурно си представяте как живеете в облаците\".Кой печели и кой губи\"Две групи в обществото печелят от диференцираните ставки и то не винаги - най-бедните и богатите. Задължително - най-богатите, защото има определен брой стоки, които си мислим, че консумираме, но се консумират от средната класа и нагоре, например печатните издания и книгите. Ако ми кажете, че най-големите потребители на книги са хората с ниски доходи, не бих се съгласил, особено при цената на книгите в момента и тя не е заради данъците. Печелят най-бедните и богатите. Средната класа ще понесе тежестта, защото никой не задава въпроса: \"Хубаво, ама кои разходи ще отрежем, като намалите тези ставки, които са за стоки с широко потребление, тоест носят значителен приход в бюджета?\". Никой не казва какво ще отреже като разход.Малката група на средната класа е най-добрият платец на данъци. Считайте, че ако рано или късно това с диференцираните ставки за ДДС стане или ударят данъка върху доходите, именно средната класа, която дърпа икономика на България и създава лицето на обществото, което искаме да бъдем, ще пострадат най-много. Тоест политиката ще накаже хората, които носят тежестта на гърба си и работят.\"", "date": "2019.06.05", "title": "Богатите печелят, средната класа губи от диференциран ДДС. А БСП го иска, за се обрисува като истинска лява партия"}
{"url": "https://offnews.bg/lajfstajl/kak-naj-bogatite-zheni-na-amerika-sa-napravili-svoeto-sastoianie-704772.html", "text": "За поредна година сп. \"Форбс\" пусна списък с най-богатите жени в Америка.Възрастовият диапазон на членовете, попаднали в списъка, варира от 21 до 92 годиши. Минималната нетна стойност в класацията се равнява на 225 милиона долара. Рекорден брой са милиардерите, които се равняват на 25 души. Почти половината или 38 жени живеят в Калифорния, следвана от Ню Йорк с 9 дами. 19 са родени извън САЩ, в страни, обхващащи от Бирма до Барбадос.Макар и да има редица известни лица в списъка, има и такива, които сами са изградили успешни разпознаваеми бизнес империи.Ето и с какво най-богатите жени в Америка са достигнали своя успех:Козметичната индустрия печели многоАко искате богатство, помислете за своя собствена линия гримове или друга козметика. Индустрията е спомогнала за популяризирането на 10 от 80-те жени в списъка на сп. \"Форбс\", като ги превърне в милионери или милиардери.Може би ще се изненадате от факта, че най-богата жена в козметичната индустрия, според класацията, не е Кайли Дженър, а родената в Румъния Анастасия Соаре, която притежава компанията Anastasia Beverly Hills, позната като ABH.Самата Соаре се мести в Лос Анджелис през 1989 година и през 2000 година стартира линия от продукти за вежди. Форбс оценява марката на 1,2 милиарда долара, което и дава малко предимство пред гамата на Kylie Cosmetics от Кайли Дженър, KKW BEAUTY от Ким Кардашиян и „Fenty Beauty“ на певицата Риана.Худа Катан също заема част от списъка. Нейната козметична компания Huda Beauty за милиард долара започва като WordPress блог през 2010 г., където тя публикува съвети и уроци за гримиране. През 2013 г. Катан пуска и козметичната си линия. Първият ѝ продукт е набор от фалшиви мигли, които се продават в козметичната верига Sephora.Днес Huda Beauty има над 140 продукта. Катан се нарежда на първо място в списъка с богатите инфлуенсъри в Instagram за 2017 г. Тя прави по $18 000 за всяка спонсорирана публикация. Huda Beauty носи поне $ 200 милиона годишни приходи. Forbes оценява компанията си на 610 млн. долара.Най-богатата атлетка на АмерикаЗвездата от тениса Серина Уилиямс изглежда е единствената атлетка, която попада в списъка с милионите си. Според \"Форбс\", Уилямс е инвестирала в 34 старт-ъпи през последните пет години чрез Serena Ventures.През 2018 г. тя стартира самостоятелно финансирана линия за облекло, “S” от Serena.\"Тя има повече от дузина корпоративни партньори, а нейният награден фонд от $89 милиона в кариерата е два пъти по-голям от на всеки друг спортист\", пише още списанието.Модата се продаваЖените предприемачи трябва да благодарят на модното си ноу-хау за богатството си.Макар че вероятно сте чували за модните дизайнери Вера Уанг и Дона Каран, можете ли да кажете същото за Дорис Фишър и Джин Сук Чан?87-годишната Дорис Фишър става съосновател на марката за дрехи Gap през 1969 г. със съпруга си, след като двойката се опитва да открие най-хубавите и удобни дънки. Сега компанията се оценява на повече от 2 млрд. долара.Джин Сук Чанг е жената зад магазина за дрехи Forever 21, която започна като малък магазин в Лос Анджелис, наречен Fashion 21. Днес търговецът на дребно наема хиляди служители със стотици магазини по целия свят.Вероятно една от най-интересните марки в списъка е създадена от Сара Блейкли, създател на Spanx. Преди да измисли идеята за бельото, Блейли е продавала факс машини от врата до врата.Тя казва, че е стартирала фирмата само с 5000 долара. В интервю за Би Би Си тя споделя: „Не ми харесваше начинът, по който изглеждаше бельото ми под бели панталони и като толкова много жени не знаех какво да нося. Попаднах на една идея и създадох бельо, което изпълни така необходимата ниша за жените в модата.\"Тя се нарежда на 23-то място в списъка на \"Форбс\", който оценява богатството ѝ на 1 млрд. долара.Телевизия и музикаНе е изненадващо, че редица жени от телевизията и музиката също са включени в списъка. Това включва водещата Опра Уинфри и Елън Лий Дедженеръс с богатство от 2,6 млрд. долара и съответно 330 млн. долара.От света на музиката Мадона, Тейлър Суифт, Барбра Стрейзън и Селин Дион правят разрез, както и Бионсе, като Форбс изчислява стойността на певицата на 400 милиона долара.Сайт за запознанства и свежест за тоалетнатаПървата позиция на богаташките в Америка заема Даян Хендрикс - филмов продуцент и съосновател на фирма за покриви и прозорци ABC Supply, която се оценява на 7 млрд. долара. Тя е един от най-големите дистрибутори на едро на строителни материали, като стотици клонове правят милиарди продажби.29-годишната Уитни Херд е втората най-млада жена в класацията на \"Форбс\". През 2014 г. тя започва приложението за запознанства Bumble . Приложението ѝ се оценява на 290 млн. долара и според списанието има годишни приходи от 175 млн. долара.Сузи Батиз също е име, което не може веднага да се разпознае. Тя обаче е основателка на компанията Poo-Pourri, която ѝ носи 240 млн. долара. Става въпрос за гама продукти за тоалетна свежест, които се продават на американските търговци Target и Costco.", "date": "2019.06.05", "title": "Как най-богатите жени на Америка са направили своето състояние"}
{"url": "https://offnews.bg/futbol/elhovskiat-maradona-se-razdeli-s-vampirite-704789.html", "text": "Елховският Марадона Станимир Баев изигра последния си мач за ФК Созопол този сезон в Югоизточната Трета лига, като отново имаше принос за това \"вампирите\" да дишат до последно във врата на лидера Нефтохимик. След шест прекрасни сезона, роденият на 23 април 1988 г. любимец на сините привърженици, ще се сбогува с всички на \"Арена Созопол\", информираха от клуба.Баев ще запомни престоя в любимия си клуб с емоционалните и радостни моменти през годините. За шест сезона, той се превърна в основен футболист и любимец на всички в Созопол. В последния си мач, полузащитникът вкара и двете попадения, а Созопол записа 17-та си победа у дома този сезон при успеха с 2:1 над Марица Пловдив. Победното попадение Баев реализира от дузпа, отсъдена за нарушение срещу Антонио Ласков.Плеймейкърът и любимец на привържениците на Созопол остави трайна следа от влизането на отбора във Втора лига преди пет сезона до ден днешен.С екипа на Созопол Станимир Баев печели промоция за Втора лига през сезон 2013/14. Предната кампания Баев играе за Хеброс Харманли, а на полусезона преминава в Хасково 2009. В двата отбора има общо 11 попадения, като седем от тях са за Харманли. Созопол забеляза добрите изяви на Баев и Румен Димов го привлича в своите редици през сезон 2013/14. \"Небесносините\" в оспорвана битка с Мастер Бургас изпреварват своя опонент с една точка и финишират на върха във \"В\" група с актив от 81 пункта и впечатляващата най-добра голова разлика в групата от 104:25. Съвсем заслужено \"небесносините\" печелят купата и промоция за Втора лига, а Баев отново има принос, бележейки 11 попадения в 32 срещи.В следващите четири сезона във втория ешелон - 2014/2015, 2015/2016, 2016/2017, 2017/2018, Станимир Баев изиграва 82 мача по 20 всеки сезон и бележи 8 попадения. Отборът на Созопол определено разполага с един доста нестандартен футболист, който заслужава внимание. Плеймейкърът на тима Станимир Баев изумява със своята физика. Очевидно обаче щом даден човек претежава талант и желание за игра, всичко е възможно.Въпреки, че Баев не може да се похвали с най-атлетичното тяло на света, всички в Созопол са впечатлени от неговите качества. Интересното е, че в курортния град коментират, че килограмите не пречат на играча да бъде един от най-добрите на терена. Странно е, но футболистът издържа физически на темпото и има специалисти, които твърдят, че Баев е един от най-техничните играчи във Втора лига. Според капацитетите играчът взима бързи решения на терена и това му дава предимство. В Созопол дори наричат Баев “щурмовакът”.През настоящия сезон в Югоизточната Трета лига, халфът записва 33 срещи и отбеляза 10 попадения, като отново имаше принос за това \"вампирите\" да дишат до последно във врата на лидера Нефтохимик. Със своите 106 килограма, той отново бе като стена за противниковите опоненти, които трудно му отнемаха топката, а в атака дори юноши с леки килограми се мъчеха и изнемогваха срещу таланта на Баев, който ги правеше за смях.Това решение на Станимир Баев да се откаже да носи екипа на \"небесносините\" не бе по вкуса на ръководство и футболисти, но всички го приеха с усмивка и с бурни аплодисменти пожелаха успех на своя съотборник, който е душата и сърцето на компанията в отбора. В началото на новия сезон, Баев ще бъде награден при представянето на Созопол, а \"вампирите\" най-вероятно ще играят във Втора лига.Ръководството бързо трябва да намери негов заместник, който да се превърне в лидер на отбора, какъвто бе Семето. Баев бе основен футболист под ръководството на Румен Димов в предните пет сезона и в този при брат му Маргарит Димов. Станимир получи почивка този уикенд в последния кръг от сезона при победата с 0:2 над бившия си отбор Хасково. Така той ще запомни последния си мач за клуба с двете попадения и успеха над Марица с 2:1.С екипа на Созопол Станимир Баев има общо 147 двубоя, в които е отбелязал 29 попадения.", "date": "2019.06.05", "title": "Елховският Марадона се раздели с \"вампирите\""}
{"url": "https://offnews.bg/temida/geshev-pri-izbora-na-nov-glaven-prokuror-shte-se-kupuvat-magistrati-704782.html", "text": "Зам.-главният прокурор Иван Гешев изрази подозрение, че във връзка с предстоящия избор на нов главен прокурор ще се купуват магистрати, политици и журналисти.По думите му тези процеси вече са започнали, но подчерта, че прави този анализ като граждани. Гешев коментира думите на основния свидетел по делото КТБ Бисер Лазов, който обясни, че е отишъл с Цветан Василев в Париж през септември 2012 г., където е участвал в среща с французин и Димитър Абаджиев, на която многократно било споменавано името на бившия шеф на НСлС и зам.-главен прокурор Бойко Найденов.Василев платил 50 хил. евро на французина, който трябвало да проведе пиар и лобистки мероприятия в следващите три месеца. Бисер Лазов не пресъздаде разговора, за който говори, защото не знаел френски език, а английски малко владеел.Прокурор Иван Гешев подчерта, цитиран от БТА, че думите на свидетеля показват как политико-икономическата мафия се опитвала да назначи или избере главен прокурор в един предишен избор. И че Василев е платил, за да се подготви пиар кампания за кандидат в на някого очите за главен прокурор.По думите на зам.-главният прокурор ако тогава това се е случило, то той предполага, че сега тези процеси ще са още по-брутални, когато са засегнати \"доста сериозни олигархични интереси\" заради работата на прокуратурата. И повтори думите си от преди, че сегашното състезание за избор се очертава да е мръсно и кално.Той отбеляза обаче, че от мандата на сегашния главен прокурор има още осем месеца и \"всеки, който смята, че този мандат е свършил вече, щял да остане разочарован\".", "date": "2019.06.05", "title": "Гешев: При  избора на нов главен прокурор ще се купуват магистрати, политици и журналисти"}
{"url": "https://offnews.bg/knigi/transki-razkazi-balkanska-siuita-704790.html", "text": "„Трънски разкази. Балканска сюита“ на Петър Делчев е с ново издание.  Великолепният сборник през 2007 г. бе номиниран за наградата „Елиас Канети“, а през 2016 г. по „Трънски разкази“ е поставена пиесата „Вълци“, която печели три награди „Аскеер\".Петър Делчев е български писател и поет. Роден на 6 юни 1971 г. в София. Първата му самостоятелна книга, поетичният сборник „Луд за обичане“, излиза през 2006 г. Същата година се появява и първият му сборник с разкази – „Трънски разкази“, който се превръща в явление в българския книжен свят. Сборникът е номиниран за наградата „Елиас Канети“ през 2007 г. През 2016 г. Драматичен театър – Пловдив поставя пиесата „Вълци“ по „Трънски разкази“ с режисьор Диана Добрева. Постановката печели три награди „Аскеер“ – за режисура на Диана Добрева, за поддържаща женска роля на Ивана Папазова и за театрална музика на Петя Диманова.Втората самостоятелна белетристична книга на Петър Делчев, „Балканска сюита“, е издадена през 2009 г. и съдържа новели по легенди. По-късно, през 2013 г., „Трънски разкази“ и „Балканска сюита“ са обединени в общ сборник, който излиза с допълнителен разказ.През 2012 г. излиза и първият роман на Петър Делчев – „Кастинг за Месия“.", "date": "2019.06.05", "title": "Трънски разкази. Балканска сюита"}
{"url": "https://offnews.bg/sviat/istinata-li-pokazva-serialat-chernobil-razkazva-ruski-zhurnalist-704791.html", "text": "Владимир Губарьов е сред най-известните съветски журналисти, работили в Чернобил веднага след аварията. И най-високопоставеният от тях. Покрай служебните си ангажименти имаше възможност да се свързва с първите хора в страната и получаваше информация, за която колегите дори не можеха да се досетят.Автор на десетки книги, филми – документални и художествени. През юни 1986 г. за 8 дни написа пиесата „Саркофаг“, заради която едва не го изключиха от партията, а в Англия го удостоиха с театралната награда „Лоурънс Оливие“. Пиесата бе поставена в театрите на 60 страни по света. В края на интервюто за „Новая газета“ той каза: „Не само спасителите ликвидатори, но всички ние, които преминахме през Чернобил, сякаш знаем за живота повече, отколкото останалите“. И добави: „След Чернобил“ аз от нищо не се страхувам“.-Хареса ли ти филмът?-По-скоро да, хареса ми. Това, разбира се, е страшно интересно, необикновено, просто страшно. Що се отнася до събитията в Чернобил, те са предадени добре. Имам предвид работата на пожарникарите, на оперативния персонал. Малко примитивно е показано това, което се случи в централата след аварията. Така просто не става и не би могло да стане в АЕЦ.Като цяло е истина. Видно е, че сценаристът е проучил прекрасно литературата и е избрал това, което е решил, че е необходимо и важно. Разбира се, американците за мен нищо необикновено не показаха. Първо, аз зная несравнимо повече, аз контактувах в Чернобил с всички, отделих много време в московската Клиника 6.Впрочем, когато във филма жената на пожарникаря протяга ръка с 5 рубли към лелката на регистрацията, за да проникне в болницата, авторът демонстрира, че изобщо не разбира какво означава особена клиника, защитена така, че е невъзможно дори да се приближиш до нея – с банкнота или без.-Но това не е важно нито за сценариста, нито за зрителя.-Разбира се. Най-важна е страшната истина за това какво се случва с човека, получил лъчева болест. И аз видях, че много неща във филма са копирани от документални ленти, които тогава отнесе Робърт Гейл /великият американски хирург, пристигнал в СССР да спасява пострадалите/. Но е истина и това, че няколко души, получили 4, 5, 6 смъртоносни дози, останаха живи.-Изобщо като във всеки филм, в очите се набиват неизбежните несъвпадения. Ето например резервистите, призовани в Чернобил, отстрелващи изоставени домашни животни в пустия град, въоръжени с трилинейки /пушки с калибър 7,6 мм/.-Това също може да се подмине и прости. По-лошо е другото: маса стереотипи, нямащи никакво отношение към действителността. Като задължителната ушанка със звезда на съветския космонавт във всеки американски филм. Тази американска гледна точка, убеждението, че цялото ръководство на руснаците е пълно само с глупаци. Има глупаци. Така, както и при тях има.Ето и Горбачов няколко пъти е показан на заседания неизвестно защо, и тук, разбира се, е пълна глупост. Нищо подобно не е имало. А и самата позиция на Горбачов беше друга. Той действително не вярваше. Първата информация беше за пожар и нищо особено. И той се надяваше на това, че е пожар и всичко ще бъде потушено.Заради това и аз толкова дни мълчах, не казвах нищо – чаках, а не защото съм се страхувал. Срещнах се с него и с Яковлев /секретар на ЦК на КПСС/, когато ме привикаха специално от Чернобил. И аз им казах, че това е завинаги. Много хора му говориха за това, къде по-компетентни хора. Но други му внушаваха: ще изгасим, всичко ще направим. И на него много му се искаше да вярва – в това, естествено.-Мен доста ме обезкуражи сцената на разговора на „министъра на въгледобивната промишленост Щадов“ с миньорите. Пристига млад накипрен глупак с автоматчици, заплашва мъжете, че тук на място ще разстреля всички, а войниците едва ли не взеха да превъртат спусъците. Аз познавах реалния Щадов…-Да, реалният Щадов прекрасно знаеше как да разговаря с миньорите.-И аз не мога да разбера защо им е притрябвало да дадат на филмовия герой името на истинския министър? Дори да се беше наложило да оставят в сценария достатъчно нелепата сцена.-Именно в това се съдържат и моите най-сериозни претенции към филма. Всички прекалености и несъвпадения са естествени и простими, дори откровените фантазии, за да произведеш впечатление у зрителя. Разбира се, смешно изглеждат онези миньори, които „Щадов“ е уговорил да потеглят към Чернобил и които уж по време на работа са се разсъблекли до голо заради жегата в галерията и липсата на вентилация. Всичко това аз съм видял със собствените си очи и твърдя, че подобно нещо не е било и не би могло да бъде. Действително, миньорите не обличаха специални дрехи, но и голи не слизаха под земята.Просто е, всички мъже повече от всичко се опасяваха за своето мъжко достойнство, даже вървеше приказка за „оловни гащи“ и т.н. Е, измислили са го, добре. Посмяхме се. Но аз твърдо зная: ако правиш художествен филм, не назовавай героите с реални имена. А ето те показват Валерий Легасов, един от главните герои във филма. Легасов не беше толкова примитивна фигура, както го показаха. При това те опитаха да съвместят в образа му всичко и всички, и академик Велихов, и другите. Извинявайте, това е кино. Но тогава не го наричайте Легасов. Той не беше такъв и не с това се занимаваше в централата.Историята на Легасов, разбира се, е тъжна, но той приключи живота си не заради Чернобил. Аз зная това точно. С него имахме близки отношения и доверие, аз дори разговарях с него няколко часа преди смъртта му.Впрочем, още една съвсем малка лъжа във филма. Онези касети, които „Легасов“ уж крие от КГБ в контейнер за боклук, бяха предназначени за мен. И там имаше надпис „За Володя Губарьов“. След смъртта му, разбира се, касетите бяха прибрани от кагебистите. По време на погребението, когато пристигнаха Рижков и Лихачов, аз се приближих до кагебиста и му казах: „Или ми дайте касетите, или аз няма да се спра и ще стигна до Политбюро. Касетите са предназначени не за вас, а за мен“.И знаеш ли, колкото и невероятно да звучи, това подейства! Още същата вечер те донесоха касетите в „Правда“. И след два дни аз, без да нанасям поправки, написах във вестника огромна статия.-А защо такъв филм не бе направен по-рано?-През 1988 г. бях в Холивуд и много разговарях с кинаджиите. След пиесата ми „Саркофаг“ американците се запалиха да направят филм. Предложих им сюжет. Вземаме три семейства – това на американския лекар /веднага е ясно на кого е прототип – на Робърт Гейл/, на съветски пожарникар и на саамски еленовъди.Ти знаеш ли, че когато след аварията облакът отиде в северна Скандинавия, милион заразени елени там бяха изклани? Милион! А какво е еленът за северния народ? Цял народ се оказа лишен от всичко!Това е планетарна трагедия – това беше идеята на филма. Американците веднага отговориха – да. И вече започнаха да предлагат актьори, а аз им казах – американците трябва да играят американци, шведите – шведи, руснаците – руснаци. И следва да играят на три езика. Освен това аз исках поне 5-10 минути снимки в самата АЕЦ Чернобил. Всички се съгласиха, но застрахователните компании поискаха чудовищни пари – по 50 милиона за снимачен ден.Тогава не успяхме да започнем работата. После искаха да направят филм по „Саркофаг“, аз бях готов да поработя, но пиесата си е пиеса и не ставаше да се преработи в киносценарий. Разбира се, можех просто да припечеля – да предоставя правата за екранизация. Но се оказа, че с Чернобил аз не мога да търгувам, казано високопарно.-А самият Чернобил прилича ли на себе си във филма?-Прилича. Макар, че е сниман в Игналинската АЕЦ в Литва. И пак ще кажа – можеха и в Чернобил да снимат. Но тогава щяха да бъдат принудени да се срещнат със сегашния й директор Грамоткин. А този човек, тъкмо завършил през 1986 г. Томската политехника, пристигна в АЕЦ с цяла команда такива момчета. И сега тези момчета от Томск работят на централата, получиха украинско гражданство, неотдавна пак се срещнах с тях. Подозирам, че те не влизат в концепцията на авторите на филма.-Как се озова в командировка там след аварията? Има ли работа редакторът на отдел в „главния вестник“ на страната там?-Разбира се, това беше моето място. На 12 април се състоя премиера на филма ми за космонавтите „Корабът на пришълците“. И ние след това седяхме в ресторанта, говорехме си, че трябва още нещо да се измисли. Спомних си, че има тема за пожар в атомна централа, защото знаех за реален случай – в Белоярската АЕЦ в новогодишната нощ се запали не реактор, а машинната зала. Това беше наистина героична история, малко известна. След това във всяка централа се появиха специални тетрадки с указания за действия в извънредни ситуации. В Чернобил също имаше такава тетрадка.И ето на 26 април аз си седя на работа, тишина е и никой не ме безпокои – събота е, и пиша сценарий. За пожар в АЕЦ! Разбира се, там вкарах всички ужаси, които само бих могъл да си представя. Позвъни ми познат на зам.-министъра, аз веднага звъннах на самия него. А той: забрави даже да мислиш. В неделя пак отидох на работа, свързах се с един от нашите кореспонденти и той ми каза, че в Чернобил не пускат. А аз вече имах информация – от Швеция. Там бяха засекли веднага всичко. И в понеделник излетях.-По образование си инженер, ти кога разбра, че там нещо става? Имаше ли изобщо някой, който още в началото е разбирал случващото се?-Лично аз разбрах на място, в Чернобил. Но в началото в Москва бе докладвано, че има пожар и той ще бъде ликвидиран. А сутринта тръгнаха лъчевите болести и след час в здравното министерство разбраха всичко. В 6 сутринта медиците бяха готови да излетят, да приберат поразените. Но тях ги задържаха до 2-3 ч. през деня, когато болестта достигна пълен обем. И те изведоха 200 души. 200!Всичко стана ясно много бързо. Войските също бяха вдигнати. Замериха въздуха. Но мен ме порази неграмотността на хората. Персоналът на АЕЦ се оказа поразително неграмотен. Нали имаше специални препарати, които се даваха на всички атомни подводници, на всички АЕЦ. После провериха – бяха налични и в Чернобил. В централата имаше около 100 дози от лекарството, които можеха все пак да защитят пожарникарите. Но никой не ги извади. Липсваха военни дозиметри, а и никой не е предполагал, че могат да потрябват.-Т.е., както е показано във филма?-Да, казах вече, във филма са показани много истини. И изобщо смятам, че всяко напомняне за Чернобил е безкрайно полезно.После беше историята за спасяването на Киев. Там съвсем бяха полудели, паниката беше навсякъде. Нивото на радиацията в Киев действително се повиши, но незначително и няма нужда от преувеличения. Вятърът духаше в началото на север, в Скандинавия. Разбира се, не говоря за Беларус, това е съвсем особен и тъжен разговор, но една от най-пострадалите територии, която получи най-много дози от останалите, е Бавария. За това е трудно да се говори, петната останаха по цяла Европа.Валяха дъждове – валяха отрови. После температурите се повишиха, облакът се вдигна и замина. Ето защо е страшно. По какво се различава Чернобил от взрива на ядрената бомба в Хирошима? По това, че сега в Хирошима е най-високата продължителност на живота – благодарение на медицината, която хвърли всичките си сили в този град.А тук е друго, тук плутоният не избухна, той отиде в различни съединения, появиха се две десетки изотопи, с тях е трудно да се бориш, а сега много хора си мислят, че всичко е минало и с времето ще се нормализира. Няма такова нещо! Нивото на радиацията скочи високо!-И какво трябва да направи човечеството?-Ти можеш ли да ми кажеш десет фамилии на киноактьори? Можеш. А да назовеш поне един оператор на атомна централа? Макар, че от него зависи твоят живот, а от артистите – не. Аз съм ходил на военни ядрени изпитания, на мирни ядрени взривове, бил съм на всички атомни централи в Съветския съюз и знаех за много аварии. И бях против развитието на атомната енергетика и не защото тя е несигурна.Страната не беше готова технологично – беше необходимо високо равнище на техническото развитие, а в страната то беше ниско. И второ – ние не можахме да подготвим необходимия брой кадри. А искаха да строят АЕЦ на всеки ъгъл.Филмът осъжда съветската система. И всичко щеше да бъде съвсем убедително, ако не беше Фукушима. Там всички показаха пълната си безпомощност – и американците, и японците! Трябва да се разбере, че Чернобил оказа влияние не само върху нас, а върху цялото човечество. Върху политиката, медицината, философията. Върху живота на много бъдещи поколения. За близките 300-400 години това е главоболие. Това трябва да се знае. Защото повечето от зрителите нямат и понятие за онова, което се случи в Чернобил през 1986 г. Хубаво е, че този филм излезе.", "date": "2019.06.05", "title": "Истината ли показва сериалът 'Чернобил' - разказва руски журналист, работил в централата след аварията"}
{"url": "https://offnews.bg/obshtestvo/nad-1200-dushi-iskat-obezopasiavane-na-peshehodkata-pateka-na-koiato-704783.html", "text": "Живеещи в района на столичния бул. „Цар Борис Трети“ където в петък беше блъснато и загина 15-годишно момче, внесоха подписка в Столична община с искане за обезопасяване на пешеходна пътека.Освен до кмета на София и до Столичния общински съвет хората от района са внесли копие до премиера Бойко Борисов, като искането ще бъде изпратено и до министъра на транспорта и на вътрешните работи.Пред Дарик Диана Димитрова, която е инициатор на подписката обяви, че ако пешеходната пътека не бъде обезопасена в кратки срокове, живеещите ще бъдат принудени да блокират движението по бул. „Цар Борис Трети“.\"Нашата инициатива е във връзка не само с този смъртен случай, а и за такива преди него\" подчерта Димитрова.Според нея зеленият сигнал за пешеходците е изключително краткотраен.\"Какви са нашите искания? Поставяне на ограничение за намаляване на скоростта до безопасна на бул. \"Цар Борис Трети\" - дали да се сложат знаци, дали да се сложат камери, които да засичат скоростта и да се глобяват шофьорите, нека КАТ да го реши. Поставяне на повдигната пешеходна пътека по целия булевард, където има пешеходни пътеки на пешеходните светофари. Внесох такова искане с 1212 подписа.\", поясни още тя.Сред подписалите се над 1200 души е и майката на загиналото в катастрофата дете.Тя призова да не се позволява още деца да загинат на мястото. По думите ѝ колите преминават на червен светофар с много висока скорост.", "date": "2019.06.05", "title": "Над 1200 души искат обезопасяване на пешеходката пътека, на която загина дете в София"}
{"url": "https://offnews.bg/politika/holandia-za-da-se-saglasim-na-balgaria-v-shengen-ni-uverete-che-se-704779.html", "text": "За да се съгласим България да влезе в Шенгенското пространство, народът на Нидерландия трябва да е уверен, че пазите стриктно границата на ЕС и се борите с корупцията и трафика на хора.Това заяви пред журналисти в Министерския съвет министърът на външните работи на Нидерландия Стеф Блок, който е на  посещение у нас по покана на вицепремиера и министър на външните работи Екатерина Захариева.Надявам се скоро Нидерландия да вземе решение в полза на България, каза Захариева. Тя посочи, че България е изразила желание за присъединяване към Шенген първоначално по въздух и по море. \"Винаги има място за подобрения, но ние не само охраняваме добре външната граница на ЕС, но и разследваме и трафика на хора. Само тази година има 100 случая на разследване на трафиканти\", каза тя.\"България е една от държавите, които охраняват външната граница, а Нидерландия е една от дестинациите и затова ние зависим от контрола на тази граница. Ние разбираме, че вие искате да влезете в Шенген, но се надявам, че ще разберете, че народът на Нидерландия знае за големия брой мигранти, които стигат до нашата държава и трябва да е уверен, че ще има силен и стриктен контрол без компромиси, преди да приемем България в Шенген\", каза Стеф Блок. \"Впечатлен съм от постигнатия прогрес, бяха ми показани многобройни снимки за охраната на границата, но има още една част и тя е как се справяте с корупцията и какъв е подходът към трафика на хора и мисля, че има нужда от допълнителен напредък\", посочи той.Двамата външни министри припомниха, че тази година се отбелязват 110 години от установяване на дипломатическите отношения между двете страни. По този повод България подарява на Нидерландия 110 рози, които наесен да бъдат заседени там. Нидерландия подарява на България луковици от нов сорт лалета, наречени на старото име на София - Сердика.", "date": "2019.06.05", "title": "Холандия: За да се съгласим на България в Шенген, ни уверете, че се борите с корупцията"}
{"url": "https://offnews.bg/politika/slavi-trifonov-obiavi-che-diankov-e-dal-po-goliama-subsidia-na-gerb-p-704786.html", "text": "Телевизионният водещ Слави Трифонов обяви, че през 2012 г. ГЕРБ е получил по-голяма субсидия от тази, която му се е полагала. Трифонов се обърна през Фейсбук към тогавашния финансов министър Симеон Дянков, като посочи, че през 2012 г. от ГЕРБ са получили 23 925 000 лева субсидия, което делено на 1 678 641 получени гласа на изборите през 2009 г. прави 14,25 лева при обявени по закон 12 лева на глас. Водещият описва и механизма, по който е дадена по-голяма субсидия - чрез независимите депутати. Според правилника на Народното събрание депутат, напуснал парламентарната си група, или такъв, чиято група се е разпаднала, става независим и може да подпише декларация за принадлежност към друга партия. По закон парите от субсидията следват депутата, а не партията, от която е избран. \"И логично най-много кинти отиваха в касата на ГЕРБ\", посочва Трифонов и припомня, че тогава Дянков е отказал да посочи имената на депутатите, обявили принадлежност към ГЕРБ с оправданието, че така ще се споделят лични данни. В същото време Сметната палата е отказала да провери дали е незаконно да се пренасочва субсидия. Ето и цялото изявление на Слави Трифонов. Публикуваме го без редакторска намеса:Върховната административна прокуратура установи, че от 2016 година партии са взели неправомерно 14,5 млн. лева държавна субсидия. Проверката започна, след като \"Шоуто на Слави\" излъчи информация, че тази субсидия е следвало да бъде в размер на 32 128 844 лв., но вместо това е била предоставена субсидия с близо 6,5 млн. лв. повече в размер на 38 684 384 лв. Според предаването сумите за субсидията са формирани на базата на всички действителни гласове на парламентарните избори, а не само на тези за съответната партия или коалиция, които имат право на такава. В четвъртък парламентът ще гласува на първо четене предложения от Министерския съвет законопроект, според който шест партии ще трябва да вземат надвзетите субсидии. Не се знае официално дали има надвзети субсидии и преди това, тъй като има 3-годишна давност. ", "date": "2019.06.05", "title": "Слави Трифонов обяви, че Дянков е дал по-голяма субсидия на ГЕРБ през 2012 г."}
{"url": "https://offnews.bg/bojni/dilian-uajt-zasipa-sas-zakani-kobrata-704792.html", "text": "Британският боксьор в тежката категория Дилиън Уайт е поредният, който се нареди на опашката за световната титла в категория IBF.Той се самопредложи за евентуален опонент на Кубрат Пулев, който е първи претендент за пояса, ако той бъде отнет на Анди Руис.\"Ако има реванш, IBF, може да отнеме титлата на Анди Руис. Ако я овакантят, с удоволствие ще я превърна в своя цел. Имат клауза за реванш, но IBF са много стриктни - така Антъни Джошуа стана шампион.Тайсън Фюри не направи задължителната си защита срещу Вячеслав Глазков. Чарлс Мартин би Глазков и Джошуа плати прекалено скъпо за бой с Мартин, защото знаеше, че лесно ще му вземе пояса.Ако отнемат титлата на Руис и ме изправят срещу Пулев за овакантената титла - ще го спукам от бой и ще я взема. Ще разбия Пулев на парченца\", закани се Дилиън Уайт.Думите му трябва да се възприемат в контекста на факта, че е клиент на мениджърската агенция на Еди Хърн, с която работи и Джошуа. Според правилата при отказ на Руис от титлата, то съперник на Кобрата трябва да бъде Агит Кабайел, който е следващият в ранглистата на федерацията.", "date": "2019.06.05", "title": "Дилиън Уайт засипа със закани Кобрата"}
{"url": "https://offnews.bg/temida/tcvetan-vasilev-platil-50-000-evro-na-frantcuzin-za-da-lobira-za-glav-704798.html", "text": "Бившият собственик на Корпоративна търговска банка Цветан Василев платил на французин 50 000 евро, за да лобира за избор на главен прокурор през 2012 г.Това става ясно от показанията на основния свидетел по делото за източването на КТБ Бисер Лазов. През 2012 г. той е счетоводител на Цветан Василев.Пред спецсъда Лазов обяви, че е пътувал с Василев до Париж през есента на 2012 г., а на летището си разделили сумата, за да нямат проблеми при пренасянето им, съобщи lex.bg. За парите Василев казал само, че трябва да помогне на приятел. Лазов допълва, че в Париж двамата са се срещнали с бившия депутат и настоящ посланик в Саудитска Арабия Димитър Абаджиев, който по онова време е бил адвокат, както и с френски лобист, за когото били парите. По време на този разговор станало дума за Бойко Найденов - тогавашен зам. главен прокурор и едно от обсъжданите имена за главен прокурор, чиято кандидатура обаче не беше издигната. След това Цветан Василев няколко пъти го предупредил да пази в тайна тази среща.Показанията на Бисер Лазов предизвикаха реакцията на заместник главния прокурор Иван Гешев. Според него разказното от свидетеля показва как политико-икономическата мафия се опитала да си назначи главен прокурор през 2012 г.Гешев допълни, че очаква сега процесът за избор на нов главен прокурор да е още по-брутален, като по думите му \"ще се купуват магистрати, политици, журналисти за информация, за очерняне, за лобиране\".", "date": "2019.06.05", "title": "Цветан Василев платил 50 000 евро на французин, за да лобира за главен прокурор, твърди свидетел по делото КТБ"}
{"url": "https://offnews.bg/kultura/mitichni-sashtestva-zrelishtni-tantci-i-pishtni-kostiumi-ot-tciala-az-704780.html", "text": "Митични същества, зрелищни изпълнения и пищни костюми от всички кътчета на Азия пристигат в България на 15-ти юни за третото издание на фестивала на азиатската култура “Магията на Изтока”, иницииран от посолство на Индонезия в България, в партньорство с още 15 дипломатически мисии от Азия у нас. Както всяка година, така и тази, фестивалът се обявява в подкрепа на благородна кауза в партньорство с фондация “За нашите деца”.Билети за благотворителната томбола ще се продават на цената от 5 лв., освен в деня на събитието, така и седмици по-рано, в търговската мрежа на Eventim в цялата страна и онлайн. Всички закупили билети участват в томбола за над 50 награди, най-голямата, от които, двупосочен билет за двама до избрана дестинация в Азия, щедро предоставени от Turkish Airlines, дългогодишен партньор на каузата. А събраните средствата от събитието фондация „За нашите деца“ ще инвестира в подкрепа на уязвими семейства в риск от раздяла и ще спаси от изоставяне поне 15 деца в ранна възраст.Специални гости - майстори на танца, музиката, театъра и бойните изкуства пристигат от всички кътчета на Азия за дългата над десетчасова програма на сцена в столичния парк “Борисова градина” на 15-ти юни. Феноменът на древния индийски “танц с очи” Катакали открива фестивалния ден с нажежаващо изпълнение, разказващо митични притчи и религиозни епоси, единствено чрез мимики, жестове и израза на лицето и тялото, декорирано с пищни орнаменти и костюм. Твърди се, че един “майстор Катакали” се подготвя десетки години преди първото си излизане на сцена, а самото приготовление в костюм и грим отнема повече от четири часа.Митът за Баронг-Рангда, вечната борба между доброто и злото, произлизащ от древните корени на балийската митология, ще бъде представен на сцена от артисти от Индонезия и България, носещи обемни костюми от естествена козина, маски, изработени от свещено дърво, множество украшения от огледала, рефлектиращи светлината, седеф, скъпоценни камъни и ръчно изработена телешка кожа с традиционни орнаменти. „Китайски дракон“ ще предхожда гостите на фестивала, въвеждайки ги в екзотиката на азиатския континент.Бойните изкуства от изтока, съчетаващи дисциплина, дух и майсторство ще бъдат представени от „самурайската школа” по кендо - древното японско изкуство по фехтоване, демонстрации по айкидо; корейско таекуондо; тай чи от Китай и тайландски бокс Муай-Тай и Бурай-Тай.Посетителите на фестивала, провеждащ се на 15-ти юни в „Борисовата градина” ще могат да се запознаят отблизо и с традиционна мода от Виетнам, представяща уникални произведения от различни тъкани и цветове на традиционното виетнамско дамско облекло Ао зай. „Танц с ветрила”, „Танц с шапки” и „Ангелски танц” за плодородие ще бъдат изпълнени още от Виетнам. Република Корея завладява с ритъм, дух и изящество чрез корейската фолклорна трупа, единствена на Балканите, изпълняваща в този жанр – „Со Йънг Самулнори\", които ще ни потопят в традициите на страната, свързани с ритуалите за плодородие и благодат. Смята се, че всеки от инструментите, с които се изпълнява музиката, въплъщава в себе си идеята за определено природно явление: джанггу (барабан във формата на пясъчен часовник) напомня дъжда, куенггуари (по-малък гонг) – гръмотевицата, джинг (по-голям гонг) – шума на вятъра, а бук (цилиндричен барабан) – звуците на облаците. Република Корея предлага програма и за феновете на нашумелия корейски музикален стил - к-поп със събиращите многобройна публика танцови състави „Cypher” и „Toxic”, като последните са сред финалистите на Световния фестивал по К-поп в Република Корея през 2018 г.И още, филипински национални песни, изпълнявани от деца, националната палестинска танцова трупа „Алкаумия\" ще спечели отново публиката с енергия и ритъм, музика от Бангладеш, съвременна интерпретация на виетнамски фолклор от танцова формация „Sofistic Jivo” и още много, много изпълнения и представяния на сцена очакват посетителите на тазгодишното издание на фестивала на азиатската култура „Магията на Изтока“.Изложбените щандове на всяко посолство ще предлагат на посетителите сувенири, произведения на изкуството, бижута, ръчно правени предмети, храни и напитки, като част от средствата, събрани от тези продажби ще се дарят за каузата на фондация „За нашите деца“ – сигурна семейна среда за всички деца и подкрепа на родителите още от първия миг. Колко средства са събрани от предварителната кампания и от дарители на място ще стане ясно още в същия ден от 19 ч., когато от сцена ще се теглят победителите в благотворителната томбола.Фестивалът „Магията на изтока“ се осъществява и тази година в партньорство с Държавен културен институт към Министерството на външните работи, Министерство на туризма, Министерство на културата и Столична община; както и благодарение на партньорите IPS, Bohemia, Poseidon, Devin, Бонанза Бачорски; изложителите: Манджа Ван, Моменто, Чили Хилс, Сокони, Тако Фуудс, Мутай, Анагам Био, Бомбай Къри, Веге работилница Дока Дауджи, Витошко Лале и всички дарители на награди за благотворителната томбола: Turkish Airlines, Кемпински Хотел Гранд Арена Банско, SailWithMe, Restaurant Eisha, KWIAT, InGlobo, Este SPA, Маtzalo, Victoria Spa, 13grams, GOOD BOX, Бирария Palivec, KREO, Royal Thai, Yati Cooking, Indomie.Културното събитие е инициирано от посолство на Индонезия в България, и се осъществява съвместно с Бангладеш, Виетнам, Емирство Кувейт, Индия, Ирак, Иран, Китай, Обединени Арабски Емирства, Пакистан, Палестина, Република Корея, Саудитска Арабия, Тайланд, Филипини и Япония.Очаквайте пълната програма на фестивала на:Facebook:  Instagram: /", "date": "2019.06.05", "title": "Митични същества, зрелищни танци и пищни костюми от цяла Азия завладяват София"}
{"url": "https://offnews.bg/temida/tcatcarov-predlozhi-noviat-glaven-prokuror-da-bade-izbran-na-14-noemvr-704778.html", "text": "Главният прокурор Сотир Цацаров предложи неговият наследник да бъде избран на 14 ноември. Цацаров представи представи график на процедурата, който беше одобрен от прокурорската колегия на ВСС. Решението на прокурорската колегия трябва да бъде одобрено и от Пленума на ВСС.Цацаров предлага процедурата за избор на нов главен прокурор да започне на 15 юли. Кандидати могат да бъдат предлагани от прокурорската колегия на ВСС и от правосъдния министър. Предложенията ще бъдат обсъждани на четири последователни заседания на Пленума на ВСС - на 18, 22, 25 и 29 юли, след което в 14-дневен срок кандидатите ще представят концепциите си. До 7 октомври Комисиите по професионална етика и атестиране и конкурси трябва да представят доклади, които ще бъдат обсъдени на 30 октомври. Университети и неправителствени организации могат да задават въпроси към кандидатите до 6 септември. Кандидатите ще бъдат изслушани на 14 ноември, когато ще се проведе и гласуването. Изборът се прави с квалифицирано мнозинство - за да бъде избран един кандидат, за него трябва да са гласували не по-малко от 2/3 от членовете на ВСС. След това на президента се предлага да подпише указ за назначаването на главен прокурор. Президентът може да откаже да подпише указ, като в този случай процедурата се връща във ВСС.Мандатът на Сотир Цацаров изтича на 10 януари 2020 г.", "date": "2019.06.05", "title": "Цацаров предложи новият главен прокурор да бъде избран на 14 ноември"}
{"url": "https://offnews.bg/ikonomika/spirat-dvizhenieto-po-magistrala-struma-za-30-minuti-704758.html", "text": "Утре, 6 юни, за около 30 минути ще бъде спряно движението по автомагистрала „Струма“ в района на Драгичево, предупреди агенция \"Пътна инфраструктура.Причината е подмяна на мълниезащитно въже на електропроводДвижението ще бъде спряно от от 11 ч. до 11:30 ч. за всички превозни средства в участъка от км 18+275 до км+19+355 км, в района на Драгичево преди пътен възел „Даскалово“.Алтернативният маршрут за движение е по третокласния път III-1801 Суходол - Мало Бучино - Голямо Бучино - Перник.", "date": "2019.06.05", "title": "Спират движението по магистрала Струма за 30 минути"}
{"url": "https://offnews.bg/izvan-terena/izkaraha-konar-makgregar-i-kim-kardashian-rodnini-704754.html", "text": "Реалити звездата Ким Кардашиан и бившият световен шампион в смесените бойни изкуства Конър Макгрегър се оказаха роднини.Удивителното родословно дърво е разкрито от шотландския журналист и изследовател Крейг Уилямс, който е подтикнат да разследва, след като е прочел, че семейството на американката обича шотландските имена.Проучването проследява родa на Ким, който е свързан със клана на шотландския герой и бунтовник Роб Рой Макгрегър.С него се свързва и Конър, чиято фамилия е наследена от легендата. Боецът не пропусна да приветства Кардашиан в момента, в който разбра за роднинската им връзка.Звездата на ММА публикува в профила си в социалната мрежа Туитър кратък текст по адрес на Ким, който гласи: \"Добре дошла в семейството\".", "date": "2019.06.05", "title": "Изкараха Конър Макгрегър и Ким Кардашиян роднини"}
{"url": "https://offnews.bg/tenis/otlozhiha-vsichki-machove-za-denia-na-rolan-garos-704788.html", "text": "Всички мачове, които трябваше да се играят днес на Ролан Гарос, са отложени за утре, съобщиха организаторите на надпреварата. Причината са дъждовете в Париж, които се очаква да продължат през целия ден.По програма днес трябваше да се изиграят два четвъртфинала от женската схема и два от мъжката, като по този начин да се оформят полуфиналните двойки в турнира. Участникът ни в юношеската надпревара Адриан Андреев също трябваше да излезе на корта.Шампионката от миналата година трябваше да се изправи срещу тийнейджърката от САЩ Анастасия Анисимова, докато осмата поставена в схемата Ашли Барти трябваше да играе с Мадисън Кийс, но тези мачове ще се проведат утре.Същото се отнася и за мачовете от мъжката схема Новак Джокович – Александър Зверев и Доминик Тийм – Карен Хачанов.Това разместване на програмата ще създаде главоболия на организаторите, особено по отношение на женската схема, където по предварителен план в четвъртък трябваше да се изиграят двата полуфинала, за да имат двете финалистки ден почивка преди финала в събота.", "date": "2019.06.05", "title": "Отложиха всички мачове за деня на Ролан Гарос"}
{"url": "https://offnews.bg/obshtestvo/mtsp-detca-se-nastaniavat-izvan-semejstvoto-samo-v-kraen-sluchaj-i-sl-704781.html", "text": "Министерството на труда и социалната политика остро възразява срещу манипулативните твърдения и неверните интерпретации в социалните мрежи, че от 1 януари 2020 г. ще влязат в сила законодателни промени, с които ще се даде възможност „да се отнемат деца в рамките на 24 часа без съдебна заповед по анонимни сигнали “.Категорично заявяваме, че разпоредбата на чл. 36г от Закона за закрила на детето цели единствено да се регламентира и подобри междусекторния подход и сътрудничество при случаи на насилие над деца, както и да осигури стабилитет при прилагането на Координационния механизъм при насилие, който действа от 2010 г. В нея са отразени основните дейности, разписани в Споразумението за сътрудничество и координиране на органите по закрила на детето при случаи на деца, жертви на насилие или в риск от насилие.Съгласно действащите разпоредбите на ЗЗД органите за закрила на детето имат конкретно разписани ангажименти и отговорности в съответните области – вътрешни работи, здравеопазване, образование и т.н. Ролята на действащия от 2010 г. Координационен механизъм за взаимодействие при работа в случаи на деца, жертви на насилие или в риск от насилие и за взаимодействие при кризисна интервенция е за изясняване и разпределяне на основните права, задължения, процедури и подходи на участниците при неговото прилагане. С механизма се въведе междусекторния подход и работа на мултидисциплинарни екипи на местно ниво.В Правилника за прилагане на Закона за закрила на детето още от 2006 г. е регламентирано, че „анонимни сигнали не се разглеждат, освен в случаите, отнасящи се до насилие над дете“. В същия закон от 2003 г. е регламентирано „задължение за съдействие“ като всяко лице, на което стане известно, че дете се нуждае от закрила, е длъжно незабавно да уведоми компетентните за това органи. Същото задължение има и лице, на което това е станало известно във връзка с упражняваната от него професия или дейност, дори и ако то е обвързано с професионална тайна.Деца се настаняват извън семейството само след съдебно решение при много крайни случаи на насилие, неглижиране и нарушаване на интереса на детето (склоняване към проституция, просия, трафик). Социалните работници и полицията извеждат деца само ако животът и здравето на детето са застрашени. Настаняването на дете извън семейството може да стане само при наличие на основания, определени в закон и винаги подлежи на съдебен контрол.Неверни са и твърденията, че с промените в законодателството се регламентират „нови основания и правомощия за отнемане на деца“.Основанията за настаняване на дете извън семейството са регламентирани в чл. 25 от Закона за закрила на детето още през 2009 г. и не са променяни и разширявани с приетите на 7 март промени в законодателството в областта на закрилата на децата. Съгласно действащите от вече 10 години текстове като мярка за закрила извън семейството може да бъде настанено дете:1. чиито родители са починали, неизвестни, лишени от родителски права или чиито родителски права са ограничени;2. чиито родители, настойници или попечители без основателна причина трайно не полагат грижи за детето;3. чиито родители, настойници или попечители се намират в трайна невъзможност да го отглеждат;4. което е жертва на насилие в семейството и съществува сериозна опасност от увреждане на неговото физическо, психическо, нравствено, интелектуално и социално развитие;5. в случаите по чл. 11 от Конвенцията от 1996 г.;6. чиито родители, настойници или попечители са се съгласили и отказват да прекратят участието му в предаване по смисъла на Закона за радиото и телевизията и с това се създава опасност за неговото физическо, психическо, нравствено и социално развитие.Настаняването на детето извън семейството се налага като мярка за закрила след изчерпване на всички възможности за закрила в семейството освен в случаите, когато се налага спешното му извеждане.В чл. 26, ал.1 на Закона за закрила на детето е направена промяна, която не внася нов смисъл и ново съдържание в действащия от 2006 г. текст. Редакцията е продиктувана единствено от промяна в терминологията в областта на социалните услуги и е свързана с премахването на специализираните институции като форма на грижа за деца. В сегашната разпоредба е записано, че: „Настаняването на дете в семейство на роднини или близки, както и настаняването на дете за отглеждане в приемно семейство, социална услуга - резидентен тип или специализирана институция се извършва от съда“. Новият текст, който ще влезе в сила на 1.01.2020 г., гласи: „Настаняването на дете в семейство на роднини или близки, в приемно семейство или в социална или интегрирана здравно-социална услуга за резидентна грижа се извършва от съда“.Същата е логиката и за направените промени в чл. 27, ал. 1 от Закона за закрила на детето. Действащата от повече от 13 години разпоредба гласи: „Настаняването на дете в семейство на роднини или близки, в приемно семейство, социална услуга - резидентен тип или в специализирана институция се извършва със заповед на директора на дирекция \"Социално подпомагане\" по настоящия адрес на детето“. В променения текст, който ще влезе в сила на 1.01.2020 г., е записано: „Настаняването на дете в семейство на роднини или близки, в приемно семейство и в социална или интегрирана здравно-социална услуга за резидентна грижа се извършва със заповед на директора на дирекция „Социално подпомагане“ по настоящия адрес на детето“. И тук в новата редакция няма нов смисъл и ново съдържание, а е свързана единствено с новата терминология във връзка със закриването на специализираните институции като форма на грижа за деца.", "date": "2019.06.05", "title": "МТСП: Деца се настаняват извън семейството само в краен случай и след съдебно решение"}
{"url": "https://offnews.bg/tenis/grigor-otkaza-uchastie-na-turnira-v-holandia-704764.html", "text": "Най-добрият ни тенисист Григор Димитров няма да участва в турнира на трева от сериите АТР 250 \"Libema Open\" в холандския град Хертогенбош.Мястото на българина в надпреварата, която ще се проведе от 10 до 16 юни, ще заеме италианеца Лоренцо Сонего. На този етап не е известна причината за решението на Димитров.Следващият турнир, на който ще видим в игра първата ни ракета, е \"Куинс\", където Димитров стана шампион през вече далечната 2014 година.В надпреварата в Лондон Григор ще участва и на двойки в тандем с Хуан Мартин дел Потро.", "date": "2019.06.05", "title": "Григор отказа участие на турнира в Холандия"}
{"url": "https://offnews.bg/politika/andrej-kovachev-stava-zam-predsedatel-na-grupata-na-enp-v-evroparlame-704793.html", "text": "Андрей Ковачев е избран за зам.-председател на групата на ЕНП в Европейския парламент. Изборът е направен с тайно гласуване с бюлетини.Председател на парламентарната група остава Манфред Вебер, стана ясно след днешното заседание на досегашните и новоизбраните евродепутати.Освен че отговарят за ръководенето на Групата по време на пленарните заседания на Европейския парламент, заместници я представляват пред външни фактори и подготвят основните направления в политиката и важните решения за стратегията на Групата.\"Искам сърдечно да благодаря на всички мои колеги за гласуваното доверие. Това е признание за активната роля на ГЕРБ в най-голямото политическо семейство и за работата на цялата българска делегация в Групата на ЕНП. Гласът на България ще продължи да се чува силно в Европейския парламент\", коментира Ковачев.", "date": "2019.06.05", "title": "Андрей Ковачев става зам.-председател на групата на ЕНП в Европарламента"}
{"url": "https://offnews.bg/politika/nad-2-mlrd-sa-plateni-po-prsr-prez-2018-g-704759.html", "text": "Над 2 млрд. лв. са средствата изплатени по Програмата за развитие на селските райони (ПРСР) 2014-2020 и директни плащания през 2018 г., сочи годишният отчет на Държавен фонд „Земеделие“ и Разплащателната агенция за 2018 г., одобрен от правителството днес.През миналата година са подписани 789 договора по ПРСР 2014-2020, като изплатените средства са на стойност 582 882 036 лв.В Кампания 2018 по схеми и мерки, администрирани по линия на директни плащания, са приети 110 944 заявления. През 2018 г. преведените субсидии за директни плащания по линия на Европейския фонд за гарантиране на земеделието възлизат на 1 542 050 690 лв.Изплатените суми по пазарните мерки по линия на селскостопанските пазарни механизми през 2018 г. възлизат на 78 855 781 лв., от които 51 932 666 лв. са от Европейския фонд за гарантиране на земеделието и 26 923 115 лв. - национални средства.За същия период по Програмата за морско дело и рибарство (2014-2020 г.) са преведени общо 13 998 134 лв.През миналата година са изплатени 146 984 266 лв. по 20 схеми за краткосрочно подпомагане, от които са се възползвали 20 500 земеделски стопани.", "date": "2019.06.05", "title": "Над 2 млрд. са платени по ПРСР през 2018 г."}
{"url": "https://offnews.bg/obshtestvo/obshtestvenoto-obsazhdane-za-borisovata-bez-novi-sgradi-no-sas-smian-704796.html", "text": "Няколко часа продължи обществената среща от 17:30 часа в Университета за архитектура, строителство и градоустройство, на която бе обсъден проектът за Подробен устройствен план (ПУП) на Борисовата градина.На него присъства изпълнителят на проекта чл.кор.арх.Атанас Ковачев заедно с екипа си, кметът на София Йорданка Фандъкова, главният архитект на столицата Здравко Здравков и стотици граждани и заинтересовани лица. Там на няколко пъти кметът заяви, че гражданите имат време до 19 юни да внесат своите писмени предложения и забележки по проекта за ПУП в Направление \"Архитектура и градоустройство\" (НАГ) на Столичната община, както и в офисите на трите районни кметства, към които се числят различните части на парка.След това предложенията ще бъдат обсъдени на експертен съвет, а на 26 юни ще се проведе още едно обществено обсъждане. Архитект Ковачев подчерта, че нищо не е решено все още и планът е в своя начален стадий, затова няма нужда от стрес и скандали. Той подчерта, че в последните дни множество лица, включително общински съветници, са си позволили да говорят откровени лъжи и манипулации по медиите, което е довело до негативна реакция сред обществото.Срещата премина спокойно, въпреки че имаше опасения от участие на футболни запалянковци. Това е така заради желанието на \"ЦСКА-София\" изцяло да събори стадион \"Българска армия\" и да вдигне нов, което нямало да бъде позволено според новия план. Архитект Ковачев обаче на няколко пъти заяви, че това са лъжи и спекулации от медийното пространство - и \"Васил Левски\", и \"Българска армия\" ще могат да бъдат съборени и построени наново, при желание, но новите сгради ще трябва да останат в границите на сегашните \"чаши\" на стадионите. Тоест, да не преминават по никакъв начин сегашните застроени площи.Той отбеляза, че планът още предвижда да се забрани изцяло достъпа на превозни средства в парка, освен на полицейски, медицински и пожарникарски такива. Футболистите ще имат достъп до стадионите с автобус, но само и единствено в деня на мач.Отново беше потвърдено, че ресторант \"Веселото село\" ще бъде премахнат, както и автокъща \"Капитолия\". На нейно място ще бъде построен подземен паркинг, чийто покрив ще има метър и половина почва и това ще позволи засаждането на дървета. Архитект Ковачев подчерта, че по този начин едновременно се разширява площта на парка и се набавят изключително важните места за паркиране. Земята под автокъщата е общинска собственост, но самите сгради са частна. Това е един от най-големите проблеми в парка, където някои зони са станали частна собственост. Архитект Ковачев заяви, че не е негова работа да коментира как и защо това се е случило в годините на Прехода, но е редно СО сега да намери решение да си ги върне в полза на гражданите.Кметицата повтори искането си за запазване на Конната база на мястото, където е, и се противопостави на възстановяването на климатичното училище в Борисовата градина. Тепърва това предложение ще бъде обсъдено, като тя ще го внесе като гражданин в общината. Архитект Ковачев сподели, че неговият проект е най-консервативният и не предвижда никакво ново строителство в парка. Ще бъде възможно събаряне и построяване наново на вече съществуващи сгради - както стадионите - но в никакъв случай в обем и височина, които да надвишават досегашните.", "date": "2019.06.05", "title": "Общественото обсъждане за Борисовата: без нови сгради, но със смяна на стадионите"}
{"url": "https://offnews.bg/obshtestvo/promenia-se-nachinat-na-izchisliavane-na-invalidnostta-za-telk-704769.html", "text": "Правителството одобри изменение и допълнение на Наредбата за медицинската експертиза. Целта е да се прецизират текстовете при определяне на крайния процент трайно намалена работоспособност/вид и степен на увреждане при лицата с повече от едно заболяване, всяко едно, водещо до увреждане.Друг проблем, който се решава с промяната, е липсата на проследимост и прозрачност, а оттам - и на ефективен контрол по отношение на вписаните в експертното решение заболявания. В момента те се представят описателно, без да се вписва кодът за конкретното заболяване съгласно Международната класификация на болестите (МКБ) - 10 ревизия.Целта на промените е постигането на по-пълно съответствие между оценката на трайно намалената работоспособност/вид и степен на увреждане и обективното здравословно състояние на лицата, при които са налице две или повече увреждания, за всяко от които в отправните точки за оценка на трайно намалената работоспособност/вид и степен на увреждане е посочен отделен процент, и най-малко две от тях са с определен процент трайно намалена работоспособност/вид и степен на увреждане - 50% или над 50%.Вписването на МКБ кода на заболяванията и на съпътстващите увреждания ще гарантира значително по-голяма прецизност в работата на ТЕЛК и НЕЛК, уточнява правителствената пресслужба.С цел гарантиране правата на хората с увреждания, попадащи в групата на освидетелствани или преосвидетелствани от ТЕЛК в периода от 3.08.2018 г. до влизането в сила на това постановление, се регламентира тяхното право да подадат заявление-декларация за преосвидетелстване, извън случаите по чл. 56 от Правилника за устройството и организацията на работа на органите на медицинската експертиза и на регионалните картотеки на медицинските експертизи, като е определен едномесечен срок от влизането в сила на това постановление.", "date": "2019.06.05", "title": "Променя се начинът на изчисляване на инвалидността за ТЕЛК"}
{"url": "https://offnews.bg/volejbol/lavitcite-unizheni-ot-turtcia-na-volejbol-704765.html", "text": "Женският национален отбор на България загуби от лидера във волейболната Лига нациите - Турция с 0:3 (14:25, 9:25, 23:25) във втория си мач от група 11, на турнира от третата седмица в световната надпревара, който се провежда в Банкок (Тайланд).Класният тим на Турция, който е водач във временното класиране на Лигата със седем победи и 21 точки, доминираше изцяло в първите две части и ги спечели с голяма разлика.Волейболистките на Иван Петков все пак не се предадоха под страхотния натиск и демонстрираха борбеност и възможности в третата част, когато бяха достоен съперник на туркините.Българките заиграха по-освободено, засилиха своя сервис и стабилизираха посрещането. Това се отрази положително в представянето им и геймът тръгна точка за точка. След отлични отигравания в атака нашите момичета поведоха със 17:15 и 19:17, равнопоставеността продължи до 22:22.В този момент диагоналът на туркините Ебрар Каракурт показа класата си, като след силен сервис, съотборничките й излязоха напред 23:22. Последал ас от нейна страна доведе до мачбол за Турция - 24:23.Третият й пореден сервис все пак бе спасен, като Петя Баракова прехвърли топката в противниковото поле и изненада съперника, а България записа точка - 23:24. „Лъвиците“ имаха възможност да изравнят след добър начален удар на Мира Тодорова, но все пак Каракурт сложи финалния акорд в мача след поредна успешна атака.Реализатор за победата на Турция бе Ебрар Каракурт с 18 точки. За България Гергана Димитрова бе най-резултатна с 11 точки, Мирослава Паскова завърши с 10 точки.БЪЛГАРИЯ: Лора Китипова, Мария Данчева, Гергана Димитрова, Мирослава Паскова, Мира Тодорова, Нася Димитрова - Жана Тодорова-либероСтарши треньор: Иван ПетковТУРЦИЯ: Джансу Йозбей, Ебрар Каракурт, Зехра Гюнеш, Ханде Балдин, Кюбра Джалискан, Мелиха Исмаилоолу - Симге Шебнем Акоз-либероСтарши треньор: Джовани ГуидетиУтре, 6 юни е последният мач за родните представителки от турнира в Банкок. България се изправя срещу Доминиканската република, а двубоят е от 11:05 часа българско време.", "date": "2019.06.05", "title": "\"Лъвиците\" унижени от Турция на волейбол"}
{"url": "https://offnews.bg/obshtestvo/kabinetat-otpusna-437-000-lv-za-remont-na-radetcki-704770.html", "text": "Отпускат се 437 410 лв. за планов ремонт на кораба „Параход Радецки“, съобщи правителствената информационна служба.„Параход Радецки“ в Козлодуй е със статут на музей, филиал на Националния исторически музей. Целта е запазването и развитието на музея-кораб като част от историческото наследство на България.Средствата се осигуряват от централния бюджет чрез одобряване на допълнителни разходи по бюджета на Министерството на културата за 2019 г.", "date": "2019.06.05", "title": "Кабинетът отпусна 437 000 лв. за ремонт на 'Радецки'"}
{"url": "https://offnews.bg/politika/patriotite-mogat-da-ostanat-vav-vlastta-dori-razdeleni-smiata-siderov-704736.html", "text": "Лидерът на \"Атака\" Волен Сидеров обвини ВМРО в изборни измами и призова за ревизия в Министерството на отбраната, след което заговори за разцепване на малката коалиция в управлението. По-рано днес Сидеров обвини ВМРО в купуване на гласове и прозря връзка между подкрепяната от лидера ѝ Красимир Каракачанов сделка за изтребителите и добрия резултат на партията на евровота.На европейските избори трите партии от \"Обединени патриоти\" - ВМРО, НФСБ и \"Атака\", се явиха поотделно. От тях ВМРО получи 7,36% от гласовете и два мандата в ЕП, \"Патриоти за Валери Симеонов (НФСБ) - 1,5%, а \"Атака\" - едва 1,07%.\"Резултатът на ВМРО на изборите за Европейски парламент е една много голяма сделка и , колкото струват самолетите, които ни натресоха да купим от САЩ\", заяви той в предаването \"Тази сутрин\" по bTV. В замяна на подкрепата на Каракачанов за сделката с изтребителите, партията му ще получи признание като такава, допълни той пред журналисти в парламента.Сидеров коментира още, че резултатът на ВМРО не е \"честен вот\", тъй като \"никога не са имали над 1% на парламентарни избори\". Той изрази подозрения, че от .Тези нападки са продължение на агресивната кампания, която \"Атака\" води срещу своя коалиционен партньор преди изборите. В отговор на това след евровота ВМРО коментира, че е възможно да търсят съдебна отговорност за изречените клевети, както и преразглеждане на коалиционното споразумение.Евроизборите не били по правилатаСидеров коментира ниската избирателна активност и призова резултатите на изборите да не бъдат зачитани при по-ниска от 50%+1 такава.Той разкритикува и фирмата, която брои бюлетините на вота - \"Информационно обслужване\", като заяви, че .\"Хората от борда ѝ могат по всяко време да влизат в базата данни без да оставят електронен подпис\", коментира Сидеров и изрази притеснение, че това може да доведе до манипулации. Той призова за законови промени за по-голям контрол върху ЦИК и \"Информационно обслужване\".Според лидера на \"Атака\" изборите били в нарушение на европейска директива, според която бариерата за получаване на мандат в ЕП не можела да бъде по-ниска от 5%. Към момента тя е 5,882%. Малката коалиция\"Последната година съм дистанциран от работата в парламентарната група, защото има доста големи различия по основни въпроси и не знам дали ще продължи тази коалиция да бъде коалиция\", коментира Сидеров ситуацията в \"Обединени патриоти\" и заговори за тяхното разцепване. \"Това дали помежду си ще бъдем коалиция или ще бъдем три съставни части, които са в управлението, без много да си общуват - според мен няма голямо значение за управленската програма. В крайна сметка политиката не е емоция, не е брак, не е годеж, тя е съвместна работа в името на някакви постижими цели\", допълни той. На отговор какво ще се случи, ако бъде премахнат като председател на парламентарната група, Сидеров отговори, че \"това е предмет на коалиционния съвет на тримата лидери\". Той допълни, че не се притеснява, тъй като за него този пост е по-скоро натоварване. Според него истинските постове са в изпълнителната власт, където е материалният ресурс, обществените поръчки. , допълни той. ОтговорЗам.-председателят на ВМРО Юлиан Ангелов определи твърденията на Сидеров като безумни и заяви, че той \"или завижда, или не е в час с политиката\". Според него истинността на резултата на ВМРО може да бъде доказана със справка с протоколите и допълни, че редица партии трябва първо да погледнат своя вот в ромските квартали преди да коментират. От своя страна лидерът на НФСБ Валери Симеонов за пореден път коментира, няма да заеме позиция или коментира публично отношенията в коалицията.\"Да се оправят Атака и ВМРО - да се разбират помежду си, зрели хора са. Впрочем нивото на взаимоотношенията започва да пада\" добави той. И Ангелов, и Симеонов още заявиха, че отстраняването на Сидеров като лидер на ПГ не е на дневен ред. ", "date": "2019.06.05", "title": "Патриотите могат да останат във властта дори разделени, смята Сидеров"}
{"url": "https://offnews.bg/bojni/v-nedelia-se-budim-s-bagata-sreshtu-bam-bam-704767.html", "text": "Благой Иванов излиза в третия си мач в UFC срещу австралиеца Тай Туиваса в Чикаго. Срещата между Багата и боеца с прозвище Бам Бам е в неделя от 05:00 часа българско време и ще можете да я гледате на живо по MAX Sport 2.Багата имаше трудно начало в най-престижната ММА организация. През март записа първата си победа срещу Бен Ротуел и започна своя поход към върховете в престижната верига бойни спортове.\"Туиваса е младо и кораво момче. Развулнуван съм от това, че ще се бия с него. Той има доста атрактивен стил и харесва играта в стойка. Битката между нас ще бъде интересна.Смятам, че неговия граунд енд паунд не е много добър. Прекарал съм повече време в клетката от него и съм по-опитен. Ще видим какво ще стане, защото нищо не се знае. Един удар може да промени всичко\", каза Иванов в навечерието на важния мач.Как се подготви Багата за двубоя - вижте в импровизирания ни фоторазказ!БАГАТА РЕЛАКСИРА БАГАТА С МЕДИЦИНСКА ТОПКАБАГАТА И ЗЛАТНИТЕ РИБКИБАГАТА И МОРЕТОБАГАТА НА КОРИЦА", "date": "2019.06.05", "title": "В неделя се будим с Багата срещу Бам Бам"}
{"url": "https://offnews.bg/ikonomika/poskapvat-taksite-za-prelitane-nad-balgaria-704766.html", "text": "Правителството промени таксата за аеронавигационно обслужване. До момента таксата за прелитане през въздушното пространство на България беше 26,72 евро, а за тази година тя се увеличава на 31,42 евро. Промени има и при лихвения процент за закъснели плащания, който от 9,74 % се намалява на 9.68 %, съобщи правителствената пресслужба.За 2019 г. е в сила и нова по-ниска осреднена таксова единица за зоните и районите на летище София, в размер на 264,16 лева, като досегашната беше 324,36 лева. Няма промяна в осреднената таксова единица за останалите международни летища в Бургас, Варна, Пловдив и Горна Оряховица.Таксите за аеронавигационно обслужване са разходно ориентирани и се определят ежегодно в съответствие с документите на Международната организация за гражданско въздухоплаване (ICAO), Европейската организация за безопасност на въздухоплаването (Евроконтрол) и Европейската комисия. Те покриват разходите за управление на въздушното движение и експлоатация на съоръженията, като се определят в зависимост от прогнозните данни за годишната разходна база, броя на обслужените полети и от разходите на Евроконтрол по обслужване на системата за събиране на таксите.", "date": "2019.06.05", "title": "Поскъпват таксите за прелитане над България"}
{"url": "https://offnews.bg/politika/pravitelstvoto-nominira-liliana-pavlova-za-vitceprezident-na-evropejsk-704760.html", "text": "Правителството номинира Лиляна Павлова за вицепрезидент и член на Управителния комитет на Европейската инвестиционна банка. Така бившият ни регионален министър от ГЕРБ би получила много по-престижна и властова позиция, след като гласовете на ГЕРБ+СДС на евроизборите не достигнаха, за да стане тя евродепутат. Така се решава и конфузната ситуация в управляващата партия, чието спокойствие напоследък бе нарушено именно от този въпрос, , за да може 7-ата в евролистата Павлова да влезе.С решението си от днес кабинетът упълномощава финансовия министър Владислав Горанов да уведоми ЕИБ. То аргументира избора си с факта, че Павлова е финансов експерт с богат управленски опит в страната ни, тя има и опит във финансовото управление, в управлението на проекти и в сътрудничеството с европейските институции.Съгласно Устава на ЕИБ, представителството на държавите-членки в управителните органи на Банката се осигурява чрез разпределение в избирателни групи. В избирателната група, в която е България, са включени още Хърватия, Кипър, Чешката република, Унгария, Малта, Полша, Словашката република и Словения. Ротацията на съответните постове в Съвета на директорите, Управляващия комитет и Одитния комитет на Банката са уредени с Временно споразумение, подписано от министрите на финансите на страните в групата, в качеството им на членовете на Съвета на гуверньорите на Банката.Съгласно Временното споразумение, подписано чрез размяна на писма в периода ноември 2016 г. - май 2017 г., ротационната схема за позицията на вицепрезидент предвижда през месец септември 2019 г. представител на България да заеме позицията вицепрезидент на ЕИБ за срок от три години, като мандатът ще изтече през септември 2022 г.Управителният комитет на Европейската инвестиционна банка е колегиален постоянно действащ изпълнителен орган на банката, състоящ се от председател (президент) и осем заместник-председатели (вицепрезиденти), назначавани от Съвета на гуверньорите по предложение на Съвета на директорите.", "date": "2019.06.05", "title": "Правителството номинира Лиляна Павлова за вицепрезидент на Европейската инвестиционна банка"}
{"url": "https://offnews.bg/bojni/pulev-prognozira-nova-zaguba-na-dzhoshua-ot-ruis-704732.html", "text": "Претендентът за титлата в тежката категория на професионалния бокс във версия IBF Кубрат Пулев прогнозира нова загуба на британската звезда Антъни Джошуа от мексиканеца Анди Руис младши.Британецът, който беше непобеден до този момент, загуби четирите си шампионски титли, след като изненадващо беше победен с технически нокаут в седмия рунд от Руис на голяма гала вечер в Ню Йорк. Така мексиканецът стана новият крал на тежката категория и ще остане такъв поне до реванша с Джошуа. Такъв ще има, тъй като двубоят е бил предвиден в договора за мача.\"Бих посъветвал Джошуа да не се хвърля на реванш с Руис, защото ще загуби отново. При това още по-тежко. Видяхте, че той бе наистина безпомощен.Има една много хубава българска поговорка - не си прави сметки без кръчмар. Говореха за следващи срещи, влючително водиха преговори и с нас за мач през ноември на \"Уембли\". Не го брояха за жив, държаха се надменно, но Господ гледа и бе на друго мнение\", казва Пулев пред \"Тема Спорт\".", "date": "2019.06.05", "title": "Пулев прогнозира нова загуба на Джошуа от Руис"}
{"url": "https://offnews.bg/analizi-i-komentari/kultura-za-hlebarki-704729.html", "text": "В своите „Тускунски беседи“ Цицерон () въвежда съвременното понятие за култура със значение „облагородяване на душата“/„cultura animi”. Дотогава терминът се е използвал предимно по отношение на земеделието и религията, оттам и общият корен на думи като „агрикултура“ и „култ“.Едва в последните век-два-три „култура“ добива и значението на народностна самоличност, на сбора от духовни обичаи и разбирания на дадена група хора. Това обаче не е предмет на този текст, макар темите да са свързани. Като ствола на културата, изкуството има два основни клона: естетически и смислов. Естетиката е лъкатушна пътека, по която няма да се спускаме, тъй като има твърде много издънки и филизи.На съвременното изкуство в България често му липсва смисъл. То не облагородява душата по онзи античен модел, който да те доближи чрез философията до боговете. Къде ти! Нито пък по Молиеровия поучителен тертип, който изобличава уродливостта на порока и глупостта. Не е нравствено. Не е критично. Не е социално ангажирано. Дори не е оригинално.В този смисъл то просто не е изкуство, ами развлечение.Във великия си албум , който е толкова недостижим, че, за щастие, групата се разпусна след издаването му, Eisheilig синтезират по гениален начин квинтесенцията на културата с думите си „Изкуството не е танцуваемо“/„Kunst ist nicht tanzbar”.То трябва да те кара да се замисляш, да оставя следа у теб, да те прави по-добър човек – да те облагородява. Дали чрез размисли за същността на живота, разчепкване на битието, разплитане на душата, социална критика. Често дори не са ти нужни думи и форми. Звук, светлина и цвят са достатъчни. Друг път и целият граматически речник не би помогнал на някого да създаде нещо смислено.На теория, шимпанзе с пишеща машина и достатъчно на брой милиарди години би могло да напише случайно пиеса на Шекспир. На практика, много артисти, и да се опитват, няма да сътворят нещо смислено преди маймуната.С много малки и редки във времето изключения културата ни е превзета от парвенюта, които искат да замаскират собствената си немощ, обвинявайки публиката в невежество. Тази „висока култура“ ни представя ,  и . Ако не ви харесва, значи сте идиоти.В другия край на спектъра е халтурата. , наркотици, злато, ланци и пари, курви и курвари, , , нека друснем и по едно хорце, капчици вода и комедии, чийто връх в скеча е да се изпърдят. И всички те са . Видимо празни.Вместо това всичко е просто едно развлечение. Развличаме се от напиването по градинки. Развличаме се от линиите в тоалетните на дискотеките. Развличаме се от биенето жената и децата след петата ракия, белким ги вземат в Норвегия и им съсипят живота там. Развличаме се от цоцането на пари от мама и тати, докато ги лъжем, че учим. . Развличаме се от батките и каките с малките пинчерчета по „Витошка“. Развличаме се от връткането на далаверки, „защото всеки така прави“. Развличаме се от омразата по мюсюлманите, по гейовете, по имигрантите, по емигрантите, по селяните, по столичаните, по съседите, но най-вече по себе си.Никога обаче не се развличаме от мисълта, че може би липсата на адекватна културна среда и държава е... заради тебе? Че може би и ти имаш пръст във всичкото това. Може би и аз. Със сигурност и аз. Със сигурност и ти.Отдавна нищо, излязло в сферата на българската култура, не ме беше подтиквало към подобен задълбочен размисъл (доста по-дълъг от представените тук две страници), докато не чух новия албум на Ицо Хазарта. После отново. И отново. Отново. След почти месец мога да твърдя, че едва ли има по-значимо събитие на родната музикална сцена в последните години, както и че е едно от най-значимите в културата изобщо.Нахъсаната лирика на Хазарта е шамар в лицето на всички, които носят „сърцето на хлебарката“. Тя е изкуство алангле, сервирано с ораторското майсторство на уличен Цицерон. Песни като „Заради тебе“ и „Имам човек“ са осъвременени варианти на „Бай Ганьо“ и „Тука е така“. Силата на „Неправилен рап“ не е в мелодията, нито пък в римите, а в истината. Той казва това, което много от нас си мислим, но малко можем или желаем да признаем пред себе си и пред света.За 41 минути Хазарта сне смокиновия лист, старателно прикриващ срамотиите на българските култура и общество от години насам. Някои ще го заплюят, защото са неспособни да вникнат в красотата на необработената хип-хоп жлъч. Други ще го отрекат, именно защото много добре разбират за какво става дума.Важното е, че все още се намира култура, която избива зъби и муши с пръст мозъците ни, карайки ги неудобно да шават. Защото само един Господ знае колко много се нуждае България именно от това.„Заради тебе“Нарисувай ми една овца В анфас Нека ти позира огледалото във вас Покажи на твоите добри деца как да дават газ Без да им растат крила Как да се надуват и кога да се събуват Кой да псуват и на кой да козируват Нека си избират Бог или човек, затвор или ковчег, казачок или кючек Нека най-добър приятел и любовник бъде спиртаИ нека цирка нема спирка Избери вериги на главата, затегни ги, имаш телевизор – мани ги тия книги И лъжата стара нека се повтаря отпреди буквара Ако тя не знае, не е изневяра И утеха във патронче – къркай А успеха е талонче – търкай Чисто кафеви журналисти си пожелаха да живуркатВ дом за глисти Лазене под маса, футбол и салата Идва ѝ оргазъма от хубава заплата Във България обидна дума е “свободен” А деня е благородно долнопробен Въздуха отровен, ма живота здравословен Колко хубаво е друг да е виновен...Я кажи заради мене ли си пак последен Я кажи заради мене ли си толкова наведен Я кажи заради мене ли си толко беден Или заради тебе, дебил нйеден... Я кажи заради мене ли си непотребенКакво направих, че отново ми показваш среденЗаради мен ли мозъка ти вече е повреденИли заради тебе, дебил нйеденСъс пожар само можем да направим бясна МечкатаАко имаше файда, Отдавна щях да драсна клечкатаЧервени и сини останаха само отборитеТоку-виж не остане за кво да споритеНадувам проста музика, прече ли ти шумаСиромашкия стомах не ще храна за умаЖелае да върши нещо, ала само се поклащаАко ти трябва мотивация -Въобще недей се хващаЕдни си бият инжекции и стават здравиДруги си бият инжекции и заспиват правиВиновен ли съм, че нямаш тиМакар че и аз съм един от многото нямащиАй на протест, тръгвайАз ща настигна и въстание да дигнат -подминавам без да мигнаБезучастен ме нарече, но кой е тоя, моляБезпристрастен си оставам и това е моя воляКато си правя селфи, виждам враг във дисплеяМного нещо няма да успея да изпеяМили деца, оспорвайте авторитетите иСкромно ви съветвам да не слушате съветитеКвот сам си го напраиш, мой, нали знаешВнимавай с кой избираш да си играешАко подхванеш нещоРезултатът е погромен -Спокойно, все ще се намери друг да е виновен", "date": "2019.06.05", "title": "Култура за хлебарки"}
{"url": "https://offnews.bg/nashite-avtori/printcipat-na-svobodata-704735.html", "text": "Велзевул в превод означава „повелител, господар, принц на мухите“, един от шефовете на ада според древните предания, синоним на дявол, поднебесен дух на злобата, Уилям Голдинг е посветен в рицарско звание от кралицата през 1988, а пет години преди това получава и Нобеловата награда за романа си, наречен на този демон. Мухите никога няма да изчезнат. Докато има мърша и мръсотия, с която да се хранят, те ще пребъдват, неунищожими са. Не са застрашен вид. За разлика от пчелите. Някак между другото пропуснахме край ушите си протестите на пчеларите. Някак неразбрани са исканията им. Но аз знам какво искат. Нещо, което вече никой не може да им даде. Пчелите мрат масово. Тези трудолюбиви насекоми, произвеждащи толкова сладки и лечебни продукти, не могат да продължават да съществуват в света, който им предоставяме. Защото са чувствителни. Понякога животът поднася най-ярките метафори, нямат нужда от досъчиняване.Монсанто, BASF и останалите производители на химически съединения, с които земеделците са задължени да обработват почвата и нивите си, за да си вземат субсидиите, не се вълнуват от такива дреболии като пчелите. Те живеят заради печалбите. До степен, която може би само Карл Маркс е успял да опише. Вече не става дума и за алчност, а единствено за вид психопатия. Когато човешките същества бъдат лишени от всякакви човешки качества и се превърнат в машини за пари. Химическите съединения са със затворен код − тайна не фирмена, а направо езотерична. Никой български земеделец не знае и няма право да знае какво точно съдържат препаратите, които той излива върху своята земя. Оттам тези препарати попиват в корените на растенията. Стигат до цветовете, пчеличките се докосват до тях и падат на земята. И повече не стават. А може и още във въздуха да се разлетяват отровите, да полепват по местата, където пчелите живеят. И отново същият резултат. Какъвто и да е пътят, резултатът е този. И ако си мислите, че към здравето на животните химическите елементи са безпощадни, а спрямо нашето са някак безвредни, лъжете се.Няма вариант, в който големите химически фирми да бъдат накарани да ни съобщят открито с какво ни третират. Ние виждаме само последствията. Убитите производители на мед. Това, че няма да имаме пчелни продукти е началото. Когато няма да има как да бъдат опрашвани растенията, ще настъпи най-интересното. Няма да има повече естествени плодове и зеленчуци. Ще останем само и единствено на ГМО. Такива варианти предвиждат песимистите. По-лошо не може да стане, казват те. Може, може, отговарят им оптимистите.Представете си, че първите хора, запалили огън, били решили да патентоват умението си и да поискат заплащане от останалите, за да им предоставят услугата. Даром сте получили, даром давайте е принципът на свободата. Човекът е оцелявал, защото е бил солидарен, съпричастен и милостив. И няма да може да оцелее в бъдеще без този принцип. Не и като свободен човек. Ще бъде роб на монсанто и майкрософт. Роб на техния затворен код и платен лиценз. Колкото му позволят да мърда господарите, толкова. Ако си решат да постъпят с него като с пчелите, кой ще ги спре?И понеже споменах и другите поробители, да доизясня, че затвореният код води до политическа корупция. Българските министри, подписали договор с търговското предприятие на чичо Бил за въвеждане и използване само на неговите „малкомеки“ (mikrosoft) продукти в училищата ни, са се облагодетелствали от сделката, няма как да е иначе. Облизали са си пръстите, с които бръкнали не в меда, а в онова, по което обичат да кацат мухите. Прочетете повече за Ричард Столман. Сложете си на личните компютри операционна система и приложен софтуер с отворен код. Вече е повече от лесно. Но нали бидохте дресирани и излъгани от спекулантите, та не осъзнавате съвсем нито какво точно казвам, нито колко голяма е опасността. Ако го сторите, ако почнете да ползвате продукти с отворен код, ще успеете поне в част от вашия микрокосмос да се спасите от робството. Поне в една мъничка частица от битието си. А ако не ви пука за това, карайте да върви. И за пчелите не ви пукаше. Нали има мухи.", "date": "2019.06.05", "title": "Принципът на свободата"}
{"url": "https://offnews.bg/temida/balgaria-sadi-shvejtcarski-fen-na-isliamska-darzhava-hvanat-s-pistole-704739.html", "text": "Специализираната прокуратура внесе в Специализирания наказателен съд обвинителен акт срещу швейцарския гражданин Кевин Бахли, задържан на 11 септември 2018 г. на ГКПП „Капитан Андреево“ с арсенал от бойно, ловно и хладно оръжие в колата му „JEEP“ на път към сирийския град Идлиб. Там „отивам, за да воювам“, заявява той при задържането си.Бахли е обвинен в тероризъм, защото като чужд гражданин, с цел да участва в престъпление за създаване на смут в населението на чужда държава, е влязъл територията на България, незаконно пренасяйки оръжие, с което да се включи в бойните действия в Сирия.При задържането в колата на Бахли са намерени и иззети пистолет „Зиг Зауер“ - 9 мм с два пълнителя (поверен му за лично съхранение от Швейцарската армия), ловна пушка „Берета“ – 12-и калибър, и ловна карабина „Щаер-Манлихер-М“ с оптика и бойни патрони (законно притежавани и съхранявани в дома на Бахли в дома му в град Зур), над 400 други боеприпаса, лък със стрели, 24 ножа, 3 броя мачете, 2 брадви, военна каска, бронежилетка, бинокъл, уред за нощно виждане, противогаз, маскировъчни бои, медикаменти, одеяло, камера, лаптоп.През 2018 г. Бахли започнал да събира информация за въоръжения конфликт в Сирия между „Ислямска държава“ и армията на Башар Асад. Решил да замине за Сирия. Направил запитване до туристически туроператор за виза и пътуване от Швейцария до Дамаск на 10 септември 2018 г. Впоследствие предпочел да пътува с автомобила си – при това не до Дамаск, а до град Идлиб, където били съсредоточени последните сили на терористичната организация „Ислямска държава“ и гравитиращи около тях въоръжени групировки.Бахли изтеглил на лаптопа си подробно описан маршрут от град Зур до Идлиб – през Австрия, Унгария, Румъния, България и Турция, описал времето за преминаване, номерата на шосетата, километрите в различните държави, ограниченията на скоростта, опасните отсечки и т.н.На път към Сирия, освен оръжие и боеприпаси, взел и екипировка и през нощта срещу 10 септември 2018 г. напуснал дома си на път за Сирия. На 10-и баща му научил за пътуването от прощално писмо от сина му. Установил, че липсват и съхраняваните от Кевин огнестрелни оръжия и уведомил швейцарската полиция. Същия ден Бахли е обявен за международно издирване.Часове по-рано обаче той вече е преминал румънско-българската граница на ГКПП „Видин Дунав мост“. През нощта срещу 11 септември 2018 г. Бахли отсяда в хотел „Хемус“ в София, а около 19 ч. на 11 септември пристига на ГКПП „Капитан Андреево“. Към този момент сигналът по Шенгенската информационна система на швейцарските власти за издирването му вече е въведен в системите са граничен контрол на България и Кевин Бахли е задържан.При разпита заявява, че носи оръжия, пътува за Идлиб и, че отива там, за да воюва „в полза на невинните цивилни граждани“.На 12 септември Окръжна прокуратура – Хасково изпраща събраните до момента материали в Специализираната прокуратура по компетентност и за образуване на досъдебно производство.По делото са назначени 4 експертизи. в т.ч. и тройна съдебно-психиатрична експертиза, според заключението на която обвиняемият е годен да участва в наказателно производство.Специализираният наказателен съд насрочи разпоредително заседание по делото на 6 юни 2019 г.", "date": "2019.06.05", "title": "България съди швейцарски фен на Ислямска държава, хванат с пистолет, пушка, карабина, лък, 24 ножа и 3 бр. мачете"}
{"url": "https://offnews.bg/futbol/penata-rabotata-v-tcska-shte-ia-svarshim-nie-lavovete-704737.html", "text": "Почетният президент на ЦСКА и консултант на отбора от Борисовата градина Димитър Пенев говори накратко по повод новината от вчера, че той, Люпко Петрович и Добромир Митов ще продължат да водят отбора и през новия сезон.\"Както има една приказка - ние, лъвовете, ще свършим работата. Мисля, че това решение е най-доброто в този момент. Люпко знае перфектно какво прави, а и Добри го харесвам.Така без резки движения беше най-правилно да се действа. Докато дойде нов треньор и свикне, сезонът ще е към приключване. Сега трябва да свършим това-онова и да си гоним целите, които няма какво да ги коментираме\", заяви отговорно Пената пред \"Тема Спорт\".", "date": "2019.06.05", "title": "Пената: Работата в ЦСКА ще я свършим ние, лъвовете"}
{"url": "https://offnews.bg/futbol/maradona-opliu-iunajted-i-se-predlozhi-za-menidzhar-na-tima-704740.html", "text": "Живата икона на футбоа Диего Армандо Марадона разкритикува жестоко Манчестър Юнайтед, както и звездата на тима Пол Погба.На фона на критиките обаче, аржентинската легенд се предложи за нов мениджър на \"червените дяволи\".\"Ако Манчестър Юнайтед се нуждае от треньор, аз съм човекът. Зная, че те продават много фланелки, но също така трябва да печелят и трофеи. Мога да им ги спечеля.В Юнайтед харесвам Андер Ерера. Пол Погба? Той не се труди достатъчно. Играл съм на \"Олд Трафорд\" и там е много шумно, също като на \"Ла Бомбонера.Манчестър Юнайтед беше моят любим английски отбор дълго време, защото имаше страхотни играчи в ерата на сър Алекс Фъргюсън.Но вече съм фен на Манчестър Сити заради Серхио Агуеро. Зная, че не трябваше да си сменям мнението, но това е заради Кун. С него си говорим много\", каза Марадона.", "date": "2019.06.05", "title": "Марадона оплю Юнайтед и се предложи за мениджър на тима"}
{"url": "https://offnews.bg/medii/politcia-nahlu-v-obshtestvenata-televizia-v-avstralia-zaradi-voenno-ra-704738.html", "text": "Полицията влезе в централата на австралийската обществена телевизия ABC, предадоха световните медии.Властите са представили заповед за обиск на двама журналисти и директора на новините Гавън Морис, съобщиха от телевизията, която се обяви срещу действията на полицията.Акцията е свързана с материали за действията на австралийски части в Афганистан.Във вторник полицията е претърсила дома на журналист от ABC заради предполагаем теч на класифицирана информация.Според ABC повод за това е разследване от 2017 г., станало популярно като \"Афганистанските досиета\". То е съдържало твърдения за незаконни убийства и нарушения на австралийски специални части в Афганистан.Обществената медия тогава обяви, че серията разследвания се основават на стотици страници секретни документи от Министерството на отбраната, които са били изпратени до медията. Журналисти от ABC разказаха в Twitter, че шестима униформени се опитват да достигнат до компютърната система на телевизията и питат това ли е свободна медия. Полицията, от своя страна, съобщи, че не са планирани арести, че претърсването няма връзка с влизането в дома на журналиста и че причината е търсене на теч на класифицирана информация.", "date": "2019.06.05", "title": "Полиция нахлу в обществената телевизия в Австралия заради военно разследване"}
{"url": "https://offnews.bg/lajfstajl/kak-edin-konkurs-za-krasota-zasegna-milioni-v-india-704710.html", "text": "Редно ли е с фотографски трикове да се \"избелва\" тъмната кожа на индийките? По-красиви ли са така? Кому е нужно това?Тези въпроси подпалиха скандал на тазгодишния конкурс за красота \"Мис Индия\", който се разрасна до степен, в която засегна милиони жители на страната, макар да тръгна просто от един колаж на в. Times of India. На снимките всяка участничка е с по-светла коса и кожа от реалното - както пък се вижда от видеокадри от конкурса.Така един колаж зароди разгорещена дискусия за манията на жените в Индия да имат по-бяла кожа.Според CNN в страна с 1,3 милиарда души, стотици езици и безброй етнически групи, организаторите на конкурса „Мис Индия” са подбирали участничките, които представляват европеидните идеали за красота. \"Всички те имат една и съща коса, и същия цвят на кожата\", пише потребител в Туитър. Но по-важното е влиянието, което конкурсът оказва върху дамите в Индия.Фактът, че Индия печели шест пъти конкурса \"Мис свят\" би могъл да убеди организаторите на конкурса, че разнообразието не е нещо лошо - смята Кавита Емануел, основател на индийската неправителствена организация \"Жените за доброто\", която се стреми към равенство на половете и се бори с манията за по-светла кожа в страната.\"Манията за по-бяла кожа започва още по време на бременността. Някои индийски жени пият мляко с шафран, за да направят кожата на бебето по-светла. Други избягват добавките с желязо, защото мислят, че ще направят нероденото им дете по-тъмнокожо. Тези практики са станали много по-рядко срещани в областите, където стандартът и образованието са на по-високо ниво\", казват от организацията.От манията се възползва бизнесът, който трупа милиони на гърба на жените.Козметичните фирми по света трупат пари от избелващи кремове и процедури. Търсенето им се очаква да достигне 31 милиарда долара до 2024 г. при 18 милиарда долара през 2017 г. Основните клиенти са в Азия, Близкия изток и Африка. Честата употреба на такива средства за избелване на кожата варира от 25% в Мали до 77% в Нигерия, 40% в Китай, Малайзия, Филипините и Южна Корея, според Световната здравна организация.Изглежда, че цветът на кожата е дори признак на кастите на обществото. Смята се, че по-ниските касти са с по-тъмна кожа. Проблемът води и до ниска самооценка и влошено психично здраве, както влияе на перспективите за работа и брак.Организаторите на най-голямото културно събитие в Индия обаче отказват да коментират въпроса. Конкурсът се приема за трамплин в кариерното развитие на младите момичета. Именно той помогна за започването на кариерата на актрисата Приянка Чопра - във видеото и Боливудската икона Айшвария Рай.", "date": "2019.06.05", "title": "Как един конкурс за красота засегна милиони в Индия"}
{"url": "https://offnews.bg/politika/parite-za-nadvzetite-partijni-subsidii-shte-badat-prihvanati-ot-sledva-704741.html", "text": "ГЕРБ и БСП ще върнат надвзетите партийни субсидии, обявиха Менда Стоянова от ГЕРБ и Филип Попов от БСП в сутрешния блок на .\"Субсидиите са изчислявани правилно - така, както повеляват текстовете на закона\", заяви обаче Стоянова. Тя обясни, че от 2001 г. до момента тези текстове са едни и същи.\"От 2001 г. досега субсидиите на партиите, които имат парламентарно представяне, и субсидиите на партиите, които са преминали 1% бариерата, се изчисляват на база общата сума, която е предвидена по чл. 27. Сумата се изчислява, като се взимат всички действителни гласове на партиите и се умножават по 11 лв. Това означава, че в този случай винаги е действал принципът на преразпределение на действителните гласове, подадени за онези партии и коалиции, които не са преминали бариерата\", обясни председателят на бюджетната комисия в Народното събрание Менда Стоянова.Във връзка с информацията от прокуратурата, че е открила нарушение в разпределението на парите за партиите и нарежда на министъра на финансите да намери методика, за да ги събере обратно в хазната, Стоянова каза, че няма прокурорско постановление, а писмо, което наблюдаващият прокурор е изпратил до министъра на финансите. „В момента Министерството на финансите пише своето становище по това писмо. По никакъв начин това писмо на прокурора няма как да бъде обжалване. Ако има данни за извършени престъпления – това те го прехвърлят на Касационната прокуратура. Законът от 2001 г. досега е прилаган по един и същи начин. Не случайно коалициите, които получават субсидия и са задължени да представят на финансовия министър всяка година своето коалиционно споразумение за това по какъв начин той да им преведе средствата, са го изчислявали по същия начин\", каза тя.Стоянова обяви, че субсидия е изплащана и за бюлетини с отбелязано поле „Не подкрепям никого”. \"Но не това е проблемът. Разликата не е в \"Не подкрепям никого\", заяви народната представителка.Менда Стоянова коментира и как партиите ще върнат парите - по думите ѝ ГЕРБ са подготвили промяна, която е минала на обсъждане през бюджетната и правната комисия. Според промяната сумите ще бъдат преизчислени и ще бъдат прихванати от следващите траншове към партиите.„Това са два различни момента. Едното е това, че има техническа грешка и квадратчето „не подкрепям никого” не е извадено от общите действителни гласове и второто е дали трябва всички действителни гласове да се преразпределят към партиите и коалициите, които са преминали бариерата”, каза още тя.За разлика от ГЕРБ, БСП смята, че проблемът с партийните субсидии не е от 2001-ва, а откакто е на власт последното правителство на ГЕРБ. Това стана ясно от думите на Филип Попов (БСП), който също гостува в сутрешния блок. \"Проблемът с партийните субсидии е в министъра на финансите и неговото ведомство\", заяви Попов.\"Този проблем се появи след приемането на новия закон от 2016 г. Всички политически партии разчитат на министъра на финансите, защото ние сме създали Закон за бюджета, където ясно е казано, че субсидията е 11 лева. Не е наша работа да следим размера на субсидията. Искаме му оставката, защото и след разследването на прокуратурата, ясно е казано финансовият министър да изпълни по-голям контрол във връзка с предоставянето на субсидиите. Това означава, че той не е изпълнил своя ангажимент и не е извършил достатъчен контрол във връзка с разпределението на субсидиите\", каза Попов.Попов добави, че според сега съществуващия закон общата сума, предвидена в бюджета, трябва да се преразпредели пропорционално на получените действителни гласове от всяка партия или коалиция. „Не е толкова трудно да се изчисли колко е получила ГЕРБ, колко е получила БСП и другите партии”, добави Филип Попов.", "date": "2019.06.05", "title": "Парите за надвзетите партийни субсидии ще бъдат прихванати от следващите траншове към централите"}
{"url": "https://offnews.bg/futbol/pochina-bivshiat-prezident-na-uefa-lenart-johanson-704749.html", "text": "Бившият президент на УЕФА Ленарт Йохансон е издъхнал на 89-годишна възраст след заболяване, съобщиха от Шведската футболна асоциация.Йохансон оглавяваше Европейската футболна централа между 1990 и 2007 година, беше с ключова роля за създаването на турнира Шампионска лига.той реформира европейския футбол с радикалната трансформация на КЕШ, когато и отборите след първо място във вътрешните първенства получиха шанс да се състезават за трофея.\"Ленарт е най-великият ни футболен функционер за всички времена. Никой друг швед не е имал такова влияние върху световния футбол.С работата си като президент на УЕФА и вицепрезидент на ФИФА той пораждаше само възхищение\", заяви президентът на шведската футболна федерация Карл-Ерик Нилсон.", "date": "2019.06.05", "title": "Почина бившият президент на УЕФА Ленарт Йохансон"}
{"url": "https://offnews.bg/obshtestvo/valezhi-i-gramotevichni-buri-v-zapadna-i-tcentralna-balgaria-gradusit-704712.html", "text": "След превалявания през нощта тази сутрин над по-голямата част от страната облачността ще намалее до предимно слънчево, прогнозира Националният институт по метеорология и хидрология.След обяд и до полунощ отново ще се развива купесто-дъждовна облачност и на много места, главно в Западна и Централна България, ще има валежи и гръмотевични бури. Остава повишена вероятността за локални интензивни явления и градушки, но на по-малко места, в сравнение с предишните дни. В източните райони ще е почти без валежи, с повече слънчеви часове и по-топло.Максималните температури ще са предимно между 21° и 26°.Над планините в следобедните часове ще се развива купеста и купесто-дъждовна облачност и на много места ще има краткотрайни валежи от дъжд, придружени с гръмотевици. Ще духа слаб до умерен югозападен вятър. Максималната температура на височина 1200 метра около 16°, на 2000 метра – около 9°.По Черноморието ще преобладава слънчево време. Ще духа слаб до умерен вятър от изток-югоизток. Максимални температури на въздуха ще са между 23 и 26°. Температурата на морската вода е 21-22°, на север от нос Калиакра - 17°. Вълнението на морето ще е около 2 бала.", "date": "2019.06.05", "title": "Валежи и гръмотевични бури в Западна и Централна България, градусите - до 26"}
{"url": "https://offnews.bg/obshtestvo/bez-voda-v-tcentara-na-stolitcata-banishora-i-sofijski-sela-704714.html", "text": "\"Софийска вода\" предупреди за спиране на водоподаването в столицата днес заради планирани ремонти.Подмяна на сградно водопроводно отклонение на ул. „Проф. Фритьоф Нансен“ в центъра налага спиране на водата от 9 до 18 ч на бул. „Евлоги и Христо Георгиеви“ - от ул. „Проф. Фритьоф Нансен“ до ул. „Георги Сава Раковски“.Монтаж на спирателни кранове на ул. „Георги Сава Раковски“ в кв. „Славовци“, гр. Нови Искър налага спиране на водата от 9 до 21 часа на ул. „Липите“, ул. „Породин“, ул. „Искърско дефиле“ и ул. „Победа“ - от ул. „Липите“ до оранжериите.Изпълнение на инвестиционен проект за подмяна на водопровод на ул. „Завой“ в кв. „Бенковски“ налага спиране на водата от 9 до 21 часа на ул. „Завой“ - от ул. „Календерска“ до ул. „Оралица“.След възстановяване на водоснабдяването е възможно временно повишаване мътността на водата, но след реализацията на проекта живущите ще почувстват значително подобреното качество на услугата, пишат от \"Софийска вода\".Подмяна на сградни водопроводни отклонения на ул. „Стефан Стамболов“ и ул. „Света Ана“ в с. Яна налага спиране на водата от 9 до 16 часа на ул. „Миньорска“, ул. „Стефан Стамболов“, ул. „Юрий Гагарин“, ул. „Васил Левски“ и ул. „Света Ана“ - от №40 до №65.Монтаж на спирателен кран на ул. „Цар Борис III“ в с. Казичене налага спиране на водата от 9:30 до 21:30 часа на ул. „Мито Войнишки“, ул. „Индустриална“, ул. „Цар Борис III“ и ул. „Стария Искър“.Изключване на водопровод на ул. „Враня“ в ж.к. „Банишора“ налага спиране на водата от 9:30 до 16:00 часа на ул. „Враня“, по ул. „Козлодуй“ - от ул. „Опълченска“ до ул. „Странджа“.Ако ремонтните работи продължат над 12 часа, ще има водоноска на ул. „Враня“ пред №5.Подмяна на сградно водопроводно отклонение на ул. „Искър“ в с. Кривина налага спиране на водата от 10 до 15 ч на ул. „Искър“ от ул. „Витоша“ до ул. „Балабана“.Подмяна на сградно водопроводно отклонение на ул. „Приплат“ в с. Владая налага спиране на водата от 9:30 до 19:30 ч на ул. „Приплат“ - от ул. „Войнишко въстание“ до ул. „Приплат“ №17.Подмяна на сградно водопроводно отклонение на ул. 776 във вилна зона „Килиите“ налага спиране на водата от 9:30 до 19 ч на ул. 776.", "date": "2019.06.05", "title": "Без вода в центъра на столицата, Банишора и софийски села"}
{"url": "https://offnews.bg/izvan-terena/anna-kurnikova-napomni-za-sebe-si-704699.html", "text": "Бившата руска тенисистка Анна Курникова отдавна напусна корта, но продължава да вълнува феновете. Блондинката има дълга връзка с латиноидола Енрике Иглесиас, а двамата наскоро станаха родители на близнаци.Наскоро 37-годишната вече Курникова беше избрана за корица на юнския брой на руското издание на \"Cosmopolitain\", което отбелязва своята 25-годишнина. Тя се е снимала с доста дързък ансамбъл, който подчертава изваяното й тяло, за което грижите са непрестанни. В социалните мрежи младата майка публикува често видеа с упражненията, които прави.Едно от последните й обаче предизвика известно притеснение и полемика сред последователите й. Причината е, че тя им се стори прекалено слаба.\"Къде са атлетичните ти и мускулести крака. Момиче, ти скоро може да имаш нужда от помощ\", пише разтревожен последовател на Курникова.Друг пък я съветва да качи 3-4 кг, за да е по-спокоен. От публикациите на самата Анна обаче става ясно, че хората нямат причина да се притесняват за здравето й.Тя се храни здравословно, тренира редовно, като компания й прави домашният любимец, грижи се за близнаците си. С други думи - тя води наглед обикновен живот, който е запазил ангелската й красота непокътната с годините.", "date": "2019.06.05", "title": "Анна Курникова напомни за себе си"}
{"url": "https://offnews.bg/bojni/kobrata-pregovaria-za-mach-s-andi-ruis-704730.html", "text": "Българската звезда в тежката категория на професионалния бокс Кубрат Пулев е много близо до това да се изправи срещу новия световен шампион в тежка категория на IBF, WBA, WBO и IBO Анди Руис през ноември в Лас Вегас.Това обяви пред \"Тема Спорт\" лично Кобрата от САЩ. Той призна, че вече са стартирани преговори в тази посока. Българинът е задължителен претендент за пояса във версия IBF. Евентуален двубой между двамата може да се проведе през ноември в Лас Вегас.Ако все пак от щаба на Анди Руис се съгласят за реванш с Антъни Джошуа, то Кобрата ще излезе срещу следващия в ранглистата на федерацията - Агит Кабайел, а Руис ще загуби титлата си служебно.\"Тайсън Фюри? Не, няма как да боксирам с него за тази титла, защото той е доста по-назад в ранглистата на IBF. До десетина дни всичко ще стане ясно.Ако Руис все пак се реши на ход за рeванш с Джошуа, ще боксирам със следващия в ранглистата. Това е правилникът на федерацията. Още малко търпение и всичко ще си дойде на мястото\", каза Пулев.", "date": "2019.06.05", "title": "Кобрата преговаря за мач с Анди Руис"}
{"url": "https://offnews.bg/tenis/nadal-da-igraia-s-federer-na-rolan-garos-e-neshto-spetcialno-704750.html", "text": "Бившият световен номер 1 в мъжкия тенис Рафаел Надал очаква, че предстоящият двубой срещу Роджър Федерер в полуфиналите на турнира от Големия шлем \"Ролан Гарос\" ще е специален.Двамата имат пет сблъсъка на Откритото първенство на Франция, като Матадора неизменно ги е печилил. Четири от тях са финали в Париж. Общо на клей Матадора е спечелил 13 от 15 сблъсъка с швейцареца.\"Честно казано най-важното нещо е, че достигнах полуфиналите. Играя добре, много солидно. Спечелих добри мачове срещу трудни съперници и съм доволен.Разбира се да срещна Роджър в полуфиналите е специално. Споделили сме най-важните моменти от нашите кариери заедно на корта. Това ще бъде поредният епизод и съм развълнуван. Ще опитам да се подготвя.Мачовете срещу него винаги са голямо предизвикателство. Нивото е максимално високо. Играя добре, но срещу него трябва да се представя още по-силно. Надявам се да се случи\", каза Надал.", "date": "2019.06.05", "title": "Надал: Да играя с Федерер на Ролан Гарос е нещо специално"}
{"url": "https://offnews.bg/obshtestvo/sotcialnata-pensia-se-uvelichava-sas-7-leva-i-16-stotinki-704717.html", "text": "Днес правителството ще гласува увеличение на социалната пенсия от 125,58 лв. на 132,74 лева на редовното си седмично заседание, предвижда дневният му ред.Промяната да влезе в сила от 1 юли 2019 г. предвижда още проектопостановлението, внесено от социалния министър Бисер Петков.В процентно изражение увеличението е приблизително равно на 5.7 на сто.Минималната пенсия за стаж и възраст също ще се увеличи от 1 юли със същия процент и от 207,60 лв. ще стане 219,43 лв.В резултат от предложената промяна в размера на социалната пенсия ще се увеличат пенсиите, които не са свързани с трудова дейност , както и нормативно установените добавки към пенсиите, които са процент от социалната пенсия за старост, а именно добавката за чужда помощ, добавката за увеличаване пенсиите на инвалидите от Отечествената война 1944-1945 г. и добавката за ветераните от войните.Проектът на постановление е обсъден в Националния съвет за тристранно сътрудничество и утвърден от Надзорния съвет на Националния осигурителен институт, уточнява в доклада си министър Петков.", "date": "2019.06.05", "title": "Социалната пенсия се увеличава със 7 лева и 16 стотинки"}
{"url": "https://offnews.bg/bojni/antani-dzhoshua-progovori-sled-zagubata-ot-andi-ruis-704725.html", "text": "Бившият крал на тежката категория в професионалния бокс Антъни Джошуа проговори след тежката загуба от мексиканеца Анди Руис.Британската мегазвезда остана без четирите си шампионски пояса във версиите WBA (Световната боксова асоциация), WBO (Световната боксова организация), IBF (Международната боксова федерация) и IBO (Международната боксова организация). Той може да си ги върне едва наесен, когато евентуално ще има реванш с Руис.\"Бях победен от добър боец. Интересно е докъде може да стигне. Тази загуба е част от моето пътуване в света на бокса. Беше и тест за мен. Аз се боксирам от цялото си сърце и душа. Това е моята професия. Това е рискът, който поемаме. Всеки боец заслужава уважение.И все пак поздравления за първия мексикански шампион в тежка категория. Той е шампион в момента, а аз ще се върна по-силен отвсякога. Когато краката ти се олюляват, се опитваш да се стабилизираш. Това е първата такава битка в моята кариера. Срещу Кличко беше различно - бях просто уморен\", коментира Джошуа.В същото време Руис демонстрира пораснало самочувствие, като заяви, че иска реваншът да е в Мексико, а не във Великобритания.\"Мачът не мина така, както искахме, но пък ще е битка, която зрителите дълго ще помнят. Отмъщението ще бъде по-сладко и вярвам, че Руис ще си го получи\", заяви промоутърът на AJ Еди Хърн, който вече се е заел с организацията на новата битка между двамата.", "date": "2019.06.05", "title": "Антъни Джошуа проговори след загубата от Анди Руис"}
{"url": "https://offnews.bg/kultura/3-neveroiatni-neshta-koito-ne-podozirate-che-shte-vidite-v-spektakal-704642.html", "text": "Всеки от нас може да си представи какво ще види, когато отива на театър, опера или концерт. Но какво ли ни очаква, когато прочетем на плаката – The Bingo Project, модерен сатиричен балет. Последната дума разкрива част от истината, но и подвежда, защото още след първите 5 минути от спектакъла ще разберем, че сме се заблуждавали. И ще останем приятно впечатлени и залепени за седалките. Ето част от тайните на The Bingo Project:1. Швейцарски острови – но как така?Още в началото на шоуто ще разберете, че действието се развива в недалечното бъдеще, глобалното затопляне е факт и се намираме на Швейцарските острови, където е над 40 градуса. Виждаме известен български водещ, който чете новините и разбираме, че бюрокрацията диктува всяка стъпка на хората. Вече сме в друга реалност и бързо забравяме за нашата. Скоро на сцената започва да се разказва история, чрез невероятната симбиоза между вълнуващите танци на балет „Арабеск“, сценични ефекти, актьорската игра на Ники Станоев и музика на живо от оркестър, който пресъздава творбите на Чайковски, Стравински, Шостакович, Прокофиев, Пиацола и Барток, по начин, който е нечуван досега. В комбинация с драма, сатира, любов, еротика, комедия и оцеляване, The Bingo Project ще ви пренесе в друго измерение.2. Екзорсизъм в хладилникДа, има хладилник на сцената. И той е важна част от спектакъла. Има ли допирна точка между екзорсизъм и хладилник? В историята на The Bingo Project има и определено е една от най-вълнуващите сцени в шоуто. Ще видите танц от човек, който не сте очаквали да танцува по хореография. Ще видите и дявола в битка срещу доброто. Няма да издаваме повече тайни, за да не ви развалим удоволствието от спектакъла.3. Сватба в бинго залаТова колкото и по-реалистично да звучи, отново ще ви шокира, защото не сте очаквали случките преди това да се развият до този сценарий. Палитрата от чувства и емоции, които бълва динамиката на сцената, ще ви изправи на ръба на седалките. От този момент нататък се засилват всички усещания - драма, еротика, борбата между доброто и злото. Не споменаваме на кого е сватбата, защото искаме да запазим изненадата. Заслужава си да се види булката.Може да се разкаже много още за този вълнуващ спектакъл, но препоръчваме да го видите на живо. Извънредна дата – 6-ти юни, 19 часа, Музикален театър София. Билети на всички каси на EasyPay, онлайн  или на касата на Музикалния театър.", "date": "2019.06.05", "title": "3 невероятни неща, които не подозирате, че ще видите в спектакъл"}
{"url": "https://offnews.bg/politika/prezidentat-predi-sreshta-s-putin-ikonomicheskoto-ni-satrudnichestvo-704733.html", "text": "\"Убеден съм, че икономическото ни сътрудничество с Русия трябва да се развива, независимо от санкции и контрасанкции – така както го развиват нашите западни партньори. Особено в енергийната сфера, при спазване на важни принципи като конкурентност, прозрачност, сигурност на доставките и – особено важно за България – на изгодна цена\", заявява президентът Румен Радев в интервю за Информационната агенция на Русия ТАСС по повод предстоящото си работно посещение в Руската федерация за участие в Международния икономически форум в Санкт Петербург.В първия ден на визитата си Радев ще се срещне с руския президент Владимир Путин. \"Този диалог трябва да се материализира от правителствата. Мисля, че с президента Путин споделяме това очакване“, призова Радев.\"Русия е сред най-значимите външноикономически партньори на България в сферата на туризма, строителството, хранително-вкусовата промишленост и с ключово значение за доставката на енергийни ресурси. Страната ни внася руски енергийни продукти за милиарди левове и този внос формира основната част от двустранния стокообмен\", отбелязва той.„Имаме добро сътрудничество в сферата на транзита на руски природен газ през България. В момента изграждаме капацитет за допълнително получаване и разпределяне на руски газ и газ от други източници през наша територия“, заявява Радев в отговор на въпрос за перспективата за продължаване на трасето на сегашния газопровод „Турски поток“ през България.По думите на президента, страната ни има добре развита газопреносна система, която е в процес на разширяване, а газовите връзки със съседните държави ще осигурят достъпа на руски газ до Централна Европа. Преди броени дни бе направена и първа копка на новия интерконектор с Гърция и България очаква да приеме газ и от „Турски поток“. „Що се отнася до перспективите, неведнъж съм заявявал, че най-сигурният, най-надеждният, а и най-евтиният път е директният. Затова логичният избор за увеличаване на преноса на руски газ през Черно море е това да става с газопровод до България“, е позицията на държавния глава.Според президента проектът АЕЦ „Белене“ е неизбежен – в него вече са вложени 3 млрд. лева, средства на българските данъкоплатци, а развиващата се индустрия ще има нужда от сигурна енергия. За неговата реализация, обаче, са необходими ясни юридически, времеви и ценови рамки. „Процедурата за избор на стратегически инвеститор за новия АЕЦ бе обявена официално на 22 май и то в официалния вестник на Европейския съюз. В следващите 90 дни желаещите да изградят втората ни атомна централа могат да го заявят. Цялата процедура трябва да приключи до една година и на 22 май 2020 г. да е ясно кой ще изгражда АЕЦ \"Белене\"“, посочи Румен Радев.Помолен да определи двустранните отношения по десетобалната скала, президентът подчерта, че отношенията между България и Русия са хилядолетни, а историческата ни връзка е много силна. От България е дошла азбуката, на която днес пише народът на Русия, религията, която той изповядва и богослужебният език. По-късно Русия е пожертвала живота на десетки хиляди свои синове заради свободата на България и българите не са забравили това.„Вековните исторически връзки са причина за изключителната близост между нашите народи, която е устояла на всички превратности на времето и политиката. Затова аз не бих се наел да вкарам тези дълбоко емоционални отношения в таблиците на цифрите“, заяви Румен Радев. Дълг на днешните политици е да градят нашите отношения върху солидната историческа основа и да не робуват на мимолетни идеологически влияния, добави президентът.Запитан какво пречи на отмяната на режима на санкции, наложени от ЕС и Руската федерация, Румен Радев посочи, че условията за отмяна на санкциите, формулирани от Съвета на ЕС, са свързани с пълното изпълнение на споразуменията от Минск както от Русия, така и от Украйна. „Постигането на напредък по това условие е в интерес както на ЕС, така и на Русия“, подчерта държавният глава.„Считам за погрешна парадигмата за гарантиране на сигурността на една държава за сметка на сигурността на друга държава. Такава формула води до нестабилност, недоверие и поражда рискове“, заяви Румен Радев в отговор на въпрос дали Русия действително представлява заплаха за сигурността на Европа, в това число и за България, и против кого е насочено разширението на НАТО.„Членството на страните от Западните Балкани в НАТО, което България подкрепя, цели да се овладее конфликтния потенциал в нашия сложен регион“, посочи Румен Радев и добави, че присъединяването на Република Северна Македония към НАТО няма как да е заплаха за някого.„Убеден застъпник съм за свалянето на напрежението между НАТО и Русия и възстановяването на пълноценния диалог по въпросите на сигурността. Изграждането на повече доверие би превъзмогнало много от опасенията, които съществуват сега“, подчерта още президентът.Запитан дали ще се продължи сътрудничестото на България с Русия в областта на авиацията и отбраната, Румен Радев посочи, че дълги години въоръжените ни сили, в частност авиацията, бяха пренебрегвани за сметка на други важни сектори от обществения живот. Това е дало отражение и на процесите по въвеждане на нови образци въоръжение и техника. „Надявам се, че тези негативни тенденции са минало и като доказателство за това, мога да посоча стартиралите проекти за превъоръжаване на Българската армия. Естествено, в авиацията е един от водещите проекти“, коментира държавният глава.По думите му отделените средства от българското правителство са недостатъчни за финансиране на цялостно превъоръжаване на Въоръжените сили, а това налага взаимноизгодно сътрудничество с Русия за поддържане на наличното ни въоръжение. В процеса на придобиване на нова техника по стартиралите проекти ще е необходимо технологично време за усвояването ѝ, през което трябва да се поддържа съществуващото въоръжение и техника и авиацията няма да бъде изключение от тези процеси, заяви още в интервюто си за ТАСС държавният глава Румен Радев.", "date": "2019.06.05", "title": "Президентът преди среща с Путин: Икономическото ни сътрудничество с Русия трябва да се развива, независимо от санкциите"}
{"url": "https://offnews.bg/futbol/v-levski-darzhat-novite-da-sa-bezuprechni-i-v-lichnia-si-zhivot-704734.html", "text": "Главният скаут на Левски Богдан Патрашку коментира лятната селекцията на тима. Румънецът обяви, че в клуба няма да бързат с привличането на нови играчи, за да не допуснат грешки.\"Няма да бързаме с трансферите. Гледаме много внимателно играчите, които сме набелязали. Проучваме ги не само като футболисти, но и какви са извън терена. Не искаме да повторим грешките, които са допускани в годините.Надявам се, че все пак до няколко дни може да се случи нещо. Водим разговори с чужденци и българи. Не сме имали много време за разговори с Хубчев. Видяли сме се 2-3 пъти\", заяви Патрашку пред \"Меридиан мач\".Главният скаут на Левски потвърди, че клубът има интерес към нападателя на Астра Денис Алибек, но сподели, че до негов трансфер на \"Герена\" трудно ще се стигне.", "date": "2019.06.05", "title": "В Левски държат новите да са безупречни и в личния си живот"}
{"url": "https://offnews.bg/futbol/predstaviteli-na-tcska-i-ultrasi-shte-obsazhdat-pup-na-borisovata-grad-704751.html", "text": "Първото публично обсъждане на проекта за Подробен устройствен план (ПУП) на Борисовата градина ще се състои днес от 17:30 часа в аудитория 230 на Университета по архитектура, строителство и геодезия в София.Това на практика ще е единственото представяне на самия проект. След това ще започне да тече срок до 19 юни, в който ще могат да се подават писмени становища, мнения или предложения по проекта.Такива ще бъдат приемани в районната администрация, както и по имейл на signali@lozenets-sofia.org.Общественото обсъждане ще приключи отново в сградата на УАСГ на 26 юни, сряда, от 17:30 часа. Фенове на ЦСКА ще присъстват и на двете обсъждания на проекта - днес и на 26 юни. Те ще изразят своето виждане по въпроса.Адвокат Станислав Трендафилов, който работи с ЦСКА съобщи пред \"Тема Спорт\", от от клуба планират да внесат свое предложение по проекта, тъй като са засегнати интересите на клуба за изграждане на нов стадион. Финансирането е осигурено от основните собственици Гриша Ганчев и Юлиан Инджов  и датски инвеститор.\"Този проект за план грубо нарушава интереса на ЦСКА. Вместо да се направи нов стадион на мястото на \"Българска армия\", е предвидено да се слагат само някакви козирки. При този план няма как да направим модерно съоръжение.Третият проект, който представихе, е изцяло съобразен с парковата среда. Нужно е да се изгради нов стадион със същите параметри. Идеята е да приема мачове от евротурнирите, а и да е вариант при кандидатура за европейско първенство.В България най-после трябва да имаме стадион, който да се доближава до модерните съоръжения, който да осигурява максимален комфорт за цялото семейство, да има и търговска площ. Като дойдеш и да си прекараш целия ден на стадиона. Гледам млана и е абсурдно. Няма смисъл да държим стадиона в едно и също състояние от 4 десетилети\", казва Трендафилов.ЦСКА получи пълна подкрепа в плановете си за нов стадион от спортния министър Красен Кралев. Той заяви, че интересът на ведомството му също е нарушен по силата на проекта за план и има готовност да се вземат мерки. На обсъждането днес ще има и представител на спортното министерство.", "date": "2019.06.05", "title": "Представители на ЦСКА и ултраси ще обсъждат ПУП на Борисовата градина"}
{"url": "https://offnews.bg/politika/sled-peevski-i-bsp-predlaga-5-dds-za-hliaba-obnovena-704747.html", "text": "БСП започва внасянето на няколко законопроекта, предвиждащи 5% ДДС за определени хранителни стоки, данъчни облекчения за млади семейства с деца, преизчисляване на всички пенсии и увеличение на енергийните помощи. Това стана ясно на брифинг на партията в Народното събрание. На него лидерът на социалистите Корнелия Нинова обяви, че след края на тримесечния си бойкот, БСП започва работа в приоритетните си области - а именно бедността, неравенството и демографската криза. \"Внасяме за пореден път предложение за намаляване на ДДС на мляко, месо, брашно и продукти от брашно на 5%. Данъчни облекчения за млади семейства с деца, които са работили последните години, внасяли са си осигуровките - с предложенията, които правим, в тях ще остане в повече доход от 600 лв. годишно. Отново внасяме преизчисляване на всички пенсии и увеличаване на социалните помощи за енергийно бедните заради очакваното увеличение от 1 юли отново на ток, парно и топла вода\", заяви Нинова., но сега се случва в кратък срок, след като при изненадващата си поява в парламента миналата седмица депутатът от ДПС Делян Пеевски оповести предложението на ДПС за по-ниско ДДС на хляба и лекарствата и безплатни детски градини. Нинова още коментира, че към момента има бюджетен излишък в размер на около 2 млрд. и 600 млн. лв., който е изработен от всички българи граждани и е редно да стигне обратно до тях \"най-вече чрез политика по доходите\".Според Нинова тя не може да бъде обвинена в популизъм, тъй като редица лидери от европейското политическо семейство на ГЕРБ - ЕНП, прилагат подобни политики вкъщи. В отговор на снощните думи на премиера Борисов, че , тя го призова да вземе пример от практиките на европейските лидери, ако \"не вярва на българските социалисти\". Нинова даде пример с диференцираното ДДС на храни, книги и медицински услуги в Германия, безплатните детски градини в определени провинции в страната, както и безплатното висше образование в редица скандинавски държави. Тя още обяви, че законопроектите ще са готови до края на седмицата и призова всички партии за разумна дискусия.\"Нека оставим вицовете и лакърдиите на премиера, но нека ние, като разумни хора, да седнем и с истински аргументи да намерим решението на тези проблеми\", завърши тя.ОтговорСлед поредното такова предложение на БСП депутатът от групата на ГЕРБ Тома Биков коментира, че не е сериозно да се предлагат едни и също законопроекти всеки 4 месеца. Все пак допълни, че ако този път от БСП са прецизирали текстове, управляващата партия ще е склонна да ги разгледа.\"Предложението за намаляването на ДДС-то на хляба сме го отхвърляли. Тогава нямаше гаранция, че цената на хляба ще падне. Напротив, имаше гаранция, че производителите и едрите производители могат да държат същите цени, но да плащат по-малък данък, което е стимул за бизнеса, но не и за хората. Второ - кой хляб? Този, който е от 1 лв., 3 лв. или 5 лв. Ако те са помислили за тези неща, ние сме склонни да разглеждаме всяко предложение\", завърши той.Хасан Адемов от ДПС коментира, че предложението на ДПС за преизчисляване на пенсиите на база актуален осигурителен доход заслужава внимание, тъй като нито един пенсионер не е доволен от това, което получава.\"Друг е въпросът дали възможностите на бюджета на държавното обществено осигуряване в момента позволява това. Такава мярка би могла да се извърши, но са необходими някъде около 6-700 млн. годишно\", допълни той. Според него тя може да се приеме само при консенсус в Народното събрание.Според Адемов предложеното от ДПС и сега БСП намаляване на ДДС трябва да се извърши само при гаранции, че цената на хляба ще падне.\"Ако не се намали крайната цена, това се оказва безсмислено от гледна точка интереса на крайния потребител. Би могло да доведе само и единствено до по-голяма печчалба за търговеца\", завърши той.  брифинг на партията в Народното събрание. На него лидерът на социалистите Корнелия Нинова обяви, че след завръщането си в парламента миналата седмица, БСП започва работа в приоритетните си области, неравенството и демографската криза. ", "date": "2019.06.05", "title": "След Пеевски и БСП предлага 5% ДДС за хляба (обновена)"}
{"url": "https://offnews.bg/politika/krasimir-valchev-v-universitetite-dominirat-rentierski-modeli-na-zapl-704748.html", "text": "Налагането на  е временна мярка. Тя не е добра и се надявам по-бързо да изготвим Националната карта на висшето образование, заяви министърът на образованието Красимир Вълчев пред БНР. Картата да определи къде какви висши училища ще има на територията на страната и по какво те ще обучават предвижда законопроект за изменение на Закона за висшето образование, внесен за обсъждане от министър Вълчев.Държавата, в лицето на Министерството на образованието, провежда политика за намаляване на броя приети студенти, но наред с това е очевидно, че системата вече няма да има толкова много студенти и заради голямото демографско намаление от края на миналия и началото на този век. Това са млади хора, които вече навлизат във висшето образование.ПроблемитеЗа трите години, в които действа тази политика на намаляване на приема той е спаднал от 58 хил. на 43 хил. новоприети за година. За да не страдат финансово университетите от това, държавата увеличава размера на годишната издръжка на един учащ. \"Настройваме системата на държавните висши училища към това да работи с по-малко студенти\", обясни Вълчев.Преструктурирането не засяга еднакво всички. Там, където има по-добра реализация, по-добра научна дейност, по-добра оценка за учебната дейност приемът се намалява по-малко, а финансирането се увеличава с повече. 50% от парите вече зависят от комплексната оценка за качеството и реализацията.Проектозаконът предвижда министърът на образованието да сключва договори за управление с ректорите. На въпрос дали това не означава нарушаване на академичната автономия той обясни, че \"няма да се месим в академичното управление, няма да се месим във финансовото и административното. Целта на механизма е да споделяме стратегическото управление\".А защо това е необходимо?\"Търсим механизъм, при който да не прекрачим тази тънка червена линия на академичната автономия, от една страна, от друга - да бъдем партньори в стратегическото управление - увери министърът. Не е логично те да казват: \"Ние сме автономни\", и ние да казваме същото - \"Вие сте автономни, оправяйте се\".\"Летящите преподавателиПроектът ограничава и възможността обезпечават специалностите си с \"летящи\" преподаватели, взети \"назаем\" от други университети.\"Това е все едно вашето радио да работи изцяло с журналисти назаем - даде пример Вълчев на интервюиращата го журналистка от БНР. - Това хвърля сянка, хвърля съмнение върху качеството на висшето образование. Едно висше училище трябва да покаже собствен капацитет, да има стимули да инвестира в собствени преподаватели, да развива собствени школи. Едно висше училище ще е силно след 20 или 30 години в тези катедри, където днес инвестира в млади преподаватели.Това е едно от основните ни притеснения - младите преподаватели. Системата много често е заложник на тези, които я управляват, а тези обикновено не са млади преподаватели.\"ЗаплатитеМинистърът обърна внимание и на причините за разликите в заплащането на университетски преподаватели и учители.\"Средните брутни заплати във висшите училища са над 1700 лв. Има проблем с това, че разликата между най-ниските и най-високите заплати е много висока\", посочи Вълчев и обясни защо.", "date": "2019.06.05", "title": "Красимир Вълчев: В университетите доминират рентиерски модели на заплащане, системата е заложник на ръководствата"}
{"url": "https://offnews.bg/futbol/bosat-na-loko-plovdiv-pari-za-ronaldo-i-mesi-niama-no-za-priblizheni-704752.html", "text": "Финансовият благодетел на Локомотив Пловдив Христо Крушарски внесе яснота около селекцията на отбора, както и целите, които \"смърфовете\" ще гонят през новия сезон.\"Ще гледаме да прескочим поне два кръга в Лига Европа. Докато съм аз, без цели няма да останем. Гоним първата шестица и пак Купата на България. Яденето идва с апетита, имаме си цели.За нови футболисти питайте спортно-техническата част, аз накрая само утвърждавам. Отговорността е на всички, вината е на футболните хора.С олекване с една голяма сума от този празен джоб ще играем на \"Лаута\" в евротурнирите. Над 100 000 лева ще струва да покрием изискванията на УЕФА.Подобренията за журналистите ще са най-много, защото трябва всичко да ви е идеално - вие сте най-заядливи. Поговорката \"слагай асфалт, ще копаем\" важи за Локомотив.Слагаш едни пари и след 4-5 месеца почваш реконструкция - тия пари отиват в канала изсипани. Кога ще имаме нови терени ли? Все още всичко е заспали чувства. Ужким всичко е готово. Бюрокрацията е пречката, чакаме.Ще има още освободени играчи, ще има и нови. Пари за Роналдо и Меси няма, но за приближени до тях има! Засега запазваме 15-16 човека, които са гръбнак на отбора\", каза Крушарски.", "date": "2019.06.05", "title": "Босът на Локо Пловдив: Пари за Роналдо и Меси няма, но за приближени до тях има"}
{"url": "https://offnews.bg/zvezdi/majli-sajras-s-agresivno-obrashtenie-kam-fenovete-sled-kato-edin-ia-s-704753.html", "text": "Майли Сайръс избухна в онлайн пространството, след като беше сграбчена и целуната от непознат фен в Барселона.В своя Туитър профил певицата написа: „Тя може да носи каквото си поиска. Тя може да бъде девствена. Тя може да спи с 5 различни мъже. Тя може да бъде със своя съпруг, приятел или приятелка. Но тя не може да бъде сграбчвана и докосвана, без да е позволила”.Във видео, публикувано в Туитър от очевидец, се вижда как непознат мъж дърпа Сайръс за врата и я целува, докато тя и съпругът ѝ Лиам Хемсворт са ескортирани от охрана до автомобила им.Смята се, че гневната реакция на Майли е плод на коментари от нейни фенове, които твърдят, че песните и начинът ѝ на обличане провокират действията на хората и тя го заслужава.Освен в профила си в Туитър, певицата отправи посланието си към последователите в Инстаграм, като използва хаштаг \"#StillNotAskingForIt\" върху скрийншотове от коментари от фенове, включително и такива, които казваха: \"Искате да бъдете секси, какво очаквате?”Бившата звезда на Дисни трябва да излезе на фестивала в Гластънбъри по-късно този месец. Тя също така ще се върне към актьорската игра в предстоящия епизод на „Black Mirror”.\"Това е историята на жените в музикалната индустрия. Разбирам, че всички са преминали през това, но аз мисля, че за жените е оп-трудно да бъдат приемани сериозно. Хората приемат за нормално, че ние трябва да сме разголени и да пеем, а ако не сме, защо изобщо да искат да ни видят\", казва тя за Radio 1 Newsbeat.Вижте и самото видео:", "date": "2019.06.05", "title": "Майли Сайръс с агресивно обръщение към феновете, след като един я сграбчи и целуна на улицата"}
{"url": "https://offnews.bg/futbol/balgarski-futbolen-fen-ubit-s-nozh-v-anglia-704755.html", "text": "Български футболен запалянко издъхна в британска болница, съобщава ВВС. 51-годишният Венцислав Маргинов бил нападнат на улицата в Саутпорт (на 27 км северно от град Ливърпул) след финала на Шампионската лига между Тотнъм и Ливърпул, игран в Мадрид на 1 юни.Нашенецът бил ранен с нож веднага след края на мача, в който \"червените\" спечелиха шестата си европейска титла след 2:0. Маргинов бил откаран в болница в събота, където обаче докторите не успели да спасят живота му и той е издъхнал тази сутрин.Българинът гледал финала с двамата си синове в местен бар. На прибиране към дома тримата били нападнати в гръб от футболни хулигани. Единият от синовете на Венцислав, на 28 години, също е приет в спешното.От полицията са потвърдили пред местните медии, че има заподозрян 31-годишен британец, който е арестуван. Задържаният се казва Джеймс Питър Гелинг и днес е дал показания в съда. Той остава в ареста, след като адвокатът му Никълъс Арчър не е поискал промяна на мярката за неотклонение. Другият задържан, 32-годишен мъж от Саутпорт, е бил освободен под гаранция. От полицията обявиха горещи телефонни номера за събиране на повече свидетелски показания.", "date": "2019.06.05", "title": "Български футболен фен убит с нож в Англия"}
{"url": "https://offnews.bg/sviat/broiat-na-zhertvite-ot-represiite-v-sudan-se-uvelichi-do-60-dushi-704756.html", "text": "Броят на убитите по време репресиите срещу продемократичните протести в суданската столица Хартум се е повишил до 60, казва опозиционна група, цитирана от Би Би Си. Съобщава се, че членове на опасна паравоенна група бродят по улиците, атакувайки цивилни.Насилието започна, когато войските на Преходния военен съвет (ТМС) откриха огън по невъоръжени протестиращи в понеделник.Военните са изправени пред международно осъждане за нападението. Опитът на Съвета за сигурност на ООН да осъди насилието бе блокиран във вторник от Китай, подкрепен от Русия.Какво се случва в Судан?Демонстрантите заемаха площада пред военния щаб от 6 април, дни преди президентът Омар ал Башир да бъде свален след 30 години власт. Техните представители преговаряха с ТМС и се договориха за тригодишен преход, който ще доведе до избори. Мирът обаче цареше до понеделник, когато силите за сигурност нахлуха на мирния протест, за да разпръснат демонстрантите. Във вторник ТМС обяви, че преговорите с протестиращите са приключили, всички предишни споразумения са отменени, а изборите ще бъдат проведени в рамките на девет месеца. От другата страна твърдяха, че е необходим по-дълъг период, за да се гарантират честни избори и да се премахне политическата мрежа, свързана с предишното правителство.Твърди се, че голяма част от Хартум е под закрила, но свидетели разказват, че протестиращите са се оттеглили в жилищни райони, където са изградили барикади и изгарят и гуми.Живеят ли жителите в страх?Централният комитет на суданските лекари по-рано в сряда обяви чрез Фейсбук, че жертвите са 40 души, но по-късно актуализира информацията - те вече са 60.Организаторите на протестите и Асоциацията на професионалистите от Судан (SPA) обвиниха ТМС в извършването на \"клане\" и призоваха своите поддръжници да продължат да протестират мирно.Жител на Хартум, пожелал анонимност, казва за Би Би Си, че хората живеят в страх, тъй като се разпространяват съобщения за жестокости. \"Стигнахме до точката, в която дори не можем да излезем от домовете си, защото се страхуваме да не ни пребият или да не бъдем убити от силите за сигурност\", казва той, като споделя истински истории за екзекуция на жители.Друг жител, който също е пожелал да остане анонимен, разказва как самият той е бил изведен от колата си и е бил удрян по главата.По улиците на Омдурман, вторият по големина град в Судан, точно срещу река Нил от Хартум, има много въоръжени военни.Жена, наречена Сулайма, заявява, че военните са „плъзнали навсякъде в Хартум”. По думите ѝ те заплашват хората в околните квартали, използват боеприпаси и е пълен хаос. „Не се чувстваме в безопасност и нямаме доверие в силите за сигурност”, споделя тя.Какво стана в ООН?Обединеното кралство и Германия разпространиха проект на изявление в Съвета за сигурност на ООН, в който осъдиха смъртта на цивилни и призоваха военните и демонстрантите на Судан да \"продължат да работят заедно\" за намиране на решение.Китай отхвърли текста и Русия заяви, че Съветът първо трябва да изчака отговор от Африканския съюз.След като ходът беше блокиран, осем европейски държави издадоха собствена съвместна декларация, в която осъдиха атаките \"от суданските служби за сигурност срещу цивилни\" и призоваха за прехвърляне на властта на цивилно правителство.", "date": "2019.06.05", "title": "Броят на жертвите от репресиите в Судан се увеличи до 60 души"}
{"url": "https://offnews.bg/futbol/sektor-g-s-pozitcia-za-ustrojstvenia-plan-niama-da-pozvolim-tcska-da-704775.html", "text": "Фенклуб \"Сектор Г\" излезе с позиция до медиите във връзка с устройствения план на Борисовата градина и желанието на ЦСКА за нов стадион там.Tой извива ръцете на \"армейците\", като няма да позволи реконструкцията на \"Българска армия\", която ръководителите на \"червените\" искаха да направят и той да придобие европейски вид.\".", "date": "2019.06.05", "title": "Сектор Г с позиция за устройствения план: Няма да позволим ЦСКА да бъде изнудван"}
{"url": "https://offnews.bg/politika/valeri-simeonov-iskam-izborna-politcia-vsichki-golemi-partii-kupuvat-704762.html", "text": "Лидерът на НФСБ Валери Симеонов заяви, че всички големи партии купуват гласове и се обяви за формирането на \"изборна полиция\". Симеонов коментира, че според него резултатът на патриотичните партии не би трябвало да е приоритет в дискусията за европейските избори. Той заяви, че е по-важно да се обърне внимание на странните електорални тенденции като масовата подкрепа за ДПС в Северозападна България, и по-специфично - в Монтана, Видин и Враца.\"Хиляди цигани в циганските махали са подкрепили ДПС поради огромната любов, която изпитват към техните кандидати за евродепутати. Към богатата идейна платформа на ДПС\", коментира Симеонов. \"Там, където няма нито турски етнос, където няма нито един мюсюлманин - масово гласували в подкрепа на ДПС. И ние свикваме с това\", допълни той.Според него полицията и прокуратурата не си вършат работата, затова той призова за създаването на специално звено в МВР - \"изборна полиция\". \"Защото купуването става в близост до полицейски автомобили, представители на полицията. Никой не забелязва, никой не обръща внимание. \", коментира още той. Според Симеонов такава странна подкрепа в ромските махали се наблюдава и за другите големи партии като БСП и ГЕРБ. На въпрос какво смята за подкрепата за ВМРО в такива секции, Симеонов коментира, че в страната \"масово се купуват цигански гласове\" и няма да се откаже да говори истината. Флагманът на купуването все пак е ДПС, допълни той.В отговор на обвиненията народният представител от групата на ГЕРБ Тома Биков заяви, че Симеонов трябва да предостави доказателства.\"Аз нямам такава информация. Има си органи, които би трябвало да следят. Аз мисля, че разликата между ГЕРБ и БСП е достатъчно голяма, за да бъде достатъчно дори БСП да признае изборите. Нека да даде доказателства - има прокуратура, това е нарушение на закона\", завърши той.По-рано днес подобни , но насочени към партньора му в малката коалиция - ВМРО. Зам.-председателят на ВМРО Юлиан Христов също посъветва както \"Атака\", така и останалите партии \"да проверят резултатите си\" в ромските секции.", "date": "2019.06.05", "title": "Валери Симеонов: Искам изборна полиция, всички големи партии купуват гласове"}
{"url": "https://offnews.bg/medii/predizvesten-li-e-finalat-na-konkursa-za-shef-na-bnt-704744.html", "text": "Свирен мач, състезание с един кон - така може да се резюмира новият конкурс за генерален директор на БНТ.За разлика от предишните избори на генерален директор, когато въпросителни и дори неочакван обрат имаше до края, този път нещата изглеждат ясни още с обявяването на кандидатите. В понеделник СЕМ съобщи кои са те: Сашо Йовков, Никола Тодоров, Кръстю Вапцаров, Явор Симов, Сашо Диков, Радостслав Главчев, Емил Кошлуков и Стоил Рошкев. Само от бърз прочит по метода на изключването се вижда, че никой освен Емил Кошлуков няма достатъчно шансове да оглави националната телевизия.Сашо ЙовковСпортен журналист и едно от емблематичните лица на БНТ. Не за пръв път се кандидатира за генерален директор. Йовков бе конкурент на Кошлуков и Константин Каменаров и в конкурса през 2017 г., когато не получи нито един глас от членовете на СЕМ - достатъчно основание да се допусне, че и сега няма да е фаворит. (Четирима от петимата настоящи членове на СЕМ, впрочем, провеждаха и предишния конкурс.)Плюсовете на Йовков са, че е дългогодишен БНТ-кадър, познава телевизията и тя него, обичано лице е. Пречка е ресорът му. Досега регулаторът не е поверявал БНТ на спортен журналист. Едно скорошно решение на СЕМ косвено потвърди това. Става въпрос за критичния момент, в който буквално за едно денонощие членовете на съвета трябваше да изберат и.д. на БНТ след произнасянето на осъдителната присъда на генералния директор Константин Каменаров. Потенциални и.д.-та бяха търсени сред ръководството на медията и в Управителния съвет. Оказа се, че в УС само спортният журналист Василена Матакева отговаря на законовите критерии за поста. Журналистката обаче така и не бе издигната, името ѝ не бе предложено дори за гласуване в СЕМ.Никола ТодоровИмето му не е широко известно извън телевизията, но там е добре познат. Тодоров е оператор, също е дългогодишен кадър на БНТ, снимал е и филми и е работил в чужбина. Кръстю (Къци) ВапцаровШоуменът от \"Супершоу Невада\" и \"Риск печели, риск губи\" от години не е на екран и загърби телевизионния бранш, за да развива собствени бизнес проекти. Кандидатирането му вероятно идва да напомни, че отново би се занимавал с телевизия, ако открие подходящо място.Явор СимовЖурналист и съдебно-криминален репортер от БНТ и бивш говорител на вътрешния министър Румен Петков. Сашо ДиковПопулярният тв журналист бе първият, огласил намерението си да се яви на конкурса. В предаването си в телевизия \"Евроком\" той коментира, че би увеличил значително публицистиката и би разследвал откъде изтичат пари в телевизията. Според него предимството му е солидната му телевизионна биография - бил е репортер в БНТ, шеф на Канал 3, програмен директор и автор на предаване в Би Ай Ти, автор на рейтинговото \"Дикофф\" по Нова телевизия. Тв проектите му все се оказват от типа \"неудобни\", поради което често му се налага да си търси ново работно място. Дали то ще е на 10-ия етаж на \"Сан Стефано\" 29? Въпросът е риторичен.Радостслав ГлавчевИзвестният като \"вечния кандидат\" за БНТ и този път се кандидатира за поста - за 11-ти път. Бивш кадър на телевизията и инженер по образование. В последните издания на конкурса СЕМ не го допусна до изслушванията.Емил Кошлуков Настоящ и.д. генерален директор на БНТ след предсрочното прекратяване на мандата на Константин Каменаров. Кошлуков бе сочен за фаворит в конкурса през 2017 г. Участието му бе съпътствано със скандали по няколко линии. Едната от тях бе за дипломата му и ме загатната от члена на СЕМ Иво Атанасов по време на презентацията на концепцията на кандидата. Тогава Атанасов попита Кошлуков защо е бил в САЩ в началото на юли. Проблемът бе, че точно в този период неочаквано бе удължен първоначално обявения срок на конкурса за генерален директор. Кошлуков отговори, че е пътувал до САЩ, за да легализира дипломата си от Калифорнийския университет - \"за един печат\".Остана висящ и въпросът само печат върху легализираната диплома ли му е попречил да подаде навреме документи за конкурса. Дни преди изслушването в СЕМ в. \"Капитал\" публикува щекотлива подробност от биографията на Кошлуков - нужният му 5-годишен управленски опит в телевизия е бил попълнен със стаж в телевизия \"Атака\". В CV-то си до СЕМ кандидатът посочил, че е работил като програмен директор в телевизията на \"Атака\". В крайна сметка имиджовият скандал като че попречи на избора му и СЕМ избра Константин Каменаров.Това обаче не спря пътя на Кошлуков към директорския пост в БНТ. Той не само стана програмен директор там, а директно стана водещ на едно от наложените публицистични предавания \"Още от деня\". Кошлуков започна уж по заместване заради напускането на Аделина Радева (която се премести в \"Здравей, България). Но заместник така и не се намери и програмният директор остана водещ, докато не стана и.д. директор.  Стоил РошкевЖурналист от БНТ, който и преди се е кандидатирал за генерален директор. Със старта на телевизията на БСП - БС ТВ - Рошкев се премести там и води сутрешния блок. Последното едва ли работи в полза на кандидатурата му.", "date": "2019.06.05", "title": "Предизвестен ли е финалът на конкурса за шеф на БНТ?"}
{"url": "https://offnews.bg/futbol/borislav-mihajlov-skarbim-za-lenart-johanson-704776.html", "text": "Президентът на Българския футболен съюз Борислав Михайлов изпрати съболезнователен адрес до президента на УЕФА Александър Чеферин и до колегата си от Шведската футболна асоциация Карл-Ерик Нилсон по повод кончината на бившия президент на Европейската футболна централа Ленарт Йохансон.се казва в обръщението, публикувано от сайта на БФС", "date": "2019.06.05", "title": "Борислав Михайлов: Скърбим за Ленарт Йохансон"}
{"url": "https://offnews.bg/izvan-terena/otpadna-obvinenieto-v-iznasilvane-kam-ronaldo-704757.html", "text": "Добри новини за мегазвездата на световния футбол Кристиано Роналдо долетяха от САЩ. Асът на Ювентус вече не е обвиняем по делото за изнасилване, което започна след обвиненията на американския модел Катрин Майорга.\"Блумбърг\" съобщава, в съда в Лас Вегас е постъпило искане за прекратяване на производството без повече детайли.Инцидентът с Майорга е от 2009 година, когато португалецът все още беше футболист на Манчестър Юнайтед.Полицията поднови разследването през 2018 година, но освен до шумна размяна на обвинения чрез медиите, не се стигна до други последствия за нападателя. Заради делото от Ювентус промениха плановете си за предсезонна подготовка в САЩ, но в светлината на новото развитие може да ги ревизира.Междувременно стана ясна самоличността на дамата, която обвини бразилската звезда Неймар в изнасилване. Става дума за модела Нажила Триндаде. Информацията за блондинката на този етап е оскъдна. Бразилката обаче набира все по-голяма популярност в социалните мрежи, където вече има хиляди последователи.", "date": "2019.06.05", "title": "Отпадна обвинението в изнасилване към Роналдо"}
{"url": "https://offnews.bg/stil/melania-ocharova-s-roklia-na-givenchy-za-5-600-paunda-704746.html", "text": "Президентът на САЩ Доналд Тръмп и съпругата му Мелания Тръмп приключиха и втория ден от посещението си в Лондон като домакини на вечеря в резиденцията на американския посланик във Великобритания.Двамата посрещнаха принц Чарлз и съпругата му Камила на червен килим пред резиденцията, по-известна като Уинфилд хаус. На вечерята присъстваха около 60 гости, а президентът стоеше между британската министър-председателка Тереза Мей и принц Чарлз. Сред гостите бяха още държавният секретар Майк Помпейо и министърът на финансите Стивън Мнучин.Тази вечер Мелания Тръмп прикова погледите на всички присъстващи, като заслепи със зашеметяваща червена рокля на френския дизайнер Givenchy. Роклята е на стойност 5 600 паунда, има вълнисти ръкави, които стигат до пода, както и триъгълно украшение с пайети около делкотето и подгъва. Тя бе съчетала балната рокля с изчистени диамантени обеци и червени токчета.Междувременно херцогинята Корнуол избра елегантна светла рокля с флорални мотиви, а Иванка Тръмп беше изключително стилна в бяла рокля с едно рамо.Ето повече от официалната вечеря:", "date": "2019.06.05", "title": "Мелания очарова с рокля на Givenchy за 5 600 паунда"}
{"url": "https://offnews.bg/ikonomika/vlakat-za-odrin-takmo-tragna-i-vze-che-spria-704768.html", "text": "Влакът Пловдив-Одрин, който потегли за първи път от града под тепетата през миналия уикенд, се спира. Засега временно, научи OFFNews.Причината е, че разписанието му е недомислено, а броят на пътниците - крайно разочароващ.Вместо богат урожай от мераклии, които да си харчат парите в близкия до границата турски град, през първия ден на новия влак 1 юни, събота за него са си купили билети всичко на всичко 38 души. В неделя са били още по-малко, въпреки че цената за трена, която е 28,50 лв. в двете посоки е по-ниска от тази на автобусите по дестинацията. Освен това властите в Одрин се бяха подготвили за уикенд композицията и бяха осигурили безплатен транспорт от гарата до центъра на града за всички госпи от България за алъш-вериш в града.Влакът тръгваше в 08:40 от Пловдив и след 4 часа престой в Одрин поемаше обратно като в Пловдив се връщаше в 21:15 ч.Още преди да бъде пуснат новият влак много железничари признаха, че разписанието му е неудобно, а времето за пътуване - 4 часа, твърде дълго за 200 километра разстояние по жп линия, която на книга поддържа скорости от 160 км/ч.Сега разписанието ще се преразглежда, а уикенд композицията спира още тази или най-късно след седмица.От БДЖ обясниха пред OFFNews, че влакът само временно няма да се движи и че ще бъде възстановен при подобрено разписание. Композицията вече ще тръгва не от Пловдив, а от София и ще се движи максимално бързо. Най-вероятно спирките преди Одрин ще са само в Пловдив, Димитровград и Свиленград.Очакванията са новият влак да тръгне през лятото, но точно кога не се знае.И докато БДЖ спира току-що пуснатата композиция Пловдив-Одрин, то фирмата на близкия до ГЕРБ транспортен магнат Миролюб Столарски \"Карат-С\" от 11 юни пуска автобуси по същия маршрут. Бизнесменът получи на 35-годишна концесия жп гарата в Пловдив и в момента на нея рекламира основно собствените си автобуси. В луксозния му хотел във Велинград пък се провеждат голяма част от партийните вечеринки на партията на Бойко Борисов.Явно Столарски не се притеснява от липса на пътници, за разлика от БДЖ, коментират железничари и намират връзка между двете събития.", "date": "2019.06.05", "title": "Влакът за Одрин: Тъкмо тръгна и взе, че спря"}
{"url": "https://offnews.bg/tehnologii/pomnite-li-blackberry-704745.html", "text": "BlackBerry отново е тук, като Феникс от пепелта. Преди години телефонът бе символ на надеждна и сигурна комуникация и топ бизнесмени, адвокати и звезди от всякакви величини задължително бяха с разпознаваемия BlackBerry.Но в един момент над компанията се струпаха облаци и иконата на канадската високотехнологична икономика изчезна от полезрението. Бързо бе забравена, но не изчезна!От известно време редица финансови анализатори започнаха да споменават редовно BlackBerry в съчетание с думички като „невероятно“, „страхотен успех“ и вероятният нов „черен кон“ сред високотехнологичните компании. Компанията определено е „стегнала“ редиците и е приготвила изненади. Включително връщането си на пазара за мобилни телефони от висок клас.Спомням си с носталгия онзи отличен защитен телефон-комуникатор и новината за новия телефон Key 2 на BlackBerry определено ме зарадва.Първото, което се набива в очи е физическата клавиатура, разбира се. Може ли BlackBerry без такава? Традицията за солидно и добре изглеждащо устройство е спазена определено. За мое съжаление традицията тези устройства да са скъпи обаче изглежда също не е променена. Операционна система Android, много памет, здрава конструкция, категорична ориентация към бизнес потребители. A1 ще представи на българския пазар новия BlackBerry. Надявам се цената все пак да е в границите на това, което се вижда в чужбина.", "date": "2019.06.05", "title": "Помните ли BlackBerry?"}
{"url": "https://offnews.bg/sviat/srednata-zaplata-v-chehia-veche-e-2-470-leva-a-v-praga-3-160-leva-704773.html", "text": "Средната работна заплата в Чешката република вече е 32 466 крони, тоест 2 473 лева.Данните са за първите четири месеца на годината и са на чешкото статистическо управление.Средната месечна заплата в страната бележи ръст с 4,6 процента в сравнение с първите четири месеца на предходната година.В столицата Прага средната заплата е най-висока - в момента тя е 41 450 крони, тоест 3 158 лева.80% от работещите граждани на Чехия получават заплати от 14 566 до 51 420 крони (1 110 - 3 918 лева).", "date": "2019.06.05", "title": "Средната заплата в Чехия вече е 2 470 лева, а в Прага - 3 160 лева"}
{"url": "https://offnews.bg/sviat/chehia-prezhivia-naj-golemia-politicheski-protest-ot-padaneto-na-komun-704731.html", "text": "Чехия стана свидетел на най-големия политически протест от падането на комунизма през 1989 г. Приблизително 120 000 души демонстрираха по улиците на столицата Прага с искане за оставката на премиера Андрей Бабиш, предава \"Гардиън\".Протестите избухнаха през април, когато в медиите изтече предварителен доклад на одитори на Европейската комисия, който уличи премиера в измами с еврофондове и конфликт на интереси. Оказа се, че Бабиш продължава да получава дивиденти от основаната от него компания \"Агроферт\", от чието управление официално се оттегли през 2017 г., когато стана премиер. Същата компания получава и солидно европейско финансиране.64-годишният премиер отрича конфликт на интереси и смята, че докладът е \"атака срещу Чехия\", която целяла дестабилизация на страната. Неколкократно повтаря, че няма да подаде оставка.След като през април стана ясно, че Бабиш е изправен пред обвинения в измама с европейски фондове, той уволни министъра на правосъдието и постави на поста близката си съюзничка Марие Бенешова. Освен срещу Бабиш, хората негодуват и срещу нея - убедени са, че приближената му министърка пречи на съдебния процес срещу премиера.\"Той е като мафиотски бос, най-лошият политик в Чехия - напомня ни на комунизма\", казва Дагмар Кмочова, собственичка на магазин в Прага.\"Бабиш е олигарх. Той е като Берлускони, но даже е по-лош\" - коментира друг протестиращ - Вацлав Бождех, пенсиониран чиновник.\"Мисли си, че притежава Чехия, а дори не е чех. Той е словашки гангстер, те са доволни, че се отърваха от него. Той е като похитител на самолет, в който всички сме заложници\", допълва той.", "date": "2019.06.05", "title": "Чехия преживя най-големия политически протест от падането на комунизма досега"}
