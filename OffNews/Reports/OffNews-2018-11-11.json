{"url": "https://offnews.bg/obshtestvo/blokadata-na-patishtata-v-stranata-padna-obiavi-mvr-691741.html", "text": "Възстановено е движението по магистралите и основните пътища в страната, след като днес в различни райони имаше временни затруднения заради протестни действия - съобщават от Главна дирекция \"Национална полиция\".Остават затрудненията за пътуване единствено по главен път Е-79. Протестиращи са блокирали пътя на входа на Благоевград в посока Симитли, където няма възможност за пренасочване по алтернативен маршрут. Блокада има и в района на ГКПП-Кулата.МВР призовава гражданите да се съобразяват с разпорежданията на полицията и да не допускат нарушения на обществения ред.По-рано днес протестът в Благоевград, който е част от националния протест в страната срещу високите цени на горивата, прерасна в сблъсъци между протестиращи и полиция. В същото време камион се вряза в група протестиращи, като по-сериозно е пострадало едно момиче, което е със счупена ръка, съобщава Нова тв. Инцидентът стана на обходния път на блокирания от демонстранти Е-79, а шофьорът на камиона е задържан.Блокирана през деня беше и магистрала Тракия край Стара Загора и Бургас.", "date": "2018.11.11", "title": "Блокадата на пътищата в страната падна, обяви МВР"}
{"url": "https://offnews.bg/obshtestvo/protestat-v-blagoevgrad-prerasna-v-grazhdansko-nepodchinenie-kamion-s-691740.html", "text": "Протестът в Благоевград, който е част от националния протест в страната срещу високите цени на горивата, прерасна в сблъсъци между протестиращи и полиция.В същото време камион се вряза в група протестиращи, като по-сериозно е пострадало едно момиче, което е със счупена ръка, съобщава Нова тв. Инцидентът стана на обходния път на блокирания от демонстранти Е-79, а шофьорът на камиона е задържан.От полицията в града съобщиха, че са принудени да проведат \"операции по възстановяване на обществения ред\". Малко по-късно стана ясно, че организаторът на протеста е успял да \"овладее\" протестиращите и движението по пътя е възстановено.Още на обяд протестиращи от целия регион затвориха с жива верига както главния, така и стария обходен път през Благоевград. Движението при граничен пункт „Кулата-Промахон\" също беше спряно.От Съюза на транспортните работници, един от организаторите на протеста, съобщиха, че отдавна приканват протестиращите да се отдръпнат и да освободят движението, но засега безуспешно. В двете посоки са се образували километрични опашки от леки и товарни автомобили.Протестът на главен път Е-79 край Благоевград в района на мотополигона започна в 12 ч. и в него се включиха шофьори с автомобили и мотори от Благоевград, Петрич, Гоце Делчев и Дупница.МВР призовава гражданите да се съобразяват с разпорежданията на полицията и да не допускат нарушения на обществения ред.По-рано днес протестиращи блокираха магистрала Тракия в района на Стара Загора и Бургас.От МВР съобщиха, че е възстановено движението по магистралите и основните пътища в страната, след като днес в различни райони имаше временни затруднения заради протестни действия.Остават затрудненията за пътуване единствено по главен път Е-79. Протестиращи са блокирали пътя на входа на Благоевград в посока Симитли, където няма възможност за пренасочване по алтернативен маршрут. Блокада има и в района на ГКПП-Кулата.МВР призовава гражданите да се съобразяват с разпорежданията на полицията и да не допускат нарушения на обществения ред.", "date": "2018.11.11", "title": "Протестът в Благоевград прерасна в гражданско неподчинение, камион се вряза в тълпата"}
{"url": "https://offnews.bg/futbol/ludogoretc-se-otkasna-na-varha-v-parva-liga-691744.html", "text": "Шампионът Лудогорец извоюва важна победа срещу Берое в двубой от 15-ия кръг на Първа лига. Единственото попадение в срещата бе дело на Джоди Лукоки в 81-ата минута на срещата.По този начин българският шампион се затвърди на върха в класирането с три точки пред ЦСКА и четири пред Левски. Берое остана на четвъртата позиция с 27. Двубоят оправда очакванията и беше доста равностоен, но през вторите 45 минути \"орлите\" наложиха надмощие и стигнаха до гол.В друг мач от кръга Славия и Локомотив Пловдив завършиха 1:1. Двубоят ще се запомни със сериозния скандал между футболисти на двата отбора след края на срещата. Гостите откриха резултата с гол още в 17-ата секунда, дело на Анте Аралица, но през втората част Илиан Мицански изравни малко след като се бе появил в игра.Ботев Враца пък се завърна на своя стадион \"Христо Ботев\", след като досега домакинстваше в Монтана. Врачани постигнаха успех с 1:0 над Дунав Русе с гол на Валери Домовчийски и така зарадваха феновете, изпълнили трибуните. С този успех Ботев вече е на 9-о място с актив от 18 точки. “Драконите” от Русе пък са 11-и с четири по-малко. В следващия кръг футболистите на Сашо Ангелов гостуват на Левски, а Дунав е домакин на ЦСКА.", "date": "2018.11.11", "title": "Лудогорец се откъсна на върха в Първа лига"}
{"url": "https://offnews.bg/kultura/bg-rok-hronika-oshte-2-stranitci-za-istoriata-691745.html", "text": "Събитията бяха такива, че единствено ми липсваше по-масовото присъствие на днешните млади – но те отдавна свикнаха да живеят в нета и по-трудно можеш да ги изкушиш. От гледна точка на случилото се по различен начин и с различни поводи – някои, все пак, изпуснаха да покажат новите си черни тениски, или да изкуфеят до насита. Не всеки ден се правят юбилейни 35 години на сцена – с много приятели в духа на живия хардрок, на култово за онова време място (ха, залата още не е съборена или превърната в бинго, само столовете не са същите). Следващата вечер в сърцето на Студентски град, други „обичайни заподозрени” отново вдигнаха градусите на макс в четворен лайв и се раздадоха от 20.30 докъм 02.30 в зорите на новия ден. По ред на събитията:Години преди страната ни да поеме по съответния нов път, Митко Димитров и Росен Литов създават група с евро-атлантическа ориентация. „Атлантик” се пръкват през 1983 г. и действително са сред първите от надигащата се вълна́ в рока след ветераните. С избуяването на „цветята от края на 80-те” и атлантиците взимат участие в редица концерти и фестивали: “За мир под звездите”, “Сребърен Ерос”, “Празника на свободния човек”, “Силата на метъла”, Анти-СПИН концерти и др.През 1994 г. групата най-после влиза в студио и записва албума “Атлантик”, излязъл през 1996-а. В него са събрани песните, свирени през осемдесетте години. Следват албумите “Последната битка на Шишман”(1998 г.), “Рок баладите на Атлантик”(2000), “Деца на смъртта”(2002), юбилейният “20 години Атлантик”(2003). Имат престижни участия на фестивали в Полша, може би и заради което от 2005-а албумите им са на английски. И са общо точно 10. Готвят и пореден. Новият албум се казва \"По пътя към края\" и ще излезе или до края на 2018-а, или в началото на 2019 г. Той се посвещава на музикантите, които са свирили в групата през годините и вече се пренесоха на небесната сцена: Иван Г. Лазаров – барабанист (1986, 1989, 2012-2015) и Ивайло Петров-Иваца – бас (2015-2018).В петък вечерта в култова зала на бившия младежки дом „Лиляна Димитрова” в столицата (днес Културен дом „Средец”) „Атлантик” и приятели отбелязаха рождения си ден пред публика от (преобладаващо) връстници, които обаче – освен блясъка в очите и развети побелели кичета и бради – се радваха и подкрепяха подобаващо всички участници в бенефиса. „Лунапарк”, \"Експеримент\", \"Реванш\", „Zombi Bar”, „Total Stone”, „Слейв Пит”, „Еридан” са групите, които забиха празнично, или дадоха свои членове на реюниъна на юбилярите. Беше хубаво и впечатляващо – да се подсети човек, че в „градината на цветята” от мощните рок 80-сет някои имаха късмет повече от други; но всички бяха искрени, жадни за изява и до един бяха натрупали много очаквания в избухналото им творчество.В съботната вечер се упътихме към примамката в „станцията на удоволствията” в студентското софийско лоно. Условията в „Джой стейшън” са повече от предразполагащи за лайв, купон, пийване, изкуфяване (съжалявам, но да отбележа за подвластните на „порока” – даже се пуши в зимната градина с маси и десетина плазми, за да не изпускаш нищо от сцената). Празничният повод е уж с 5 години по-млад.По поръчка на ЦК на ДКМС, без горките комсомолци да съзнават каква антикварна ценност за бъдните рок поколения ще оставят в наследство, там някъде в края на 1988-а в работещия още Балкантон се записват – с музикални продуценти като Киро Маричков и Пеци Гюзелев – първите плочи на новите „любителски рок групи”. Така ги наричаха музиколозите, докато философстваха на тема БГ-траш/пънк/уейв, макар по редките им посещения на концерти и фестивали да не издържаха и 3 песни на живо… Датиран от 1988-а излиза винилът от поредицата „БГ Рок” с означение ВТА 12466, в него по една страна си поделят „Контрол” и „Нова генерация”. Достатъчно различни като стил и послания, двете групи бяха орисани да делят сцени в набъбващите като бройка „рок срещи”, „празници на…”, фестивали, панорами. Вече през 89-а е готов пореден винил – ВТА 12536 – където страните са разделени на „Ревю” и Милена (практически, подкрепяна от Триото и Рок-квартета с нейното име: парчетата са по музика и аранжименти на А. Драгнев и текстове на М. Петкова (А1), А. Александров (А2-А4). 30-годишнината от първата БГ Рок-плоча е поводът за четворния лайв в събота вечер.                 \"Нова Генерация\", \"Абсолютно     Начинаещи\", \"Контрол\" и \"Ревю\" отново са  на сцената, за да ни радват - както със старите вечни хитове, така и с най-новите парчета от последните им албуми. Така пише в афиша и из нета, но това е самата истина. Започнаха към осем и половина вечерта и разбиха феновете си до 02.30 вече в неделя.Не съм се правел на рок-критик още когато пускахме всичко, което и както са си го спретнали и някак записали групите в Блек Топа – Черната рок класация за неизлъчвани записи на български език на рок поколението от края на 80-те. С времето все по-уютно усядам в ролята просто на рок хроникьор; в момента имам занимание, което за пореден път ми подсказва горчивата истина – когато няма кой да „сложи” нещо в нета, то престава да съществува в медийната среда. В петък вечерта на „атлантическата” фиеста това им казах на приятелите, близките, феновете на бандите в залата: ако имате спомени и архиви, качвайте ги където можете. Това са парченцата от рок историята ни, които правят картината достоверна и значима. Не очаквайте и сега да коментирам дали имало микрофонии в „Джой” или някой май почнал фалшивичко.Ще споделя друго. И – който е сбъркал статията с някакви репортажи за едни по-типични за Студентски град празненства – вече трябва да е зарязал четенето.Откриха „Абсолютно начинаещи”. Сравнявам с участията им пак там преди година-две и в „нощта на динозаврите” („Улица Нов живот” в памет на Митко Воев по-отдавна). Басистката и пеещия кийбордист са развили вярната емоция. Сега ми звучаха доста по-модерно, отколкото мрачно. И още с тях пространството пред сцената се уплътни максимално. Хора с кенчета или стъклени чаши в ръце, припяваха или се поклащаха в транс – поздравяваха се, пляскаха се по ръцете. Дали – понеже бяха дошли, точно те, точно във вечерта на тези банди – знаеха какво ги чака в идните близо 6 часа.   Втори бяха „колаборацията” „Нова генерация”. Шегувам се. Защо ги наричам така? Ами, представяте ли си „ония” святи парчета, ледовете, разбивани от 7 човека на сцената! Някои по-нови неща, дарк-импресиите на Митко, променени тук-там аранжименти. Дори да е леко хиперболизиран комплимент, но си помислих това: доайените създадоха днес 2 супергрупи, радват публиката. Ами „цветята от края на 80-те”, щом правят вече 30 и 35-годишни бенефиси, защо да не могат да се превръщат в легенди на своето (и следващото) поколение? „Генерацията” в този си състав ми приличаше на една от супергрупите от в „течението” си.Сетне забиха „Ревю”. Даката – може и да бъркам, свикнах да е все зад барабаните – вероятно удряше с всички. Неговата вечер! Много мощен! Публиката е в щастлива вакханалия и всички ръце, които не държат питие, са горе. Гюров ги умее тия работи – постройката на участието, парчетата, реда. Да не пропуснеш нищо култово, да подхвърляш риф и глас към Киро Манчев, към Воев, към Милена… Имаше акустични реминисценции, които изкараха и пушещите от зимната градина.Накрая…, че кои други? Може на някого да липсват Крезо и Гилъна, но „Контрол” с Иван с микрофона са предвидимо… убийствени. Този път с пижама излезе Иван – накрая имаше само няколко малки сухи петна по горнище и долнище. Всички се раздадоха. А отдавна беше станало неделя. Късите панталонки на „Унгареца” направо плачат за благотворителен търг с вещи на рокаджии от края на 80-те. (Впрочем, касичка за благотворителност имаше, и може би някой лев е помогнал за спасяването на едно дете.) Ако не бъркам, (за разлика от онзи в „Армеец”) в този гиг на контрольорите, новите им парчета се приеха без да трепне настроението и еуфорията под сцената. По някое време, най-накрая за лайва, в никакъв случай не младежи по възраст, почти направиха и пого. Браво, Иване! Който търси сравнения значи не е нормален. И баща му също. Нека си реже ноктите на краката и да не слуша. Пък вие четиримата не спирайте да подновявате най-щастливия ден.Публиката. Обобщено казано, не е важна възрастта, а духът и сърцата под черните тениски. По различни места има различна публика, но достатъчна и за „Ролинг стоунс”, за „Щурците”, „Атлантик”, или „Ревю”. Важни са емоцията и удоволствието, но в социума на изкуството е ценно, когато е жива паметта. Родовата памет за обществата. Роковата памет – за тази музика. И за съобщността и́.След като издадохме рок антологията за „цветята” с Янев и Доротея, лично на мен много „хартии” ми останаха извадени от шкафа, но неупотребени. Имам нова цел. Младият български рок от годините на Прехода (т.е. същите рокаджии от края на 80-те) – в свидетелствата на родния периодичен печат. Вече съм разлистил и сканирал статии от 40 издания (само в годините 1987/1992-93), готови са над 2200 факсимилета. Знам какво да очаквам от „откритията”, все пак, участвал съм в процеса. А някои подробности ме разочароват отново. Сред над 2000 вече прегледани публикации, примерно само ок.70 са свързани с наши, български музикални класации. 40 обаче касаят и представят Блек Топа. Останалите – микс от фирмени продажби или практически аудиторни пристрастия: това да, това не. В каренце във вестника. Унисон- едиколко си. Магазинчето Грами – толкова-си. Рива Саунд, Лазаров или Джо – колкото-толкова продали. По 2-3 публикации (поредността им стига едва до 6), тъкмо е обявено, че ето-на, започваме чарт! Няколко вестникарски броя и… мълчание. Въпреки че в Балкантон знаеха точно колко от какво се продава. Билборд стартира класацията си на 4 януари 1936 г. Ние до ден днешен нямаме преброяване по продажби. Актуалният \"национален\" еърплей на ПРОФОН го \"броят\" испанци. Затова ми се иска да кажа на рок публиката: ако пазите нещо, ако помните нещо, ако искате да не умре с вас – споделяйте го където можете. За да се чете за концерти като тия двата описани тук, след още 30-35 години.", "date": "2018.11.11", "title": "БГ РОК ХРОНИКА: още 2 страници за историята"}
{"url": "https://offnews.bg/politika/ninova-79-shte-se-podpishem-za-proverka-na-magistralite-elate-ni-izv-691728.html", "text": "Ще се обърна към всички членове на НС на БСП с предложение да приемем декларация-обръщение към българските институции и граждани в защита на основни човешки права и свободи. Това обяви председателят на НС на БСП Корнелия Нинова преди заседанието на НС на БСП. Тя добави, че президентът е прав като казва, че свободомислието се наказва. \"То не само се наказва, а се тъпче. Потъпкват се основни човешки права и свободи, затова, днес ще се обърнем към всички български граждани и ще защитим тези права и свободи\", категорична бе Нинова. Тя коментира, че е недопустимо, в правова и демократична държава, бизнесът да поставя условия на депутати- да не изпълняват основните си правомощия - да искат информация и да се борят срещу корупцията.\"Знаем, колко сте големи и силни, но има неща, които са по-силни и по-големи от всички нас - Конституцията и основните права на българските граждани\", обърна се тя към Камарата на строителите. Нинова заяви, че депутатите нито ще подадат оставки, нито ще спрат да ходят на работа. \"Ние ще внесем отново подписката в АПИ, като ще се обърна към цялата група на \"БСП за България\", да го направим със 79 подписа. Елате и извадете 79 души заради това, че искаме истината и че се борим срещу евентуални корупционни практики. Заставаме всички заедно зад Елена Йончева, Георги Михайлов и колегите, които подписаха искане до АПИ за проверка на строителството на магистрали\", каза още лидерът на левицата. Тя добави, че социалистите ще изпратят декларация и до европейските институции. \"Вчера ГЕРБ открито оспориха Конституцията на Република България, като оспориха демократичния характер на служебно правителство, назначено президента\", каза още Корнелия Нинова. Тя заяви, че Цветан Цветанов си е позволил да каже, че служебното правителство работи непрозрачно и едва ли не е заплаха за правовия ред в държавата.\"Не пипайте основополагащите темели на българската държавност. Знаем, че ви е страх от служебен кабинет на Румен Радев, но това не е основание да оспорвате Конституцията\", обърна се тя към ГЕРБ. В декларацята на НС на БСП се казва: НС на БСП се обръща към институциите и гражданите на републиката с настояване да проявят активност за опазването на основните граждански и човешки права, залегнали в българската Конституция.Опитите за ограничаването на правата на опозиционните народни представители започват да придобиват системен характер, изразяващ се в действия на парламентарното мнозинство, основани изцяло върху политическата целесъобразност, без да се съобразяват с основният закон на държавата. Заявеното намерение от корпоративни организации за препятстване на дейността на народни представители се намира в разрез с основни принципи на конституционно установения ред, каквито са свободата на убеждение и неговото изразяване, както и свободния мандат на парламентаристите.Посегателството, както и заплахите за ограничаване на свободата на народни представители и тяхната дейност от страна на граждани и други организации е пряко нарушение на Конституцията. Отправянето на заплахи за препятстване на дейността им в официален документ на Строителната камара представлява заплаха срещу конституционния ред в държавата и поставя под съмнение свободното упражняване на човешките и граждански права. В декларацията на Камарата бяха заплашени народните представители Елена Йончева, Георги Свиленски, Крум Зарков и Христо Проданов заради изказани от тях мнения и предприети действия. НС и ПГ на „БСП за България” ясно заявяват своята подкрепа за колегите си, като разширява подкрепата на искането им с подписите на цялата парламентарна група. В нарушение на Правилника на Народното събрание от пленарна зала беше отстранен Председателят на ПГ на „БСП за България”, заради изказано мнение от трибуната. Отстраняването на зам.–председател на Народното събрание на опозицията, заради изказване на мнение представлява нарушение на основни граждански права, провъзгласени от Конституцията на България и от поредица международноправни документи. Автономията на Народното събрание, като върховен орган изразител на властта на суверена, не може да служи за основание на мнозинството да ограничава правата на народните представители от опозицията ,в разрез с установените от закона норми, включително Правилника на Народното събрание. В българския парламент свободата на словото на един народен представител е най-голямото негово право, основно средство за защита правата на всички граждани на нашето общество. Имунитетът за изказаните от него мнения и за гласуванията му в Народното събрание е необходимо условие за защита на правата на всички граждани.Опитите на ръководството на Народното събрание да въздейства върху решенията на опозиционните народни представители с административни мерки, често пъти нарушавайки правилника на Народното събрание, подкопават принципа за върховенство на правото.Политическата власт на мнозинството не означава налагане на политически и идеологически диктат, в разрез с принципите на свободата на съвестта и политическия плурализъм. Налагането на волята на временно парламентарно мнозинство върху опозицията със средствата на принуда, публична дискредитация и заплахи може да има за резултат поставянето на България в групата на несвободните държави, тенденция която за съжаление се наблюдава от години в нашия политически живот.В публично изявление, председателят на най-голямата парламентарна група, постави под съмнение демократичния характер на служебния кабинет и ролята на президента при неговото съставяне. Изказаното мнение има антиконституционен характер, доколкото прерогативите на президента са ясно записани в Конституцията.За съжаление, в условията на повишено внимание към България от страна на европейските институции по повод основни права и свободи, сегашните действия на парламентарното мнозинство, а също така на подкрепящи го обществени организации, зад които стоят ясно заявени частни интереси, ще бъдат разбрани бързо и оценени от тях. НС на БСП ще запознае с текста на Декларацията Европейския комисия и Съвета на Европа. ", "date": "2018.11.11", "title": "Нинова: 79 ще се подпишем за проверка на магистралите, елате ни извадете от парламента"}
{"url": "https://offnews.bg/politika/ovcharov-ti-kornelia-stana-lider-na-naj-razedinenata-bsp-niamash-m-691739.html", "text": "Йордан Мичев подаде оставка като временно изпълняващ длъжността главен редактор на в. Дума. Той остава зам.-главен редактор, а временен шеф става Ивелин Николов. Националният съвет откри процедура за избор на главен редактор - титуляр до края на януари и избра комисия за организиране на подбора с председател Иван Токаджиев, съобщи пресцентърът на БСП. Отстраняването на Мичев е станало след гласуване, в което са надделели опозиционерите на лидера Корнелия Нинова в партията. До гласуването се е стигнало по предложение на журналистката Велислава Дърева, която бе и инициатор на подписката от 50 знакови червени имена срещу Мичев и рокадите, наложени от Нинова в \"Дума\". Остра критика срещу Йордан Мичев и Нинова е отправил бившият шеф на БСП-София и министър Румен Овчаров. Ти, Корнелия, стана лидер на най-разединената партия БСП. Без консолидация, без събиране на разбитите парчета, амбициите ви за власт ще останат нереализирани, а надеждите на членовете на БСП - измамени. Не мисля, че ви остава много време, за да тръгнете в правилната посока. Както казва Наполеон: \"Когато се качваш нагоре винаги можеш да спреш, тръгнеш ли надолу - спиране няма\", е заявил Овчаров. В партията така или иначе е все още жива илюзията, че ако има нови избори, БСП ще ги спечели, а и надеждата, че тези предсрочни избори едва ли не чукат на вратата, става все по-активно разпространявана. Заедно с това обаче трябва много ясно и категорично да кажем, тоест аз казвам, че съм се присъединил към подписката срещу назначаването на главния редактор на Дума, защото първо в нея са казани много верни констатации за състоянието на партията, и второ, защото самото назначение е изключително погрешен ход.Тук използвах една фраза на генерал Макартър,  главнокомандващ на американските въоръжени сили по време на Втората световна война в Тихия океан, който казва за Корейската война - грешна война, на грешна територя в сгрешен момент с грешен противник. Та и избора на този главен редактор е грешен избор в грешен момент на грешен човек, твърди Овчаров. Грешен избор, защото обясненията, че видите ли така били правили и други председатели и че така са избрани и Таня Джаджева и Юри Борисов, а някои от тях казват и Ивелин Николов, видите ли така значи трябва да си продължим. И им припомних една фраза на Виктор Юго, която съм използвал, когато децата ми бяха по-малки. Нали знаете как говорят децата - той батко направи така, затова и аз, ама тя кака направи така, затова и аз, та аз тогава им казвах една мисъл на Виктор Юго - да се оправдаваш с лошите постъпки на другите е все едно да се миеш с кал. Та това не е оправдание за действията им, още повече, че ситуациите са коренно различни - и Ивелин Николов, и Юри Борисов и Таня Джаджева са фигури много добре известни в партията. Единият беше зам.-председател, а другият беше председател на парламентарна комисия, велик депутат, а за Таня няма и да казвам каква е била.Докато това лице, което решиха да сложат за главен редактор, е човек, който в последните 5 години не е написал нищо, атакува Овчаров Йордан Мичев. В грешен момент, защото очевидно Бойко Борисов вече тръпне от новата опозиционност на вестника - нова опозиционност в смисъл, че тръпне да види дали ще има снимка на първа страница на \"Дума\" или няма да има снимка на първа страница на \"Дума\". А пък дискусията за дрогата за марихуаната и нейното легализиране очевидно тотално го е дестабилизирала и тогава си направих един каламбур - защо само за дрогата и защо даваме за пример Македония, при положение, че можем да говорим за САЩ и за Колорадо, където преди 6 години легализираха марихуаната, а сега преди 2-3 дни си избраха джендър човек за губернатор. Така че можем да си направим дискусията и за едното, и за другото и ще бъдем изключително модерни.И накрая защо грешен човек. Така че смятам, че от този човек не може да се очаква нищо качествено, нищо професионално още повече опозиционно. От един човек, който само е слугувал на различните си издатели и вършел мръсите им поръчки никаква опозиционност не може да се случи.И им припомних една мисъл на Максим Горки: Роденият да пълзи няма да литне. Така че да не разчитат на това назначение да им реши някои от проблемите, казва още Румен Овчаров. ", "date": "2018.11.11", "title": "Овчаров: Ти, Корнелия, стана лидер на най-разединената БСП, нямаш много време да събереш парчетата"}
{"url": "https://offnews.bg/politika/bsp-obiavi-che-podkrepia-protestite-v-stranata-691738.html", "text": "БСП подкрепя протестите, обхванали някои от големите градове в страната.Лидерът на партията Корнелия Нинова направи изявление, в което се казва, че недоволството на протестиращите е свързано с \"несправедливите и грешни решения\" на правителството и на мнозинството на ГЕРБ и Обединени патриоти в парламента.В неделя се  срещу поскъпването на горивата и застраховката Гражданска отговорност. От 14.00 часа центърът на София е блокиран, като протестиращите изразиха солидарност и с майките на деца с увреждания. Протести имаше в Пловдив, Стара Загора, Шумен, Варна, Благоевград, като дори се стигна до блокада на магистрала \"Тракия\" и главния път Е79.", "date": "2018.11.11", "title": "БСП обяви, че подкрепя протестите в страната"}
{"url": "https://offnews.bg/sviat/putin-i-tramp-sa-razgovariali-v-parizh-691742.html", "text": "Руският президент Владимир Путин съобщи пред журналисти в Париж, че е разговарял с американския си колега Доналд Тръмп в Париж на работния обяд в Елисейския дворец.Руският президент определи разговора като добър, отбелязва Ройтерс.Говорителят на Кремъл Дмитрий Песков каза, че двамата лидери не са имали възможност да водят обстоен диалог, а са се поздравили \"на крак\" на обяда.След работния обяд Тръмп е напуснал Елисейския дворец, а Путин е отишъл на Международния форум за мира, посочи Песков. Той добави, че двамата световни лидери са си пожелали \"до нови срещи\". Руският президент е разговарял с израелския премиер Бенямин Нетаняху, съобщи Песков, цитиран от Ройтерс. Това беше първата среща между двамата лидери, след като Израел свали руски разузнавателен самолет при въздушно нападение над Сирия.По-рано Путин заяви в интервю за руски медии, че Москва иска да поднови пълноценния диалог със САЩ за ключовия Договор за ликвидиране на ракетите със среден обсег, съобщава Ройтерс. Миналия месец президентът Доналд Тръмп заяви, че Вашингтон ще се изтегли от ключовия договор от епохата на Студената война, заявявайки, че Москва го нарушава. В отговор Русия предупреди, че ще предприеме ответни мерки. Путин каза, че няма да може да посети редакцията на руския телевизионен канал \"RT\" в Париж, както планираше, заради трудното придвижване из града. \"Исках да отида и искам да го направя. Но днес тук, в Париж, се намират 90 държавни и правителствени ръководители, достатъчно трудно е да се придвижвате из града, за да създаваме допълнителни проблеми на страната домакин\", заяви руският президент.", "date": "2018.11.11", "title": "Путин и Тръмп са разговаряли в Париж"}
{"url": "https://offnews.bg/futbol/bivsh-natcionalen-selektcioner-podpisa-s-opashkar-v-sauditska-arabia-691746.html", "text": "Ивайло Петев подписа с тима на Ал-Кадисия, информира Sportal.bg. Бившият селекционер на България пое 14-тия в елита на Саудитска Арабия.Компания на двукратния шампион на \"А\" група с Лудогорец ще правят още трима българи - Витомир Вутов, Евгени Колев и Емил Луканов.В екипа на популярния с прозвището Кмета на Баховица специалист ще бъде и французинът Лаурен Хажи, който е бивш асистент на Кристиян Грос в Щутгарт, Базел, Йънг Бой и Ал-Алхли. Целта на Петев ще бъде да стабилизира отбора и да го измъкне от дъното на таблицата. Официалният му дебют ще бъде на 23 ноември, когато ще приема у дома Ал-Раид.Това е шестият клуб, който поема Петев. Преди Ал-Кадисия българинът води Любимец, където бе играещ старши треньор, Лудогорец, кипърските АЕЛ (Лимасол) и Омония (Никозия) и хърватския гранд Динамо (Загреб). В периода декември 2014 - септември 2016 бившият футболист на Литекс бе начело на националния отбор.", "date": "2018.11.11", "title": "Бивш национален селекционер подписа с опашкар в Саудитска Арабия"}
{"url": "https://offnews.bg/ikonomika/pchelarite-ostavat-bez-pomosht-ot-darzhavata-691727.html", "text": "Тази година помощ за пчеларите най-вероятно няма да има.Това съобщи земеделският министър Румен Порожанов в Търговище, алармира Николай Куменов, Председател на Федерация на българските пчелари. Въпреки внесените декларации от националните пчеларски организации за отпускане на единствената помощ de minimis и въпреки тежките метереологични условия през пролетта на 2018 г., както и отчетения с 60% по-нисък добив на мед, не са постъпили предложения от БАБХ. Министърът обаче е споменал, че е възможно през януари да бъдат изплатени около 1-2 млн. лв. по сметки на пчелари по искане на пчеларските организации. Пчеларите в България не получават директни субсидии, както останалите земеделски производители, макар и безспорно важната опрашителна дейност на пчелите, от която зависи 70% от хранителната продукция на планетата. Единствената помощ за бранша освен националната пчеларска програма е помоща de minimis. Пчеларите сме изправени пред невъзможноста за оцеляване на този именно важен поминък, обяснява Куменов.Настояваме за директни субсидии, както всички останали земеделски производители. Ежегодно загиват хиляди пчелни семейства от нерегламентирано третиране на земеделските култури, твърди още той. ", "date": "2018.11.11", "title": "Пчеларите остават без помощ от държавата"}
{"url": "https://offnews.bg/politika/revizoro-politicheski-kragove-plashtat-za-protesti-za-da-iznerviat-p-691729.html", "text": "Политически кръгове плащат за организирането на протести по всякакви теми. Използват се чувствата на хората, за да бъдат провокирани протестират. Това заяви председателят на парламентарната комисия за контрол на приходните агенции Емил Димитров-Ревизоро по БНР. По думите му има сили и кръгове, които са заинтересовани по всякакъв начин да правят стачки на всякакви теми, за да изнервят премиера.Това ги кара да се чувстват живи. Политически сили, които имат пари за стачки, намират начин да кажат – ето ние сме важни и значими“, коментира депутатът от Обединени патриоти.", "date": "2018.11.11", "title": "Ревизоро: Политически кръгове плащат за протести, за да изнервят премиера"}
{"url": "https://offnews.bg/obshtestvo/grazhdansko-nepodchinenie-i-vav-veliko-tarnovo-691743.html", "text": "Протестът срещу горивата във Велико Търново спонтанно прерасна в гражданско неподчинение, като протестиращите блокираха пътя Варна - София. Колони от автомобили блокираха първоначално централната част на града. Шествието тръгна от Руската църква при кръговото движение на бул. „Никола Габровски“, премина по главните улици и крайната му точка беше площада пред крепостта „Царевец“.По-рано днес до гражданско . Още на обяд протестиращи от целия регион затвориха с жива верига както главния, така и стария обходен път през Благоевград. Движението при граничен пункт „Кулата-Промахон\" също беше спряно.По-късно днес от МВР съобщиха, че  в страната е възстановено. ", "date": "2018.11.11", "title": "Гражданско неподчинение и във Велико Търново"}
{"url": "https://offnews.bg/politika/opozitciata-v-bsp-zagubi-kongresat-niama-da-promenia-ustava-za-izbor-691732.html", "text": "Вътрешната опозиция в БСП загуби, Националният съвет на БСП реши на предстоящия партиен конгрес да не се обсъждат промени в устава за избор на лидер.Националният съвет на БСП прие предложението на Изпълнителното бюро на партията за провеждане на конгрес на 26 януари 2019 г., в зала 3 на НДК, съобщи пресцентърът на партията.Одобреният дневен ред е: България и Европа днес. Визия за утрешния ден. Задачите на БСП - политически доклад на председателя на НС на БСП, Обсъждане и проемане на проекта \"Визия за България\", Отчет за дейността на членовете на Европейския парламент, избрани с листата на Коалиция за България, през мандат 2014 - 2019 г. и Приемане на предизборна платформа за участието на БСП в изборите за Европейски парламент през 2019 г. На пленума днес създаването на медиен пул и стратегия за развитието на в. Дума ще е последна точка в дневния ред. ", "date": "2018.11.11", "title": "Опозицията в БСП загуби: Конгресът няма да променя устава за избор на лидер"}
{"url": "https://offnews.bg/politika/majchinstvoto-ot-410-dni-triabva-da-ostane-smiata-zam-sotcialniat-mi-691735.html", "text": "Майчинството от 410 дни в България не трябва да се намалява, както настоява бизнесът. Това е мнението на зам.-министъра на труда и социалната политика Зорница Русинова. Пред журналисти тя коментира решението на Европейския съд, че този отпуск в Румъния трябва да отпадне, съобщава БНР.Русинова обясни, че се очакват указания от Европейската комисия по казуса с ползването на двата месеца платен отпуск след връщането на работа на майките от майчинство. Около хиляда жени са се върнали на работа в рамките на първата година на детето по този стимул от началото на годината, каза Русинова. Тя призова бизнеса да помогне на жените да съчетават семейния с трудовия живот. Относно искането на работодателите за намаляване на платеното майчинство, Русинова коментира, че извоюваното право е право. Според нея няма директна връзка между демографска криза, период на майчинство и раждаемост. Тя смята, че при подобни искания трябва да се отчете и това, че в големите градове има недостиг на места в детските градини.Зам.-министърът коментира, че правителството е пробвало няколко пъти да стимулира работодателите да организират детски кътове, градини и ясли на местоработата, но няма голям интерес от това.Русинова подчерта, че политиката, която се води в момента, а и трябва да се води занапред, е за стимули майките да се връщат по-рано на работа, а не чрез наказания да се постига това. Стимулите са в конкретни текстове като разпоредбите в Кодекса за социално осигуряване, които дават възможност майките, които са се върнали по-рано на работа, да получават половината от майчинството към заплатата си.Друг стимулиращ ефект има и схемата по ОПРЧР \"Родители в заетост\" за осигуряване на детегледач. Гъвкавото работно време също се ползва в администрацията, коментира Русинова и допълни, че там сигурно 90 процента от служителите ползват тази възможност. Обяснението е, че в администрацията са заети предимно жени.Фирмите обаче, поради различни причини, не се възползват от законодателните възможности за гъвкаво работно време, както и от проектните възможности за създаване на детски градини и детски ясли към предприятията. В същото време имат желание майките да се връщат по-рано на работа.Замразяването на парите за втората година майчинство в проекта на бюджет за следващата година също е стъпка в посока стимулиране на жените да се връщат по-рано на пазара на труда, коментира Русинова.", "date": "2018.11.11", "title": "Майчинството от 410 дни трябва да остане, смята зам. социалният министър"}
{"url": "https://offnews.bg/tenis/chichoto-na-dzhokovich-oglavi-tenis-turnira-v-sofia-uchastieto-na-gri-691731.html", "text": "Чичото на световния №1 в тениса Новак Джокович - Горан Джокович - оглави ATP турнира Sofia Open, чието четвърто издание ще се проведе от 3 до 10 февруари 2019 година в зала \"Арена Армеец\".В турнира от ниво ATP 250 участието си са потвърдили шестима от играчите в Топ 30, но не и първата ни ракета Григор Димитров, стана ясно на официалната пресконференция на турнира, проведена днес в София.Сред топ играчите, които ще пристигнат в българската столица, обаче са Стан Вавринка, Гаел Монфис, Стефанос Циципас, Карен Хачанов, Николос Басилашвили. Те вече са подписали и са сигурни участници. Предстои обявяването на още имена.Относно Григор Димитров турнирният директор Джокович заяви, че той винаги е добре дошъл, че към момента не е потвърдил участието си, но че предстоят преговори.Билетите ще бъдат пуснати в продажба в системата на Eventim утре. За първите два квалификационни дни те ще струват по 10 лева на ден, 20 ще са те за вторник (05.02.), в сряда - 30 лв. За четвъртък до неделя ще има пакети на цени от 150 до 350 лева. За децата ще има намаления.Финалът по традиция ще е в неделя.Общият награден фонд надхвърля 524 хил. евро.", "date": "2018.11.11", "title": "Чичото на Джокович оглави тенис турнира в София, участието на Григор под въпрос"}
{"url": "https://offnews.bg/politika/opozitciata-na-ninova-v-bsp-se-broi-na-reshavasht-plenum-691715.html", "text": "БСП се събира на пленум в централата на \"Позитано\", ръководството на партията и вътрешната опозиция ще мерят сили по темите предстоящ конгрес, евроизбори и в. Дума. На Националния съвет днес опозиционерите ще предложат на конгреса да се разгледа промяна в устава за избор на лидер. Целта е да се върне старото положение преди поправката Нинова\" и председателят да се избира от конгреса, а не директно от партийните членове. По подготовката за евровота очакваните спорове са по казуса дали Сергей Станишев може да не бъде пак водач на листата на БСП за Брюксел, след като през декември ще бъде преизбран начело на ПЕС за трети мандат като единствен кандидат за поста. Стратегията за развитието на вестник \"Дума\" взривява редиците в БСП, заради временно изпълняващия длъжността главен редактор Йордан Мичев. През октомври 50 знакови червени имена атакуваха решението на Изпълнителното бюро на БСП да смени главния редактор, след като Мичев зае мястото на Таня Джеджева.  Документът бе подготвен от евродепутата Георги Пирински и журналистката Велислава Дърева, параф под него сложиха  Красимир Янков, Костадин Паскалев, Румен Овчаров, Емил Райнов, Михаил Миков, Румен Гечев, Георги Гергов, Дора Янкова, Атанас Мерджанов, Георги Божинов, Ангел Найденов, Петър Мутафчиев и др.  Според устава на БСП главният редактор на в. Дума се избира от Националния съвет. ", "date": "2018.11.11", "title": "Опозицията на Нинова в БСП се брои на решаващ пленум"}
{"url": "https://offnews.bg/sviat/makron-prizova-svetovnite-lideri-za-obedinenie-691734.html", "text": "\"Да обединим надеждите си, вместо да противопоставяме страховете си\". Това заяви френският президент Еманюел Макрон пред световните лидери на церемонията в Париж по повод стогодишнината от края на Първата световна война, съобщава БНТ.72 лидери, сред които президентите на САЩ и Русия Доналд Тръмп и Владимир Путин, германският канцлер Ангела Меркел, генералният секретар на ООН Антониу Гутериш, шефът на НАТО Йенс Столтенберг, българският държавен глава Румен Радев, както и още десетки монарси, президенти и премиери от Европа, Африка, Близкия изток отбелязаха заедно момента, в който оръжията на Стария континент замлъкнаха преди век.Церемонията започна с малко закъснение, след 11 ч. местно време, когато камбаните започнаха да бият, отбелязвайки момента на подписване на примирието, но тогава лидерите още бяха на път към Триумфалната арка, отбелязва Асошиейтед прес.Президентът Тръмп се поздрави с френския си колега Макрон, канцлера Меркел и краля на Мароко Мохамед Шести. Президентът Путин, който пристигна последен, също се ръкува с Макрон, Тръмп и Меркел.Две голи до кръста активистки на \"Фемен\" пробиха охранителния кордон при преминаването на автоколоната на президента на САЩ Доналд Тръмп по булевард \"Шанз-Елизе\" в Париж. Върху гърдите на активистките пишеше \"Лицемерие\".Двете активистки прескочиха охранителните заграждения в момента, в който колата на Тръмп минаваше пред публиката, след което незабавно бяха задържани от властите. \"Фемен\" е радикално феминистко движение, което протестира срещу сексизма, расизма, хомофобията и по други социални и политически въпроси.", "date": "2018.11.11", "title": "Макрон призова световните лидери за обединение"}
{"url": "https://offnews.bg/temida/hora-s-obremeneno-minalo-davali-po-25-30-000-evro-za-bg-grazhdanstvo-691730.html", "text": "Има случаи, в които са се давали 25-30 хиляди евро за придобиване на българско гражданство - от хора, свързани по един или друг начин, с обременено минало и криминални наклонности. Те са получавали българско гражданство, после отиват в чужбина и това е лицето на България.Това заяви Пламен Георгиев, председател на Комисията за противодействие на корупцията и отнемане на незаконно придобито имущество, по БНР. Разследването в ДАБЧ за корупционна схема с документи за бг гражданство в КПКОНПИ е продължило 3 месеца и половина, стана ясно от думите му. Като обвиняеми са привлечени председателят на ДАБЧ, главният секретар и двама посредници - едни сръбски гражданин и българка, които са свързани с предишни ръководители от Държавната агенция“, допълни още Георгиев. Никой за 8 месеца не ми се е обаждал, за да не разследваме някой. Може би, защото още като председател на предходната комисия, показах, че съм абсолютно неконтролируем. Това, което трябва да се свърши, ще бъде свършено, заяви Пламен Георгиев. ", "date": "2018.11.11", "title": "Хора с обременено минало давали по 25-30 000 евро за бг гражданство"}
{"url": "https://offnews.bg/bojni/usik-nokautira-beliu-i-se-pritceli-v-dzhoshua-691713.html", "text": "Абсолютният шампион в полутежката категория Александър Усик защити четирите си пояса в категорията по безапелационен начин. Украинецът нокаутира претендента Тони Белю на голяма гала вечер в Манчестър, като стигна до успеха с нокаут в осмия рунд.Преди това Белю максимално затрудни соченият за фаворит Усик, като в първите рундове водеше играта. Постепенно украинецът наложи своя стил и намери идеалната дистанция за атаки срещу Белю и в крайна сметка постигна целта си. След мача веднага се заговори за предстоящото качване на Усик в тежката категория и евентуален мач с Антъни Джошуа.“Днес Тони Белю показа най-доброто от себе си. Не бях изненадан от добрия му старт, знаех, че ще постъпи така, защото нямаше какво да губи. Бъдещето? Изпращам най-тежката година в своя живот. Сега искам да си почина, да прекарам време със семейството и детето си и тогава ще мисля. Какво ще променя, когато се кача в тежката категория? Ще ям повече макарони. Човек трябва да си поставя цели и да ги преследва, иначе умира. Прекарах си страхотно във Великобритания, усетих уважението на феновете. Тук сбъднах мечтите си - станах олимпийски шампион, а сега се бия като професионалист”, каза украинецът в интервюто си на ринга.Според мениджъра на Джошуа Еди Хърн вероятността именно Усик да е вторият опонент през следващата година на Джошуа е много голяма. Британецът ще направи първата защита на световната си титла на 13 април на ,,Уембли“, но името на неговия съперник на ринга все още не е ясно.“Антъни ще изиграе само два мача през следващата година, така че сблъсък с Усик ще има след двубоя му през април. Не смятам, че самият Александър ще иска веднага да се изправи срещу Джошуа, а напротив – той ще иска да изиграе мач с друг опонент от тежка категория, има много съперници в дивизията, които могат да се бият с него“, каза Хърн.", "date": "2018.11.11", "title": "Усик нокаутира Белю и се прицели в Джошуа"}
{"url": "https://offnews.bg/obshtestvo/kambanen-zvan-za-100-g-ot-kraia-na-parvata-svetovna-vojna-691716.html", "text": "Камбанен звън в големи столични храмове ще отбележи 100 години от края на Първата световна война - така България ще участва, по покана на Великобритания, в международна инициатива за годишнината, съобщават от британското посолство.Инициативата е на Обединеното кралство, подкрепена е и от правителството на Германия. България, наред с други страни, ще се включи с ударите на камбани на големи църковни храмове днес в 13.00 ч.С този символичен жест държави по целия свят се обединяват, за да изразят благодарността си за края на Голямата война и постигнатия мир, се посочва в съобщението.На 11 ноември 1918 г. църковните и други камбани във Великобритания, замлъкнали през Първата световна война, зазвъняват, за да разпространят добрата вест за постигнатото примирие.Посолствата на Великобритания, Ирландия, Германия, Италия и Франция в България ще отдадат днес почит на загиналите с годишна възпоменателна церемония на територията на своите военни гробове на Централните софийски гробища, информират инициаторите.Във възпоменателната церемония пред Триумфалната арка се очаква да участват държавни глави и правителствени ръководители от над 80 държави от цял свят. ", "date": "2018.11.11", "title": "Камбанен звън за 100 г. от края на Първата световна война"}
{"url": "https://offnews.bg/obshtestvo/sv-mina-e-pokrovitel-na-semejstvoto-i-pateshestvenitcite-691676.html", "text": "Днес почитаме свети Мина, покровител на жените и семейството. Имен ден празнуват Виктор, Виктория, Минчо и Минка.Св. Мина е чудотворец, закрилник на сираците и бездомните, на пътешествениците и лечителите. Той е бил войник в Египет. Изповядвал християнската вяра и след мъчения бил посечен с меч в 296 година при Диоклециан и Максимиан. Преди това Мина се оттеглил да живее като отшелник в пусти планински места и прекарал така дълги години.В народните представи св. Мина е господар на вълците, 11 ноември бележи средата на Вълчите празници от Архангеловден до Коледни Заговезни. Това е време, в което се довършват ремонти, стягат се огради и се запушват всички дупки, за да не се промъкнат злите сили в дома. Най-известното свято място, кръстено на Св. Мина, е Обрадовският манастир “Св. Мина” близо до София. ", "date": "2018.11.11", "title": "Св. Мина е покровител на семейството и пътешествениците"}
{"url": "https://offnews.bg/sviat/radevi-se-vkliuchiha-v-marsha-v-pamet-na-zaginalite-v-parvata-svetovna-691737.html", "text": "72 лидери, сред които президентите на САЩ и Русия Доналд Тръмп и Владимир Путин и германският канцлер Ангела Меркел участваха в символичен марш в памет на загиналите в Първата световна война. Сред участниците в похода беше и президентът Румен Радев, придружаван от съпругата му Десислава.Шествието приключи пред паметника на Незнайния воин под Триумфалната арка в Париж. В 11.00 часа местно време – в минутата, когато е прозвучал сигналът за примирие – започна мемориалната церемония пред монумента. Участниците в церемонията са подписали символично примирие - един век по-късно.От администрацията на българския държавен глава съобщиха, че Радев е във Франция по покана на Еманюел Макрон. Президентът и съпругата му са били посрещнати от първата двойка на Франция в Елисейския дворец.По-късно през деня българският държавен глава ще вземе участие в Парижкия форум за мир - инициатива, която има за цел да насърчи международното сътрудничество и подобряването на управлението.От президенството разпространиха кадри от срещата между двамата президенти, както и снимка на Радеви с руския президент Владимир Путин. По-рано от прессекретариата разпространиха и снимка на Радев с американския президент Доналд Тръмп.", "date": "2018.11.11", "title": "Радеви се включиха в марша в памет на загиналите в Първата световна война (снимки)"}
{"url": "https://offnews.bg/politika/sds-si-tarsi-patia-i-starite-priateli-v-park-hotel-moskva-691703.html", "text": "Перспективите пред СДС и възможните коалиционни партньори на синия съюз ще се обсъждат днес в столичния парк-хотел \"Москва\". Съюзът на демократичните сили се събира на Национална конференция, с уточнението, че тя ще бъде теоретична. Структурите по места вече са провели своите областни събрания и се очаква да са избистрили идейните си позиции за това с какво съдържание трябва да се изпълни марката СДС и каква коалиционна политика да води. Столичната организация дава част от отговорите в своя декларация, в която определя днешният форум \"като най-значимото събитие през последните 5 години, свързано с идеологията и приоритетите на партията, и като знак от новото ръководство, че иска да чуе седесарите от цяла България\". Като представители на най-голямата организация на най-старата автентична дясна партия в България, ние смятаме, че не трябва да отстъпваме политическия терен на автентичното дясно, родолюбието и традиционните ценности на други формации, за които това е по-скоро ПР, отколкото осмислена и последователно защитавана политика.Затова се обявяваме за приемане на програмни приоритети на СДС, насочени към България има нужда от истинска дясна, консервативна и национално отговорна партия, която с опита и авторитета си да помогне на страната ни да посрещне новите предизвикателства пред променяща се Европа. Призоваваме всички автентични десни партии към обединение около тези ценности и идеи, се казва в декларацията на столичното СДС. ", "date": "2018.11.11", "title": "СДС си търси пътя и старите приятели в парк хотел Москва"}
{"url": "https://offnews.bg/politika/ministar-tcacheva-zashtiti-bonusite-v-agentciata-po-vpisvaniata-691718.html", "text": "Шефът на Агенцията по вписванията Габриела Козарева има право да не обяви колко точно бонус е получила. Тя пое поста в най-критичния момент и свършеното в краткия период заслужава да бъде оценено.Това заяви министърът на правосъдието Цецка Цачева по повод раздадените бонуси в Агенцията по вписванията за близо 600 000 лева въпреки , който блокира бизнеса у нас. „Имаше срив, имаше криза по отношение на Търговския регистър и Регистъра на юридическите лица с нестопанска цел, но останалите три регистъра на агенцията работеха безпроблемно. След възстановяването на Търговския регистър бяха положени невероятни усилия да се навакса със закъснението, вписванията вече се извършват в записания в закона срок”, подчерта Цачева по бТВ. По думите ѝ в момента върви проверка на целесъобразността и законосъобразността на раздаваните бонуси, като доклад по въпроса са очаква в края на следващата или началото на по-следващата седмица. Според Цачева има отделни примери за лобизъм в законите, които гласува парламентът, но да се лепи етикет на цялата законодателна дейност е пресилена теза. Така тя коментира острото изявление на президента Румен Радев, който алармира за икономически интереси в част от текстовете. Цачева каза още, че се очаква през следващата седмица ЕК в новия си доклад по Механизма за сътрудничество и проверка да похвали усилията на институциите у нас.", "date": "2018.11.11", "title": "Министър Цачева защити бонусите в Агенцията по вписванията"}
{"url": "https://offnews.bg/kultura/balgarskiat-film-irina-specheli-dve-otlichia-na-kinofestival-v-germa-691736.html", "text": "Българският игрален филм \"Ирина\" спечели още две престижни международни награди - за най-добра актриса на Мартина Апостолова и най-добър дебют на режисьорката Надежда Косева на 28-ия кинофестивал в Котбус, Германия, съобщават продуцентите от \"Арт фест\".Отличията идват само ден след като \"Ирина\" взе наградата за най-добър филм в международния конкурс на 16-ия кинофестивал в Тирана, отбелязват от екипа.В ролята на Ирина е младата актриса Мартина Апостолова, дебютантка в игралното кино. В останалите роли са Христо Ушев, Ирини Жамбонас, Касиел Ноа Ашер, Александър Косев, Красимир Доков. Сценарият е на Светослав Овчаров, Боян Вулетич и Надежда Косева. Оператор е Кирил Проданов, композитор - Петър Дундаков, продуцент - Стефан Китанов.Продукцията е осъществена с подкрепата на Националния филмов център, програмата \"Творческа Европа - МЕДИА\" на ЕС и Югоизточната европейска филмова мрежа. Международното представяне на филма е подкрепено от Националния фонд \"Култура\".", "date": "2018.11.11", "title": "Българският филм \"Ирина\" спечели две отличия на кинофестивал в Германия"}
{"url": "https://offnews.bg/politika/radev-i-saprugata-mu-na-tarzhestvena-vecheria-v-parizh-snimki-691720.html", "text": "Президентът Румен Радев и съпругата му Десислава Радева бях сред гостите на тържествената вечеря в парижкия Musée d'Orsay, дадена от френския му колега Еманюел Макрон и съпругата му Бриджит. На нея присъстваха 72-ма световни лидери с половинките си. Радев пусна снимки на страницата си във фейсбук, от които става ясно, че той се е видял с американския президент Доналд Тръмп. Винаги, когато има такива срещи, говорим и с президента Тръмп, каза Радев във френската столица, цитиран от БТА. Десислава Радева е с рокля, в чийто цвят е решена и вратовръзката на държавния ни глава. Тържествата по случай 100-годишнината от края на Първата световна война във френската столица продължават и днес. Лидерите ще участват в церемонията за отбелязване на стогодишнината от примирието от 1918 г., както и в Парижкия форум за мир", "date": "2018.11.11", "title": "Радев и съпругата му на тържествена вечеря в Париж (снимки)"}
{"url": "https://offnews.bg/futbol/fifa-snima-film-za-tcska-691721.html", "text": "ФИФА снима филм за ЦСКА. Световната федерация е изпратила свой ТВ екип, който ще прекара седмица с отбора, пише \"Тема Спорт\".Видеото ще бъде излъчено в магазинното предаване “ФИФА Футбол”, което в България върви по Евроспорт.Екипът вече е направил интервюта с треньора на армейците Нестор Ел Маестро и младата звезда на отбора Кирил Десподов. Те са били снимани на базата в Панчарево непосредствено преди двубоя с Витоша за първенство (3:0).От ФИФА са отразили и самия двубой срещу бистричани. Снимките ще продължат през новата седмица, като ще има голям репортаж за “Армията”, както и още едно интервю – с живата памет на ЦСКА Александър Манов, който е директор на музея на клуба. Планувано е да се разговаря и с някоя от големите фигури на червените в исторически план.", "date": "2018.11.11", "title": "ФИФА снима филм за ЦСКА"}
{"url": "https://offnews.bg/obshtestvo/protesti-blokiraha-sofia-i-glavni-patishta-v-stranata-obnovena-691733.html", "text": "Няколко протеста се провеждат за пореден ден в страната - национален протест срещу високите цени на горивата, планираното поскъпване на „Гражданска отговорност” и раздутата държавна администрация.Протест срещу цените на горивата се проведе в няколко градове в страната.В София недоволни скандираха \"Мафия и \"Оставка\" на жълтите павета пред т.нар. Триъгълник на властта, където се намират сградите на Министерския съвет, парламента и президентството. Точно в 14.00 ч с надути клаксони на автомобилите кръстовището беше блокирано.Към протестиращите се присъединиха много граждани с мотоциклети, велосипедисти, както и шествие от пешеходци по жълтите павета. Булевардите „Дондуков” и „Цар Освободител” са блокирани.Временният автобус, движещ се по линията 10ТМ временно беше е отклонен и се движи по бул. „Дондуков“. Протестиращи скандираха и пред сградата на БНБ, съобщава \"Фокус\".Около 15.20 протестът блокира \"Орлов мост\". Час по-късно протестът отново се върна на площад \"Независимост\", където движението беше блокирано, а към протестиращите се присъединиха и мотористи. Стотици автомобили тръгнаха на автошествие по улиците на Стара Загора. След приключване на протеста на разрешеното за това от местните власти място, протетиращите блокираха участък от магистрала \"Тракия\" и в двете посоки. Това стана точно в 14.00 часа. Магистралата беше блокирана и край Бургас, отново в двете посоки. Шествието тръгна от центъра на града. Стотици автомобили се движат с надпис „Протест” и включени клаксони. Голяма част от протестиращите подкрепиха и майките на деца с увреждания, които искат оставката на вицепремиера Валери Симеонов. Шествието продължи до входа на автомагистрала „Тракия”. Изключително натоварен е трафикът.Протестиращи от Благоевград и региона затвориха в 13.10 ч главен път Е-79 с жива верига. Блокадата беше направена на изхода на града в посока Симитли, местността \"Полигона\", уточнява \"Фокус\". Полицаи пренасочиха потока пътуващи по обходния път Благоевград – Долно Церово – Железница, но протестиращите затвориха и него. Хората развяват трибагреници и скандират, че повече няма да търпят. Блокада имаше на Е-79 и при Дупница, като тежкотоварните камиони се пренасочват през града.Най-малко хиляда коли се включиха в протестното шествие в Пловдив, което промени първоначалния маршрут и със скорост 4-5 км в час буквално блокира централната част. Колите от Пловдив, Пазарджик, Стара Загора, Хасково и Кърджали тръгнаха на шествие из града. Освен срещу горивата хората изразиха своето недоволство срещу масовото вдигане на цените. Сред протестиращите имаше и хора , завърнали се от чужбина, семейства с малки деца, уточнява БНТ.Стотици шуменци се събраха пред зала „Арена“ в града срещу високите цени на горивата. Участниците в протеста блокираха улица „Марица“ и си направиха разходка по пешеходната пътека, възпрепятствайки преминаването на автомобилите.Над 100 автомобила се включиха в организирания протест срещу високите цени на горивата, застраховките и \"Гражданска отговорност\" в Силистра. Протестът беше обединен и се проведе и в подкрепа на протеста на майките на деца с увреждания, искащи оставката на вицепремиера Симеонов. Силистра се събуди, коментираха хората, които излязоха на улицата.И Варна подкрепи националния протест срещу високите цени на горивата. Недоволните се събраха пред сградата на Община Варна и с искане за оставка на правителството, в подкрепа на майките на деца с увреждания и срещу нововъведената система бонус-малус за застраховки \"Гражданска отговорност\". Хората направиха шествие по централните варненски булеварди и блокираха кръстовището пред сградата на Община Варна.", "date": "2018.11.11", "title": "Протести блокираха София и главни пътища в страната (обновена)"}
{"url": "https://offnews.bg/ikonomika/germanska-kompania-koiato-obzavezhda-mertcedes-i-audi-otkriva-fabrik-691724.html", "text": "Германска компания ще разкрие 700 нови работни места в района на Русе.Това стана ясно по време на среща на заместник-министъра на икономиката Александър Манолев с ръководството на компанията BADER GmbH & Co. KG, съобщиха от Министерството на икономиката.Те са в топ 3 в света на компаниите за автомобилен интериор, а клиенти са им водещи автомобилни производители като BMW, Mercedes, Audi и др. Компанията планира да обособи фабрика у нас за луксозно покритие на автомобилни седалки и щамповане на елементи, като целта им е да стартират производство през втората половина на 2019 г. При пълна заетост предприятието ще осигури между 700 и 800 работни места в региона.„Можете да разчитате на пълна административна подкрепа, ако изберете нашата страна, както и да се възползвате от редица на насърчителни мерки за стратегически инвеститор“, каза зам.-министър Александър Манолев. Той акцентира, че автомобилостроенето е сред най-бързо развиващите се сектори на българската икономика. „В него работят над 50 хил. души, като съществува сериозен потенциал за разширяване на мощностите и разкриване на нови работни места“, допълни икономическият заместник-министър.По думите му, сред високотехнологичните производства, това е браншът, който привлича най-много чуждестранни инвестиции. В последните години се забелязва тенденция за разширяване на съществуващи и установяване на нови производства в сектора, които произвеждат за водещи автомобилни марки. Успешни проекти са реализирани от инвеститори от Германия, Франция, Белгия, Япония, Великобритания и много други, стана ясно по време на срещата.Зам.-министър Манолев се ангажира да им съдейства с цялата нужна административна подкрепа и отправи покана следващата среща с мениджмънта на компанията да се състои в България.", "date": "2018.11.11", "title": "Германска компания, която обзавежда Мерцедес и Ауди, открива фабрика в Русе"}
{"url": "https://offnews.bg/futbol/kesheriu-i-kostov-izprevarvat-mbape-po-golove-691722.html", "text": "Двамата голмайстори на Първа лига – Клаудиу Кешерю и Станислав Костов, са номер 1 по попадения в цяла футболна Европа, гледайки само първенствата, които се играят в цикъл „есен-пролет\" и са започнали най-рано през месец юли 2018 г.Това показва справка на „Советский спорт\", цитирана от \"Меридиан Мач\". Тараните на Лудогорец и Левски имат по 13 попадения в 14 мача преди този футболен уикенд, който не влиза в статистиката. Зад тях е руснакът Николай Комличенков от Млада Болеслав, който е отбелязал 12 попадения. Толкова имат и Андраж Шпорар (Слован), Неманя Билбия (Зрински Мостар) и Джо Гормли (Клифтънвил).С 11 попадения е бившият играч на ЦСКА Жуниор Мораеш, който сега води атаката на Шахтьор Донецк. Със същия актив са още Бесарт Ибарими (Шкендия), суперзвездата на Пари Сен Жермен Килиан Мбапе и съотборникът на Страхил Попов в Касъмпаша - Мбайе Диане. Важно е да се отбележи, че Мбапе е вкарал своите голове само в 8 мача във френската Лига 1.Иначе след като вчера Станислав Костов не успя да вкара на Черно море, днес срещу Берое Клаудиу Кешерю може да дръпне в битката за голмайсторския приз в родното първенство.", "date": "2018.11.11", "title": "Кешерю и Костов изпреварват Мбапе по голове"}
{"url": "https://offnews.bg/obshtestvo/slantceto-niama-da-si-pochiva-v-nedelia-poveche-oblatci-prez-novata-s-691706.html", "text": "Слънцето няма да си почива днес, още в понеделник обаче идват по-студен въздух и повече облаци. Валежи не се задават, според прогнозата на НИМХ. Максималните температури днес ще са между 14 и 19 градуса. Малко по-хладно ще е край морете, където термометрите ще се качат до 15-16 градуса. Вълните ще са от 2 бала, а източният вятър слаб. В планините ще е предимно слънчево, с повече облаци над масивите в Източна България. Максималната температура на 1200 метра ще е около 13, а на 2000 метра – около 7 градуса.Следващата седмица ще започне с ниска облачност и мъгли,, предимно в Източна България, където са възможни и кратки слаби превалявания.  Максималните температури няма да надхвърлят 16 градуса.  Повече слънце ще има в западната част от страната. ", "date": "2018.11.11", "title": "Слънцето няма да си почива в неделя, повече облаци през новата седмица"}
{"url": "https://offnews.bg/112/ima-zapodozrian-za-ubitata-v-gorna-oriahovitca-zhena-obiaven-e-za-izd-691717.html", "text": "Има заподозрян за убийството на жената в Горна Оряховица, която бе открита мъртва в апартамент вчера. Мъжът е обявен за общодържавно издирване. Това съобщи говорителят на Областна дирекция на МВР – Велико Търново Марияна Христова, цитирана от Фокус. Случаят се разследва от служители на Районното управление в Горна Оряховица.Сигналът за намереното тяло е подаден в 17.28 часа вчера от 36-годишен мъж от Горна Оряховица. „Той е съобщил, че е намерил в жилището си млада жена в безпомощно състояние. На адреса незабавно са изпратени екипи на полицията и Спешна помощ, които са установили множество наранявания по тялото и са констатирали смъртта ѝ\", обясни Христова.На мястото е извършен оглед. Предстои установяването на самоличността на жената. По случая е образувано досъдебно производство. ", "date": "2018.11.11", "title": "Има заподозрян за убитата в Горна Оряховица жена, обявен е за издирване"}
{"url": "https://offnews.bg/tenis/v-london-startirat-finalite-na-atr-dzhokovich-e-favorit-691723.html", "text": "В Лондон днес стартира заключителния турнир на мъжката тенис асоциация АТР с награден фонд 8 млн. долара. Участниците са разделени в две групи - Густаво Куертен и Лейтън Хюит.В първата са Новак Джокович, Александър Зверев, Марин Чилич и Джон Иснър, в другата - Роджър Федерер, Кевин Андерсън, Доминик Тийм и Кей Нишикори.Японецът замени Хуан Мартин дел Потро, който се оттегли заради травма в коляното. Рафаел Надал също ще пропусне надпреварата заради здравословни проблеми, а неговото място зае Иснър. Резерви са Карен Хачанов и Борна Чорич, информира още БГНЕС.Фаворити за победа в турнира са Федерер и Джокович, които имат съответно шест и пет титли в заключителния турнир. Швейцарският ветеран има 99 победи в съревнования на АТР и в Лондон ще се бори за юбилеен успех. Джокович си гарантира завършване на първо място в ранглистата благодарение на травмата на Надал.След като претърпя операция на лакътя в средата на миналия сезон, сърбинът стартира трудно през 2018 г. и през юни имаше баланс от 14 победи и осем поражения, като бе 22-и в ранглистата. 31-годишният тенисист обаче след старта на сезона на трева загуби само три от 35 мача и тези резултати му помогнаха да се завърне на върха.През 2017 г. надпреварата в Лондон бе спечелена от Григор Димитров, който не успя да се класира за това издание и няма да защитава титлата си. Дебютанти тази година са Андерсън и Иснър, тенисистите, които според букмейкърите са аутсайдери в групите. Днес ще се изиграят срещите Кевин Андерсън - Доминик Тийм (16:00) и Роджър Федерер - Кей Нишикори (22:00).", "date": "2018.11.11", "title": "В Лондон стартират финалите на АТР, Джокович е фаворит"}
{"url": "https://offnews.bg/obshtestvo/nova-sgrada-na-10-etazha-iska-da-stroi-sobstvenikat-na-hotel-rila-691719.html", "text": "Нова жилищна сграда с височина 42 метра иска да строи дружество \"Рила Център\", което е собственик на хотел Рила на пъпа на София със същата височина. Собствеността му се свързва с издирвания от Интерпол Евелин Банев - Брендо. Инвестиционното намерение публикува на страницата на район Средец кметът Мария Ачкова. От него става ясно, че сградата ще е със  стъпаловидна етажност на 2, 4, 6, 8 и 10 етажа, ще бъде свързана с хотела и ще е откъм ул. \"Леге\", където се намира и районното кметство. Предвидено е и едноетажно пристрояване и надстрояване на съществуващата ниска сграда откъм ул. \"Цар Калоян\". Работният устройствен план на парцела е разрешен от главния архитект на София Здравко Здравков според действащия план за имота. Максималната допустима височина в центъра на София е 50 метра. Проектът е с дата 31 октомври и може да бъде обжалван в 14 дневен срок. Заповедта и мотивираното предложение се съхраняват в сградата на район “Средец”, ул.”Леге” N 6, ет.4, ст.404. Разяснения по нея може да получите всеки понеделник от 14.00ч. до 17.00ч. и всяка сряда от 10.00ч. до 12.00ч., пише в съобщението, публикувано на страницата на \"Средец\". Собственикът трябва да представи идеен проект за сградата, за да поиска разрешение за строеж, пак от главния архитект на София. Предвид наличието на свързано застрояване в повече от два урегулирани поземлени имота, изработването на работен устройствен план е задължително за определяне на конкретното разположение на строежа, начина на застрояване и доказване на кота корниз на сградата, посочва арх. Здравков. ", "date": "2018.11.11", "title": "Нова сграда на 10 етажа иска да строи собственикът на хотел Рила"}
{"url": "https://offnews.bg/protesti/protesti-v-desetki-gradove-koloni-ot-koli-shte-blokirat-patishta-691714.html", "text": "Протестни автошествия срещу високите цени на горивата се организират днес в много градове, гласи информация на Националния координационен съвет, който представлява протестиращите, съобщи БНР. Гражданите ще изразят своето недоволство и срещу увеличените данъци на старите автомобили и подготвеното увеличение на задължителната застраховка \"Гражданска отговорност\". Очаква се да бъдат затворени участъци от автомагистралите \"Тракия\" и \"Хемус\", главни пътища и гранични пунктове. В Пазарджик протестиращите ще се съберат на паркинга на парк \"Стадиона\". В 10.00 часа автоколоната ще потегли към Пловдив, където участниците ще се включат към организираното от 11.00 часа автошествие там под надслов \"Съединението прави силата\". По данни на полицията автоколоната ще се придвижи по стария път Пазарджик-Пловдив, така че се очаква затрудняване на движението в този участък, в интервала между 10.00 и 11.00 часа. В Пловдив автомобилното шествие ще бъде и в подкрепа на майките на деца с увреждания. То ще премине по булевардите \"България\", \"Васил Априлов\", \"Шести септември\", \"Източен\" и \"Христо Ботев\".В Сливен протестът ще започне в 11.00 часа от \"Дамарски мост\". В Ямбол в същия час към протестиращите се очаква да се присъединят и таксиметрови шофьори.Русе също ще се включи в протестите. Там те ще започнат в 11.00 часа. Недоволните в Габрово няма да излязат с колите си, а ще се съберат пред спортната зала в града в 12.00 часа.В Благоевград автошествието ще премине през града, а след това протестиращите ще блокират главен път Е-79, след тунел \"Железница\".От 14.00 часа започва протестът в Кюстендил. Протестното автошествие ще премине под надслов \"Не на безобразията в България\".Във Враца се организира автошествие под надслов \"Смяна на системата\". Протестът е срещу нарастващите цени на горивата, тока, парното, водата и стоките от първа необходимост. Колоната от автомобили ще тръгне от центъра на града и ще премине по важни главни улици.Очаква се протестът да завърши към 15 ч. с блокада на международния път Е-79 на изхода на Враца по посока към Мездра.На пореден протест срещу високите цени на горивата се събират и в Бургас. Шествието ще започне в 11.00 ч. и ще тръгне от паркинга на търговския обект на изхода от града към автомагистрала \"Тракия\".В София протестът ще премине като пешеходно шествие от площад \"Батенберг\" до паметника на Васил Левски. Организаторите предупреждават, че по маршрута на шествието за кратко ще бъде спирано движението. Протестиращите се събират в 14.00 ч. на площад \"Батенберг\". Там ще обявят своите искания, след което ще потеглят в пешеходно шествие по маршрута площад \"Батенберг\"- бул. \"Александър Дондуков\" - паметника Васил Левски и по улиците \"Оборище\" и \"Георги Раковски\" ще се върнат отново до площада. Трети протест срещу високите цени на горивата ще се проведе в Стара Загора днес от 11.00 часа. Сборен пункт на протестиращите е затворената заради ремонт част на бул. \"Патриарх Евтимий\" между улиците \"Христо Ботев\" и \"Братя Жекови\". С автомобили те ще се придвижат до паркинга на езеро Загорка, откъдето ще тръгнат пеша по пътя за Казанлък. Ще затворят двете платна за движение, а когато стигнат възела на Околовръстния път ще се върнат обратно до паркинга на езерото. ", "date": "2018.11.11", "title": "Протести в десетки градове, колони от коли ще блокират пътища"}
{"url": "https://offnews.bg/futbol/livarpul-se-prevrashta-v-kopie-na-iuventus-691726.html", "text": "Мениджърът на Ливърпул Юрген Клоп смело копира методите на работа на треньора на Ювентус Масимилиано Алегри и превръща \"мърсисайдци\" в \"Старата госпожа\" на Острова, показва анализ на Евроспорт.В какво се състои разликата между Ливърпул от миналия и настоящия сезон? Играта на \"червените\" е станала по-прагматична, набляга се на надеждната защита, а в атака не се търси непременно яркият ефект. Цифрите показват, че ударите към вратата намаляват, владеенето на топката също.Клоп работи по промяна на стила на Ливърпул, като целта му е отборът да стане по-непредвидим. Германецът се отказва и от пресата на противника. По-зрялата игра помага на Ливърпул да довежда мачовете до желания финал. През този сезон имаше шест срещи в които Ливърпул водеше минимално към 75-ата минута. Преди година ситуацията би била тревожна.От пресата футболистите щяха да са уморени и да не могат да се защитават. Сега нещата са различни с единственото изключение на двубоя с Арсенал.Умението да се играе за резултат, ротацията на схемите, смените и позиционната атака силно напомнят на Ювентус. Макс Алегри направи \"бианконерите\" най-гъвкавият и непредвидим отбор от грандовете в Европа.Торинци не зациклят в един стил, а постоянно променят игровия си план спрямо съперника. Резултатите са красноречиви - Юве спечели седем поредни титли в Италия и игра два пъти в рамките на 4 години във финала на Шампионската лига. Дали това ще сработи и на \"Анфийлд\" предстои да научим.", "date": "2018.11.11", "title": "Ливърпул се превръща в копие на Ювентус"}
{"url": "https://offnews.bg/112/eto-go-izdirvania-za-ubijstvoto-v-gorna-oriahovitca-691725.html", "text": "Полицията пусна снимка на издирвания заподозрян за убийството на жена в Горна Оряховица вчера.Във връзка с тежко криминално престъпление, извършено на територията на Горна Оряховица, полицията издирва 36-годишен, от града, съобщи МВР. Полицията се обръща към хората, които имат информация къде може да бъде открит, да сигнализират на тел. 062/620 437, 0618/ 60040, 60041, 60042, на тел.112 или в най-близкото управление на МВР.Анонимността им е гарантирана.", "date": "2018.11.11", "title": "Ето го издирвания за убийството в Горна Оряховица"}
